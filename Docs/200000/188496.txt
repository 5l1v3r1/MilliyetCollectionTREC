<DOC>
<DOCNO> 188496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/zbirand.html </URL>
<DATE> 2003/10/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TSK tarihi bir görev alıyor 
</HEADLINE>
<TEXT>

   
   Türk Silahlı Kuvvetleri, Kıbrıs harekatından bu yana en önemli ve en riskli bir sorumluluğun altına giriyor. 
   Irak'ın bir bölgesini kontrolünde tutacak. Bu bölgede insanların rahat yaşamalarını sağlayacak, hastanelerin, okulların işlemesine yardım edecek. Büyük bir bölgede devriye gezecek, Irak vatandaşlarıyla iç içe yaşayacak, günlük yaşamı tekrar rayına oturtacak. 
   Bu alanda çalışırken, Irak'ta işgal gücü gibi görünmemeye itina gösterecek. 
   Bütün bunları da, dilini, örf ve adetlerini bilmediği bir ortamda yapacak. Daha da önemlisi, Irak'ta istikrarın kurulmamasını isteyen Saddam yanlılarının olası saldırılarının tehdidi ile de karşı karşıya kalacak. 
   Bu öylesine güç bir görev ki, böyle görevlere hazırlanmış, ellerinde tüm olanakları toplamış Amerikan ve İngiliz orduları dahi altından kalkamıyorlar. 
   TSK'ya verilen görev sadece askerlikle ilgili değil. Liderlik, halkı iyi yönlendirme, halkla ilişkiyi iyi bilmek ön plana çıkıyor. 
   Hepimizin kafasında aynı soru var 
   "Bizim askerimiz bu zorlu sınavı geçebilecek mi " 
   Benim hiç kuşkum yok. 
   Bundan önceki deneyimlerine Somali, Bosna ve Afganistan dikkat edersek, başarılı olmamaları için neden görmüyorum. 
   Tabii çözümün sadece bu bölümü Türk askerinin elinde. Diğer bölümü, Amerikan ordusunun tutumu ve Saddam yanlılarıyla mücadelesinde başarı kazanıp kazanamayacağına da bağlı... 
   
   TSK BAŞARILI OLACAKTIR... 
   Türk Silahlı Kuvvetleri, bu sınavdan başarıyla çıktığı taktirde, hem rkurum, hem de ülke büyük kazanımlar elde edecektir. Türkiye'nin uluslararası konumu çok farklılaşacaktır. 
   Irak'ta işgalci görünmeyen, toplumla barışık, kontrolü altındaki bölgeye huzur getirecek bir TSK, bölgedeki ağırlığını, etkinliğini arttıracaktır. Türkiye'yi yüceltecektir. 
   
   
   
   RADİKAL'E NİCE YILLAR DİLERİM    RADİKAL, 7 inci yaşını kutladı. 
   Kurulduğu günden bu yana ve giderek artan biçimde, Türkiye'nin aydınlık-çağdaş yüzünü yansıtıyor. 
   Genelde, ya kendi içinde veya başka gruplarla kavganın yaygınlaştığı bir dönemde RADİKAL, ciddi tutumu, çağdaş duruşu ile biz okurlarının beğenisini kazanıyor. 
   İnsan Haklarının koruyucusu... 
   Uyum yasalarının takipçisi... 
   Avrupa Birliğinin ısrarlı savunucusu... 
   RADİKAL, bu tutumuyla 2000'li yıllardaki Türkiye'nin nasıl olacağının müjdesini veriyor. 
   Türkiye'ye ışık saçıyor. 
   Zaten bu gazeteden kimlerin nefret ettiğine bakın, hemen notunuzu verirsiniz. 
   Eski hasta solcu ve koministler... Yolunu şaşırmış, hasta Kemalistler... Köktendinciler. 
   Onlar da okumasınlar daha iyi. 
   İsmet Berkan'ın kaptanlığında bu gazeteyi yapanlara teşekkür ederiz. 
   Bize Türkiye'nin olması gereken ve yakında gerçekleşecek olan yüzünü gösteriyorlar. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
