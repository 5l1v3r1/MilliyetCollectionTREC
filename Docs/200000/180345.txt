<DOC>
<DOCNO> 180345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur28.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul masrafları el yakıyor... En az 312 milyon... 
</HEADLINE>
<TEXT>

     Türk Eğitim-Sen'in araştırmasına göre bir ilköğretim öğrencisinin okul masrafı en az 312 milyon lirayı, lise öğrencisinin masrafı da 471 milyon lirayı buluyor. 
     Türk Eğitim-Sen Genel Başkanı Şuayip Özcan, Yukarı Dikmen Mahallesi'nde Celalettin Demir ve ailesinin oturduğu bir gecekonduda düzenlediği basın toplantısında, okul masrafları konusunda yaptıkları araştırma hakkında bilgi verdi. 
     Araştırmaya göre, anaokuluna yeni başlayacak bir öğrencinin okul masrafı en az 3 milyon lira, ilköğretim öğrencisinin 312 milyon lira, lise öğrencisinin de 471 milyon lira. 
     Okul ve derslerle ilgili malzemelerin tümünün eksiksiz olması halinde bu rakamlar anaokulunda 617 milyon liraya, ilköğretimde 869 milyon liraya, ortaöğretimde de 1 milyar 275 milyon liraya çıkıyor. 
     İlköğretimde ve lisede birer çocuğu bulunan velilerin, 783 milyon lira ile 2 milyar 143 milyon lira arasında masraf yapması gerekiyor. 
     Araştırmaya göre, öğrenci başına 500 milyon lira harcama gerçekleştirilirse sektörde toplam 1 katrilyon 110 trilyon lira okul masrafı yapılıyor. 
     
     KATKI PAYI 4 MİLYON LİRA 
     Şuayip Özcan, kayıtlar sırasında zorla bağış alınmayacağının açıklanmasına karşın, Ankara Valiliği'nce okullara Milli Eğitim Vakfı adına 4 milyon liralık ''eğitime katkı payı'' alınacağı yönünde yazı gönderildiğini belirtti. 
     Danıştay'ın, yoksul öğrencilerin özel okullarda okutulması için 7 Eylül'de yapılacak sınavla ilgili yürütmeyi durdurma kararına da değinen Özcan, kararı memnuniyetle karşıladıklarını belirterek, ''Milli Eğitim Bakanlığı'nın ısrarını anlayamıyoruz'' diye konuştu. 
     Özcan, daha sonra 2'si ilköğretime giden 3 çocuklu Celalettin Demir ailesine, yanında getirdiği kırtasiye malzemeleri ile kıyafetleri hediye etti. 
     
</TEXT>
</DOC>
