<DOC>
<DOCNO> 166844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko09.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Analitik bütçe uygulamasına devam... 
</HEADLINE>
<TEXT>

     Maliye Bakanlığı analitik bütçe uygulamasının, pilot seçilen 6 kurumda bu yıl da devam edeceğini bildirdi. 
     Genel bütçeli ve katma bütçeli daireler ise 1 Ocak 2004'ten itibaren, bütçelerini analitik bütçe sınıflandırmasına uygun olarak hazırlayacaklar. 
     2003 Mali Yılı Bütçe Uygulama Talimatı ''Analitik Bütçe Sınıflandırması'' tebliği, Resmi Gazete'nin bugünkü sayısında yayımlandı. 
     Tebliğde, uluslararası sınıflandırma standartlarına GFS ve ESA 95 uygun olarak hazırlanan analitik bütçe sınıflandırmasının, 2002 Mali Yılında Enerji ve Tabii Kaynaklar Bakanlığı, Sahil Güvenlik Komutanlığı, Hazine Müsteşarlığı, Karayolları Genel Müdürlüğü, Hacettepe Üniveresitesi ve Ege Üniversitesi olmak üzere, 6 pilot kurumda uygulandığını hatırlatılırken, bu uygulamaya 2003 yılında da devam edileceği belirtildi. 
     Bu bütçe biçimiyle, öngörülen sınıflandırma kapsamına dahil tüm kamu kurum ve kuruluşlarının, mali planları ve mali raporlarının uluslararası standartlara uygunlugu sağlanacak. 
     Kurum ve kuruluşların, performans esaslı bütçelemeye temel teşkil edebilmesi ile mali yapıda saydamlığın ve hesap verilebilirliğin sağlanabilmesi için de, 1 Ocak 2004 tarihinden itibaren genel bütçeli daireler ve katma bütçeli daireler, bütçelerini analitik bütçe sınıflandırmasına uygun olarak hazırlayacaklar. 
     Ayrıca mahalli idareler, sosyal güvenlik kurumları, kamu tüzel kişiliğine haiz kurul ve üst kurullar, fonlar ile bütçenin yatırım ve transfer tertibinden yardım alan kurum ve kuruluşlar, 1 Ocak 2005 tarihinden itibaren, döner sermayeli kuruluşlar ile diğer kurum ve kuruluşlar Kamu İktisadi Teşebbüsleri hariç , yine 1 Ocak 2006'dan itibaren, bütçelerini, analitik bütçe sınıflandırmasına uygun olarak hazırlayıp uygulamaya başlayacaklar. 
     
     İLGİLİ KURULUŞLAR ÖNLEMLERİNİ ALACAK 
     Kuruluşlar, tebliğde belirtilen tarihleri esas alarak mevcut bütçe sınıflandırmaları kullanılmayacağından, kapsama dahil kurum ve kuruluşların analitik bütçe sınıflandırmasına ilişkin hazırlıklara ivedilikle başlamaları da istendi. 
     Ayrıca 2004 yılı bütçe hazırlıklarının aksamadan yürütülebilmesi amacıyla, Maliye Bakanlığı ile birlikte Devlet Planlama Teşkilatı Müsteşaralığı ve Hazine Müsteşarlığı tarafından, söz konusu sınıflanadırmaya ilişkin her türlü önlem alınacak. 
     Analitik bütçe sınıflandırmasının birinci düzey ekonomik kodlarında, mal ve hizmet alım giderleri ve Sermaye giderleri ile cari transfer ve sermaye transferleri arasındaki ayrımlarda, 2003 mali yılı bütçe kanununa bağlı R işaretli limitler geçerli olacak. 
     Maliye Bakanlığı'nın analitik bütçe uygulama talimatı, pilot uygulamaya devam eden 6 kuruluş için 2003 başından, diğer kuruluşlar için de 1 Temmuz 2003 tarihinden itibaren geçerli olacak. 
     
</TEXT>
</DOC>
