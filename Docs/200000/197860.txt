<DOC>
<DOCNO> 197860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/ekonomi/eko02.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enflasyonu düşürürken büyüdük, literatüre girdik' 
</HEADLINE>
<TEXT>

   Türkiye'nin enflasyonu düşürerek büyüdüğünü belirten Babacan, 'Dünya literatürüne girdik' dedi 
   
   Devlet Bakanı Ali Babacan, ekonomideki olumlu göstergelerin süreceğini belirterek "Bayram havasının devam edeceğinden kimsenin kuşkusu olmasın" dedi. Bu bayramın özel bir yeri olduğunu anlatan Babacan, şöyle devam etti 
   "Seçimlerden bu yana bir yıl geçti. Bu bir yılda Türkiye nereden nereye geldi. Yapılan siyasi reformlar, Avrupa Birliği'ne yaklaşma konusunda attığımız adımlar bir yana ekonomide elde ettiğimiz başarılar faiz hadlerinde, enflasyonda son 30 yılın rekorları kırılıyor. Enflasyon düşerken büyüme sağlanıyor. Bu dünya ekonomi literatürüne farklı bir gelişme olarak mutlaka kaydedilecek." 
   
   'Şoka dayanıklıyız' 
   Babacan, ekonominin dayanıklılık kazandığı belirterek şöyle konuştu 
   "Son haftalardaki olaylar hepimizi derinden etkiledi. Ancak, Türk milleti böyle durumlarda tek bir vücut gibi hareket ediyor. Ekonomimiz önceki yıllara nazaran iç ve dış olaylardan çok daha az etkileniyor. Şoklara karşı çok daha korunaklı hale geldi. Bu da altyapının gittikçe güçlendiğini gösteriyor. Hükümetimizin uygulamakta olduğu ekonomik programdaki kararlılığı, bu politikaları tavizsiz uygulayacak oluşumuz, ekonomimizi çok daha mukavim hale getirmiş durumda." 
   
   
</TEXT>
</DOC>
