<DOC>
<DOCNO> 150041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur15.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kötümserliğe teslim olmayacağız" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin dar koridordan çıkacağını söyleye geldiklerini belirterek, ''kötümserliğe teslim olmayacağız'' dedi. 
     Erdoğan, AK Parti TBMM Grubu'nda yaptığı konuşmada, Türkiye'nin, uzun yıllar yanlış ellerde yönetilmiş olmasının etkisiyle bazı yanlışların kökleşip alışkanlık haline geldiğini söyledi. Bu alışkanlıkların ülkenin dinamizmini ve gücünü gölgelediğini kaydeden Erdoğan, bunların süratle aşılması gereğine işaret etti. 
     Hacı Bektaşi Veli'nin, ''gelin canlar bir olalım, iri olalım, diri olalım'' çağrısına dikkati çeken Başbakan, bu anlayışa ülke olarak her günden daha çok ihtiyaç bulunduğunu bildirdi. 
     Hükümet olarak bu süreçte, Türkiye'nin yaşadığı ''dar koridordan'' çıkacağını söyleye geldiklerini, bugün de aynı şeyi söylediklerini belirten Erdoğan, ülkenin tarihin derinliklerinden gelen gücü ve halkın dinamizminin zorlukların üstesinden gelmekteki önemine dikkat çekti. 
     ''Kötümserliğe teslim olmayacağız ve milletimizin dinamizmini hakkıyla temsil etmeye devam edeceğiz'' diyen Başbakan Erdoğan, ''Hava kurşun gibi ağırlaştı, ülke olarak elimiz zayıfladı'' denilirken de geri adım atmadıklarını, Türkiye'nin güvenliğine ve itibarına gölge düşürmemek için çok titiz bir politika yürüttüklerini söyledi. Erdoğan, bundan sonra da bu kararlılığı devam ettireceklerinden kimsenin şüphesi olmaması gerektiğini belirtti. 
     





</TEXT>
</DOC>
