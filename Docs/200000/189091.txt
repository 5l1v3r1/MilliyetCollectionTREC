<DOC>
<DOCNO> 189091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo18.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom taraftarlarından Hagi'ye doğum günü pastası 
</HEADLINE>
<TEXT>

     Bursaspor, 19 Ekim Pazar akşamı yapacağı Fenerbahçe maçının hazırlıklarını sürdürüyor. 
     Vakıfköy Orhan Özselek Sosyal Tesisleri'nde, teknik direktör Gheorghe Hagi gözetiminde yapılan ve yaklaşık 2 saat süren antrenman, dar alanda çabukluk ve pas pres çalışmasıyla başladı. 
     Rumen teknik adam, daha sonra oyuncularına yarım alanda taktik ağırlıklı çift kale maç yaptırdı. Bu bölümde çalışmayı sık sık kesen Hagi, futbolcularını hata yaptıkları konularda uyardı. 
     Ağrıları artan Yakup, antrenmana katılmazken, Ömer ise takımdan ayrı doktor kontrolünde koştu. 
     Bu arada Bursaspor, antrenman sonrası adeta ziyaretçi akınına uğradı. 
     Özel İlkbahar İlköğretim Okulu öğrencileri, Orhaneli Galatasaraylı Taraftarlar Derneği üyeleri ve Bursasporlu taraftarlar, antrenman sonrası futbolculara çiçek verip baklava sundular. 
     Minik öğrenciler, teknik direktör Hagi ve kaptan Okan'a büyük ilgi gösterirken, Orhaneli Galatasaraylı Taraftarlar Derneği üyeleri, Rumen teknik adamdan Fenerbahçe'yi yenmelerini istedi. 
     Hagi, bu isteğe başını sallayıp gülümseyerek karşılık verdi. 
     
</TEXT>
</DOC>
