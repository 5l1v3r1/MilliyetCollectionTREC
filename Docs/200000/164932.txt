<DOC>
<DOCNO> 164932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko15.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDEMİR, Avrupa'da ilk 10'u hedefliyor... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'nin, 2005 yılına kadar, Avrupa'da ilk 10 demir-çelik üreticisi arasında yer alması hedefleniyor. 
     ERDEMİR Genel Müdürlüğü yetkililerinden alınan bilgiye göre, 15 Mayıs 1965'de 470 bin ton yıl üretim kapasitesiyle Türk sanayinin hizmetine giren ve günümüze kadar ülke ekonomisine önemli katkılarda bulunan fabrika, bugün ham çelik üretimi sayesinde Türkiye'nin en büyük demir-çelik kuruluşu ve entegre yassı çelik üreticisi oldu. 
     ERDEMİR'in, uluslararası kalite standartlarında levha, sıcak ve soğuk haddelenmiş sac, kalay ve krom kaplamalı ile galvanizli sac ürettiğini belirten yetkililer ise şöyle konuştular 
     ''Entegre üretim tesislerimizde kok, sinter, yüksek fırın, çelikhane, sürekli döküm, sıcak haddehane, soğuk haddehane, kalay, krom ve çinko kaplama teknolojisiyle üretim yapılmaktadır. Otomotiv, boru, beyaz eşya, basınçlı kap, makine gibi imalat sanayinin birçok sektörüne temel girdi sağlayan fabrikanın, 2005 yılına kadar Avrupa'da ilk 10 demir-çelik üreticisi arasında yer alması hedefleniyor. Ülkemizde yassı çelik ürünlerinin ana gruplar bazında üretimi halen ERDEMİR tarafından gerçekleştirilmektedir. Üretilen yassı çelik ürünleri dünyada olduğu gibi ülkemizde de dayanıklı tüketim ve yatırım mallarının endüstrilerinin ana girdisi durumundadır.'' Yetkililer, iç piyasanın ihtiyaçları ve dünya çelik sektöründeki gelişmeler doğrultusunda, Türk çelik endüstrisinin yeniden yapılanmasının kaçınılmaz olduğunu da bildirdiler. 
     
</TEXT>
</DOC>
