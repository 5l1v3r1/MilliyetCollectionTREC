<DOC>
<DOCNO> 156636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko37.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria Genel Müdürü Birleşme ekonominin yararına olacak 
</HEADLINE>
<TEXT>

     Aria Genel Müdürü Giuseppe Farina, Aycell-Aria birleşmesine ilişkin, ''Bu çeşit bir birleşme ve konsolidasyon, ekonominin yararına olacaktır'' dedi. 
     Aria'dan yapılan açıklamada, iki şirketin faaliyetlerinin birleştirilmesi konusunda, söz konusu şirketlerin ortakları arasında mutabakat sağlandığı ve bir ön anlaşma yapıldığı anımsatılarak, konuyla ilgili çalışmaların sürdüğü belirtildi. 
     Aria ve Aycell arasında yapılan birleşmeyle, önemli operasyonel ve mali sinerjiler yaratılması amaçlandığı ifade edilen açıklamada, Aria Genel Müdürü Giuseppe Farina da kısa zamanda tüm Türkiye'nin kapsama altına alınacağını bildirdi. 
     Farina, şunları kaydetti 
     ''Çok kısa bir sürede tüm Türkiye'yi kapsama alanına alacak bu yeni oluşum, tüm tüketicilerin yenilikçi servislerden, ileri teknolojiden ve müşteri odaklı yaklaşımdan aynı anda yararlanmalarını sağlayacaktır. 
     Aria ve Aycell'in bu birleşme yoluyla güçlerini, varlıklarını, bilgi birikimlerini ve uluslararası tecrübelerini bütünleştirmesi sonucu, sektörde gerçek rekabetin geliştirilmesi için önemli bir adım atılmıştır. Bu çeşit bir birleşme ve konsolidasyon, ekonominin yararına olacaktır.'' 
     
</TEXT>
</DOC>
