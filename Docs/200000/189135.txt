<DOC>
<DOCNO> 189135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur33.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan Uzan'a bir dava daha... 
</HEADLINE>
<TEXT>

     Başbakan Recep Tayyip Erdoğan, Star TV'deki bir konuşmasında kişilik haklarına ağır saldırıda bulunduğu iddiasıyla, GP Genel Başkanı Cem Uzan, Star TV ve Star gazetesi aleyhine 50 milyar liralık manevi tazminat davası açtı. 
     Edinilen bilgiye göre, Erdoğan'ın avukatı Fatih Şahin'in Ankara Nöbetçi Asliye Hukuk Mahkemesi'ne açtığı davanın dilekçesinde, Uzan'ın, 1 Ekim 2003 günü 21.30 ile 22.30 saatleri arasında Star TV'de, milyonlarca izleyicinin Beşiktaş futbol takımının Şampiyonlar Ligi maçı için ekran başında olduğu sırada, maç başlamadan az evvel ve maçın devre arasında iki kez yayınlanan bir konuşma yaptığı anımsatıldı. 
     Uzan'ın, konuşmasında, ''...Recep Tayyip Erdoğan, benim konuşmalarımı engellemek için talimat vermiş. Beyefendi istiyor ki tek başına oynasın. Öyle yağma yok. ...Bu milletin iradesi, Taliban liderinin önünde diz çöken bir zihniyete teslim edilemez. Söylemediğin yalan kalmadı. IMF'den izin al ve gel karşıma. Yüreğin yetiyorsa, cesaretin varsa, seçim kararı al ve gel karşıma'' dediği anlatılan dilekçede, bu sözlerin gerçek dışı, fevkalade ağır ve katlanılması mümkün olmayan hakaret niteliğinde olduğu savunuldu. 
     Uzan'ın konuşmasında, İmar Bankası, ÇEAŞ ve KEPEZ Elektrik firmalarıyla ilgili gelişmelere de değindiği belirtilen dilekçede, İmar Bankası'nın bankacılık işlemleri yapma ve mevduat kabul etme izninin kaldırılmasının, bu yayınlarla çarpıtılarak, Erdoğan'ın kişisel tercihi ve tasarrufu şeklinde kamuoyuna sunulduğu, böylece halkın yanlış bilgilendirildiği kaydedildi. 
     Dilekçede, ÇEAŞ ve Kepez Elektrik'in imtiyaz sözleşmelerinin feshedilmesinin de Uzan tarafından kişisel husumet olarak gösterildiği, konuşmanın 2 Ekim tarihli Star gazetesinde tam sayfa yer aldığı ifade edildi. 
     GP Genel Başkanı Uzan, Star TV Yönetim Kurulu Başkanı Mustafa Koşma, Ulusal Basın ve Yayıncılık adına Tunç Buruşukoğlu ile Star gazetesi sorumlu müdürü Ramadan Sezer'den, kişilik haklarına ağır saldırıda bulundukları gerekçesiyle 50 milyar lira manevi tazminat istenirken eylemin haksız ve hukuka aykırı olduğunun kamuoyuna duyurulmasına, duyurunun Star TV'de aynı saatte ve Uzan'ın konuşmasıyla aynı uzunlukta, gazetede ise tam sayfa kaplayacak şekilde yayınlanmasına ve davalıların kınanmasına karar verilmesi talep edildi. 
     
</TEXT>
</DOC>
