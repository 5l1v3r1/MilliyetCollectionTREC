<DOC>
<DOCNO> 176183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur24.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Tabipler Birliği'nden AKP'ye eleştiri... 
</HEADLINE>
<TEXT>

     Türk Tabipleri Birliği TTB Başkanı Prof. Dr. Füsun Sayek, Hükümet'in, sağlık sorunlarını içinden çıkılmaz hale getirecek yasal düzenlemelere giriştiğini belirterek, ''Saldırı yasalarına karşı çıkacağız'' dedi. 
     Prof. Dr. Sayek, Antakya'da düzenlenen, Güney İlleri Tabip Odaları Bölge Toplantısı'ndaki konuşmasında, sağlıktaki sorunların, AK Parti Hükümeti ile birlikte daha da yoğunlaştığını ileri sürdü. 
     Sağlık hizmetini olumsuz yönde etkileyen yeni yeni yasalar çıkarıldığını, yeni düzenleme çalışmaları yapıldığını ifade eden Sayek, ''Hükümet'in sağlıktaki saldırı yasalarına karşı çıkacağız'' dedi. 
     Füsun Sayek, başta ilaçta katkı payı olmak üzere, ek primler, Sözleşmeli Personel Yasası, Kamu Yönetim Yasası gibi çalışmaların kendilerini rahatsız ettiğini vurgulayarak, şöyle konuştu 
     ''Doktorların saldırı yasaları adını verdikleri tüm yasal düzenlemelere karşı, doktorların örgütlü bulunduğu bir sivil toplum kuruluşu olan TTB gerekli tepkiyi gösterecektir. Saldırı yasalarını geri püskürteceğiz.'' Prof. Dr. Sayek, Eylül ayında yapılacak olan ön toplantıda eylem planlarını tartışacaklarını ve hazırlayacakları eylem takvimini Ekim ayından itibaren uygulamaya başlayacaklarını anlattı. 
     Sayek, Türkiye'de genel bütçeden sağlığa ayrılan payın yüzde 2'lerden en az yüzde 4'lere çıkarılması için çaba göstereceklerini sözlerine ekledi. 
     Hatay Tabip Odası'nda yapılan toplantıya, Güney illeri Tabip Odası Temsilcileri ile Hacettepe Üniversitesi Tıp Fakültesi Dekanı Prof. Dr. İskender Sayek ile diğer ilgililer katıldı. 
     Toplantı, daha sonra basına kapalı olarak devam etti. 
     
</TEXT>
</DOC>
