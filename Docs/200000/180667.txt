<DOC>
<DOCNO> 180667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/spo07.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte gerçek Süreyya 
</HEADLINE>
<TEXT>

   Dünya Şampiyonası'nda şanssızlık yaşayarak ikinci olan milli atletimiz, Brüksel'deki Golden Lig yarışında parladı, Paris'te geçildiği Tomashova'nın son anda çekildiği yarışta 3.55.33 ile dünyanın en iyi derecesini koştu 
      
   AVRUPA şampiyonu atletimiz Süreyya Ayhan, 1500 metrede gümüş madalyada kaldığı Dünya Şampiyonası'nın acısını, Brüksel'deki Golden Lig yarışında çıkardı, 3.55.33'lik muhteşem derecesiyle yine dünyayı hayran bıraktı. Paris'te geçildiği Rus Tatyana Tomashova'nın son anda çekildiği yarışta Rus tavşan atletler Yevdokimova ve Kosenkova'nın ardında yüksek bir tempo tutturan Ayhan, son 300 metredeki müthiş atağıyla da rakipsizliğini kanıtladı. 
   AYHAN, bu derecesiyle 15 Ağustos'ta Zürih'te koştuğu 3.55.60'lık yılın dünyadaki en iyi derecesini 27 salise geliştirirken, Brüksel Memorial Van Damme yarışlarının 1985'ten bu yana kırılamayan Mary Decker'a ait 3.57.24'lük rekorunu da tarihe gömdü ve Türkiye rekoru kırdı. Ayhan, 14 Eylül'de Monaco'da yarışacak. Bu arada 800 metrede altıncı yarışını kazanan Mozambikli Maria Mutola Jackpot yaparak 1 milyon dolarlık ödülün sahibi oldu. 
   
   Erdoğan'dan tebrik    BAŞBAKAN Recep Tayyip Erdoğan yarış sonrası Süreyya Ayhan'ı telefonla arayarak tebrik etti. İtalya'da bulunan Erdoğan, burada gazetecilere yaptığı açıklamada ise "Süreyya'yı duydunuz mu Rövanşı almış, hem de acımasızca almış. Rekorları kırmış. Bundan önceki yarışmada ikincilikten dolayı kendisi de üzülmüştü, bizi de üzmüştü. İnşallah Atina'daki olimpiyatlarda şampiyon olacak" dedi. 
   
   
</TEXT>
</DOC>
