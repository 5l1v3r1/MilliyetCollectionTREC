<DOC>
<DOCNO> 162429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun19.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ın yazarlık serüvenine de nokta koydu.. 
</HEADLINE>
<TEXT>

     Saddam Hüseyin'in devrilmesi, Irak liderinin sadece siyasi kariyerini sona erdirmekle kalmadı, yazarlık serüvenine de sekte vurdu. 
     Amerikan ve İngiliz birlikleri Irak'ı istila ettiğinde Saddam'ın son romanının yayınlanmak üzere olduğu bildirildi. 
     Saddam'ın ismini kullanmadan yayınladığı kitapları inceleyen yazar Ali Abdülemir, ''Bu onunun dördüncü kitabıydı. 2002'de yazılmıştı'' dedi. 
     Savaş başladığında, Saddam'ın son kitabının, dağıtılmak üzere Enformasyon Bakanlığı'nda bekletildiği, bombardımandan ve yağmacılardan kitabın sadece birkaç kopyasının kaldığı belirtildi. 
     Abdülemir, Saddam'ın kitaplarını tek başına yazmadığını, Enformasyon ve Kültür Bakanlığı'ndan bir komitenin yardımını aldığını belirterek, devrik Irak liderinin romanlarını nasıl yazdığını şöyle anlattı 
     ''Saddam romanının ana hatlarını bir kasete kaydeder ve saray yetkilileri bunu, yazarlardan ve entelektüellerden oluşan komiteye götürürlerdi. Komite üyeleri romanı yazarlar ve Saddam'a kontrol için geri gönderirlerdi. Roman Saddam'ın onayını alana kadar süreç böyle devam ederdi.'' Saddam'ın son romanında, Arap milliyetçiliğini temsil eden Salem adlı soylu bir Arap aşiret üyesinin hikayesi anlatılıyor. 
     Romanda Salem, yabancı düşman Hiskuel'i yenmek için bölünmüş Arap aşiretlerini birleştiriyor. 
     Romanda Yahudileri Hiskuel, ABD'yi de müttefiki Romalı lider temsil ediyor. Kitabın sonunda kahraman, Amerikalı ve Yahudileri temsil eden düşmanlarını yenilgiye uğratıyor. 
     Abdülemir Reuters'a açıklamasında, ''Buradaki Salem kuşkusuz Saddam'ın kendisi'' dedi. 
     Saddam'ın son romanında kadınlara, erkeklerin cinsel isteklerini tatmin etmeye yönelik bir rol verildiği ve kadınların yalancı ve ihanet eden kişiler olarak gösterildiği de belirtiliyor. 
     
</TEXT>
</DOC>
