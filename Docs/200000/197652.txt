<DOC>
<DOCNO> 197652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur08.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşam kuran kursları da açılabilecek... 
</HEADLINE>
<TEXT>

     Gündüz çalışanlar için en az 10 kişinin müracaatı üzerine akşam Kuran kursları açılabilecek. 
     Devlet Bakanlığı'nca, ''Diyanet İşleri Başkanlığı Kuran Kursları ile Öğrenci Yurt ve Pansiyonları Yönetmeliği''nde değişiklik yapıldı. 
     Resmi Gazete'nin bugünkü sayısında yayınlanarak yürürlüğe giren yeni düzenlemeye göre, ilköğretimi bitirmiş veya ilköğretim çağını geçmiş olup, gündüz çalışmak zorunda olan ve kursa devam edemeyen vatandaşlardan Kuranıkerim'i yüzünden okumayı öğrenmek isteyenler için en az 10 kişinin müracaatı üzerine müftülüğün teklifi ve mülki amirin onayı ile kurs binalarında veya müftülüklerce uygun görülecek yerlerde akşam kursları açılabilecek. 
     Akşam kurslarında günde kaç saat ders yapılacağı çevrenin şartları ve kursiyerlerin ihtiyaçları dikkate alınarak ilgili müftülüklerce tespit edilecek. Akşam kurslarına katılanlar için bitirme sınavı yapılmayacak. 
     Akşam kursları müracaat, öğretmen ve yer durumuna göre birbirine dayalı olmadan devam eden devreler halinde ve bir devrede birden fazla gruba açılabilecek. 
     
     YAZ KURAN KURSLARI 
     Yönetmelikte yapılan değişikliğe göre, yaz Kuran kursları, okulların yaz tatiline girmesinden bir hafta sonra, ilköğretimin 5. sınıfını tamamlayan öğrenciler için kanuni temsilcilerinin talebine bağlı olarak Kuranıkerim ve mealini öğrenebilmeleri ve dini bilgilerini geliştirebilmeleri amacıyla Milli Eğitim Bakanlığı'nın denetim ve gözetiminde açılacak. 
     Yeni yönetmelikle, yaz Kuran kurslarının ''süresinin iki ayı ve haftada üç günü aşamayacağına'' ilişkin hüküm kaldırıldı. 
     Yeni düzenlemeye göre, bu kurslarda günde en az üç saat eğitim-öğretim yapılacak. Bu sürenin 2 saati Kuranıkerim ve meali, bir saati de itikat, ibadet, siyer ve ahlak dersi için ayrılacak. Yeni düzenlemeye göre ayrıca velilerin isteği üzerine günde 1 saat izcilik, spor, gezi, kermes, konferans gibi beceri ve görgü artırıcı sosyal etkinlikler düzenlenebilecek. 
     Yaz Kuran kurslarının açılışı, kayıt tarihleri, yer ve sayıları müftülüklerce tespit edilecek ve yaz Kuran kursu açılan yerler ile bu kurslara devam eden öğrencilerin sayıları milli eğitim müdürlüklerine bildirilecek. 
     Yaz Kuran kursları için de bitirme sınavı yapılmayacak. Ayrıca bu kurslarda okuyan öğrenciler, imkanlar nispetinde yurt ve pansiyonlardan yararlandırılacak. 
     
     GEÇİCİ KURAN KURSU ÖĞRETİCİLERİ... 
     Yönetmelikte yapılan değişiklikle, geçici Kuran kursu öğreticiliğinde görevlendirilecek kişilerde aranan şartlar da değiştirildi. 
     Buna göre, kurslarda öğretici ihtiyacının kadrolu öğreticilerle karşılanması esas olacak. Ancak bu ihtiyaç kadrolu öğreticilerce karşılanamadığı takdirde, Diyanet İşleri Başkanlığı dışında devlet memuru, memur emeklisi veya sigortalı olup en az imam-hatip lisesi mezunu olanlardan veya Diyanet İşleri Başkanlığı merkez ve taşra teşkilatında yardımcı hizmetler sınıfı dışındaki kadrolarda çalışanlardan hizmetin gerektirdiği bilgi ve beceriye sahip kişiler, ilgili müftünün teklifi ve mülki amirin onayı ile geçici olarak Kuran kursu öğreticiliğinde görevlendirilebilecek. 
     Yeni düzenleme ile Kuran kursu öğreticilerinde ''Diyanet İşleri Başkanlığı Sınav, Atama, Nakil ve Görevde Yükselme Yönetmeliği''nde belirtilen niteliklerin aranacağına dair hüküm de kaldırıldı. 
     Öte yandan Diyanet İşleri Başkanlığı'nca açılan Kuran kurslarında okuyan öğrencilerin barınma ve beslenmelerini sağlamak üzere açılan yurt ve pansiyonlar, eğitim-öğretim yapıldığı sürece hizmete açık bulundurulacak. 
     Yurt ve pansiyonların kapanış saatleri, bulundukları şehirlerin özellikleri ile ulaşım durumu dikkate alınarak yurt veya pansiyon yöneticisi tarafından tespit edilecek ve müftünün onayı ile uygulanacak. 
     
</TEXT>
</DOC>
