<DOC>
<DOCNO> 164907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun34.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda kürtaj gemisine gözaltı 
</HEADLINE>
<TEXT>

     ''Women on Waves'' adlı kadın kuruluşuna ait, içinde kürtaj kliniği bulunan Hollanda gemisine, kadınlara kürtaj ve doğum kontrolü konusunda yardım amacıyla geldiği Polonya'da, faaliyet izni verilmedi. 
     Wladyslawowo Limanı'na hafta sonunda ulaşan geminin Polonya makamlarınca gözetim altında tutulduğu, savcılık kararıyla bu sabah gemide araştırma başlatıldığı açıklandı. 
     Geminin, kürtaj konusunda sıkı düzenlemelerin geçerli olduğu Polonya'ya uluslararası kamuoyunun dikkatini çekmek, istenmeyen hamilelikler için kadınlara kürtaj olanağı sağlamak ve gebelikten korunma yöntemleri konusunda bilgi vermek amacıyla, Hollanda'dan bu ülkeye gittiği belirtildi. 
     ''Women on Waves''a göre, Polonya makamları, gemide, bu ülkede kullanımı yasak olan RU-48 adlı doğum kontrol hapı kullanıldığını öne sürerek araştırma başlattı. 
     Polonya makamlarınca yapılan araştırmanın sonucuna bağlı olarak geminin durumunun açıklık kazanacağı bildirildi. 
     Kamuoyunda ''kürtaj botu'' olarak bilinen gemi, önceki yıl da aynı amaçla İrlanda'ya giderek uluslararası sularda isteyen kadınlara kürtaj uygulamıştı. 
     
</TEXT>
</DOC>
