<DOC>
<DOCNO> 173871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/spor/spo02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahedi Fener'de 
</HEADLINE>
<TEXT>

   Sarı-Lacivertli yönetim, Esteglal'de forma giyen İranlı oyuncunun işini bitirdi. Bugün İstanbul'a gelecek tecrübeli futbolcu, yarın sözleşme imzalayacak 
      
   İşlem tamam 
   FENERBAHÇE bir süre önce görüştüğü İranlı milli futbolcu Ali Reza Vahedi'nin işini bitirdi. Sarı - Lacivertli yöneticilerin öne sürdüğü tüm şartları kabul eden Vahedi bugün İstanbul'a gelecek ve akşam Samandıra'da yapılacak idmana çıkacak. Esteghlal takımının formasını giyen sol bek oyuncusu yarın ise Fenerbahçe ile sözleşme imzalayacak. 
   
   Alex de geliyor 
   SARI - Lacivertli kulübün Brezilya seferi sürerken, Santoslu Alex ile anlaşma sağlandığı dün resmen açıklandı. Asbaşkan Osman Yalçın, Brezilyalı oyuncunun büyük olasılıkla bugün İstanbul'da olacağını, Daum'un istemesi halinde İstanbulspor maçında da oynayacağını söyledi. Fabiano için girişimlerin sürdüğü de bildirildi. 
   
   Yeni plase Aloisio 
   FABİANO'NUN transfer edilememesi halinde, PSG'de geçen sezon forma giyen Brezilyalı Jose Aloisio için temaslara başlanacağı vurgulandı. Yöneticilerin listeye aldığı 28 yaşında 1.83 boyundaki Jose Aloisio forvet oynuyor. Paris St. Germainde sözleşmesi biten Sambacı, geçen yıl 25 maçta 8 gol kaydetmişti. Bu arada Brezilya futbolunun yeni yıldızı 21 yaşındaki Diego için de nabız yoklandığı, ancak fiyatının yüksek olduğu öğrenildi. 
   
   Samandıra'da gol provası    
   Tempoyu düşürdü 
   YENİ sezon hazırlıklarını sürdüren Fenerbahçe, Daum yönetimindeki en durgun çalışmasını dün gerçekleştirdi. Sarı - Lacivertliler, düz koşunun ardından salona geçerek ağırlık çalıştı. Bir süre sonra oyuncularını yeniden sahaya çıkartan Alman teknik adam, golcülerle yakından ilgilendi. Tuncay, Hooijdonk, Serhat ve Selçuk gol provası yaptı. 
   
   Hooijdonk fırtınası 
   ŞUT çalışmasında yıldızlarına iyi motive olmalarını öneren Daum, "İki ayağınızı da kullanmayı deneyin. Bu sizin kazancınız olur" uyarısını yaptı. Bu arada çalışma sonrasında sahada tek başına kalan Van Hooijdonk, tahta mankenlerin yardımıyla frikik çalıştı. Yıldız futbolcu yüksek isabet yüzdesiyle dikkat çekerken, arkadaşlarından alkış aldı. 
   
   Daum denetledi    SÜPER Lig'in başlamasına kısa bir süre kala Daum, Şükrü Saracoğlu Stadı'nı gezdi. Alman teknik adam, İstanbulspor maçı öncesinde soyunma odaları ve yenilenen zemin hakkında bilgi aldı. Daum'un çimleri beğendiği ve zorlu lig maratonu öncesinde stada tam puan verdiği öğrenildi. 
   
   Kocaman Bir gün mutlaka    AHMET DEMİRTAŞ 

   İddialı konuştu 
   İSTANBULSPOR Teknik Direktörü Aykut Kocaman, her futbolcu gibi teknik adamların da üç büyük kulüpte görev yapma hayalini yaşadığını dile getirdi. Kocaman, "Umarım bir gün bu hedefime ulaşırım. Futbolda başarı ve başarısızlık çok iç içe. Oğuz da, Rıdvan da asla yıkılmaz. İkisinin de Fenerbahçe'nin başına geçerek zamanlama hatası yaptığına inanmıyorum. Koşullar onları gerektiriyordu" dedi. 
   
   'Kolay olmayacak' 
   PRENSİP olarak takım ayrımı yapmadığını dile getiren Kocaman, ilk maçta Fenerbahçe ile karşılaşmalarının şanssızlık olduğunu söyledi. Başarılı teknik adam sözlerini şöyle noktaladı "Fenerbahçe bu yıl isabetli transferler yaptı. Güçlenmiş bir kadro ve iyi başlama istekleri fazla. 50 bin kişi stadı arenaya çevirecek. Bu sebeplerden dolayı yarışa Fenerbahçe ile başlamamız pek iyi olmadı." 
   
   Öğrenci kartı Üni-Kart    FENERBAHÇE yönetimi, büyük bir oluşum içine girerek, sayısı giderek artan üniversite öğrencileri için özel kart yaptı. Şükrü Saracoğlu Stadı VIP tribününün sol yanında yer alan bin seyirci kapasiteli yerin "Üni - Kart" adıyla üniversitelilere satılacağı bildirildi. Bu arada, VIP tribünü kombine kartlarının büyük bölümünün bittiği dile getirildi. 
   
   
</TEXT>
</DOC>
