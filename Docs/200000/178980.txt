<DOC>
<DOCNO> 178980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo14.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da futbolcuların yüzde 68'i bir sezonda sakatlanıyor 
</HEADLINE>
<TEXT>

     Hollanda'da yapılan bir araştırma, Birinci Lig'de yer alan takımlarda oynayan profesyonel futbolcuların yüzde 68'inin, 1 sezon içinde mutlaka sakatlandıklarını ya da hastalandıklarını ortaya koydu. 
     Hollanda Kraliyet Futbol Federasyonu'nun KNVB Hollanda Bilimsel Araştırma Kurumu TNO'ya yaptırdığı araştırmaya göre, futbolcular arasında görülen sakatlanmalarda, her 5 olaydan biri, eski sakatlığın nüksetmesi biçiminde ortaya çıkıyor. Bu da futbolcunun tam iyileşmeden yeniden futbol oynamaya başlamasından kaynaklanıyor. 
     Sakatlıkların yüzde 39'i ise rakip oyuncuyla çarpışarak düşme sonucu doğarken, yüzde 10' u aşırı yorgunluktan, yüzde 10'u da şut atarken topa çok hızlı vurmak istenmesinden ileri geliyor. 
     Araştırmaya göre, futbolcular arasında görülen sakatlıkların yüzde 14'ü ise saha içinde futbolcuların yaşadığı kazalardan ileri geliyor. Bu kazalar ise yanlış adım atma ve yanlış dönme gibi hareketlerle doğuyor. 
     Futbolcular arasında sakat kalma yanında, hastalanma oranı da yüksek görülüyor. Ülkede çalışan nüfus arasında hasta kalma oranı yılda ortalama yüzde 6 iken, bu oran futbolcular arasında yüzde 17 olarak ortaya çıkıyor. 
     TNO'ya göre, Hollanda Birinci Futbol Ligi'ndeki takımlarda oynayan futbolcular arasında görülen sakatlanma ve hastalanmanın yıllık maliyeti de 20 milyon Euro olarak tahmin ediliyor. 
     
</TEXT>
</DOC>
