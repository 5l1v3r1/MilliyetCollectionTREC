<DOC>
<DOCNO> 187617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur30.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası kurul İmam hatip liselerine ayrıcalık yapılacak 
</HEADLINE>
<TEXT>

     Üniversitelerarası Kurul ÜAK Başkanı Prof. Dr. Ayhan Alkış, ''TBMM'ye sunulan yükseköğretime giriş sistemini değiştiren yasa tasarısının, imam hatip liselerine ayrıcalık ve üstünlük sağlayarak milli eğitim sistemini çağdışı bir eğitim sistemine dönüştüreceğini'' savunarak, bu tasarının ''TBMM Genel Kurulu'na gitmeden geri çekilmesini'' istedi. 
     Prof. Dr. Alkış'ın başkanlığında Yıldız Teknik Üniversitesi'nde toplanan ÜAK üyeleri, öğleden sonra hazırlanan ortak bildiriyi tartışarak son şeklini verdiler. 
     Ardından bildiriyi basın toplantısıyla açıklayan Prof. Dr. Alkış, Yükseköğretim Yasa Tasarısı hakkında, ÜAK, Milli Eğitim Bakanı ve bakanlık temsilcileriyle birlikte çağdaş bilimsel kriterlere dayanan, toplumsal uzlaşmayı hedefleyen çalışmalar sürdürüldüğünü, bu çalışmaların genel liseler ile mesleki ve teknik liselerde okuyan gençlerin tümünü kucaklayacak bir şekilde yürütüldüğünü söyledi. 
     ''Görüşmeler sırasında henüz ele alınmamış bir konu olan ve tasarının bütünlüğü içinde değerlendirilmesi gereken Öğrenci Seçme Sınavı ile ilgili kanun tasarısının TBMM'ye sevk edildiğini öğrendiklerini'' dile getiren Prof. Dr. Alkış, ''Bu düzenleme, imam hatip liselerine ayrıcalık ve üstünlük sağlayarak milli eğitim sistemimizi çağdışı bir eğitim sistemine dönüştürecektir. Ülkemizin geleceğini olumsuz yönde etkileyecek bu girişim, Üniversitelerarası Kurul'da ve tüm üniversite camiasında büyük bir endişe ve üzüntü yaratmıştır'' dedi. 
     
     ''ÜNİVERSİTE ÖZERKLİĞİ İHLAL EDİLMİŞ OLACAKTIR'' 

     ÜAK Başkanı ve YTÜ Rektörü Prof. Dr. Ayhan Alkış, tüm gelişmiş demokratik ülkelerde ve Türkiye'de üniversitenin öğrenci seçme kriterlerinin belirlenmesinde tek söz sahibi olmasının, üniversite özerkliğinin en önemli özelliklerinden birisi olduğunu vurgulayarak, şunları kaydetti 
     ''Bu gerçeğin bilinmesine karşın, Anayasamız'ın 130. ve 131. maddeleri ile Yükseköğretim Kurulu'na verilen anayasal hakkın üniversitelerden alınarak Milli Eğitim Bakanlığı'na devredilmesi girişimiyle, üniversite özerkliği ihlal edilmiş olacaktır. 
     Üniversitelerarası Kurul ve Milli Eğitim Bakanlığı arasında Yükseköğretim Yasa Tasarısı ile ilgili çalışmalar sürecinde varolan güven bunalımı aşılmaktayken, tüm üniversite camiası dışlanarak hazırlanan bu yasa tasarısı, onarılması zor yeni bir güven bunalımına yol açmıştır. 
     Siyasi iktidarın tek taraflı olarak bu kanun tasarısını TBMM'ye sevk etmesi, Yükseköğretim Yasası çalışmalarıyla ilgili oluşturulan komisyonların ortak çalışmasını imkansız hale getirmiştir. Tasarı TBMM Genel Kurulu'na gitmeden geri çekilmeli, daha önce yürütülen çalışmalar doğrultusunda ve yasa bütünlüğü içinde Anayasa'ya uygun bir şekilde ele alınmalıdır.'' 
     
</TEXT>
</DOC>
