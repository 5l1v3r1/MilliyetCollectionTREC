<DOC>
<DOCNO> 170602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur10.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prosesle atık motor yağlarının yüzde 90'ını arıttı... 
</HEADLINE>
<TEXT>

     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Başkanı Prof. Dr. Abdullah Çoban, 4 yılda geliştirdiği prosesle, atık motor yağlarının yüzde 90'ını kil kullanmadan arıtmayı başardığını bildirdi. 
     Prof. Dr. Çoban, Türkiye'de atık motor yağlarının arıtımı için 12 fabrika bulunduğunu ancak, bunların yağın rengini açmak ve kokusunu gidermek için kullandıkları kilin çok pahalı olması nedeniyle arıtmanın ekonomik olmadığını söyledi. 
     Türkiye'den çıkarılan kilin, kurutulduktan sonra tonu yaklaşık 50 dolara ihraç edildiğini belirten Prof. Dr. Çoban, şunları anlattı 
     ''Ülkemizdeki arıtma tesislerinde kullanılan kil, özellikle Çankırı ve Eskişehir'den çıkarılarak kurutulduktan sonra Almanya'ya satılıyor. Almanya bu kili aktif hale getirerek tonu 650 Euro'ya tekrar Türkiye'ye satıyor. Ancak, fiyatı pahalı olduğu için fabrikalar arıtma için yeterince kil kullanmıyorlar. Arıttıkları yağlar kullanıldığında kısa süre içinde tekrar atık hale geliyor. Benim geliştirdiğim yöntemde ise kil kullanılmıyor. Çeşitli kimyasal maddeler kullanarak atık yağları arıtıyor ve ham yağ elde ediyoruz. Bu yağa katkı maddeleri eklenerek motorlarda kullanılabilecek düzeye getiriliyor. Yöntem düşük maliyetle arıtma sağladığı için oldukça ekonomik. Arıtılan yağın ömrü ise içine katılan katkı maddesine göre değişiyor.'' Atık yağların her arıtma sonrası yüzde 10 kayıp verdiğini belirten Prof. Dr. Çoban, ''Şimdi arıttığımız yağlar için bor esaslı katkı maddeleri üretmeye çalışıyoruz. Bunu başardığımız takdirde, motordaki sürtünme katsayısını azaltarak yakıt tasarrufu sağlayacağız'' dedi. 
     Prof. Dr. Çoban, daha önce de terebentinden e vitamini ve benzin, yağ fabrikası atıklarından mazot, meyve atıklarından aromalı mangal kömürü ve cep sobası, iğde ağacının yaprağından boya ve parfüm, mobilya tutkalı, kömürden gübre, katı madenden ham petrol, buz çözücü, mobilya tutkalı, perlitten MDF üretmişti. 
     
</TEXT>
</DOC>
