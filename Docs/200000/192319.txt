<DOC>
<DOCNO> 192319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur32.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev boyuttaki Türk bayrağı ikiye bölünüp iki ilçeye gönderilecek 
</HEADLINE>
<TEXT>

     Şişli Belediye Başkanı Mustafa Sarıgül, Cumhuriyet'in 80. Yılı dolayısıyla yaptırdıkları yaklaşık 3 bin 500 metre uzunluğundaki dev Türk Bayrağı'nın ikiye bölünerek en çok istekte bulunan 2 ilçeye gönderileceğini bildirdi. 
     Sarıgül, bayrağın ayrılacağı tekstil firmasında basın mensuplarına yaptığı açıklamada, Cumhuriyet Bayramı kutlamalarında büyük bir coşku yaşandığını hatırlatarak, yaklaşık 3 bin 500 metre uzunluğunda ve 3.5 ton ağırlığındaki bayrağın uluslararası basın kuruluşlarınca tüm dünyaya duyurulduğunu kaydetti. 
     ''Bayrağın ne yapılacağına'' ilişkin bir soru üzerine, ''Bayrak ikiye bölünerek en çok isteyen 2 ilçemize gönderilecek'' diyen Sarıgül, bayrak için Erzurum'un Ilıca ve Afyon'un Kocatepe ilçelerinden büyük talep geldiğini söyledi. 
     Sarıgül, şöyle konuştu 
     ''Bayrağımızın 1750 metrelik bir parçasını, bizi faks ve telefon yağmuruna tutan Erzurum Ilıca'ya göndereceğiz. Erzurum Ilıcalılar'ı, dadaşları kutluyorum. Onlar bu bayrağı almaya hak kazandılar. Bayrağın öteki bölümünü de, ilçe kaymakamı ve milli eğitim müdürüyle tekrar değerlendireceğiz. Büyük bir olasılıkla Afyon Kocatepe'ye gidebilir.'' Mustafa Sarıgül, dev bayraktan başka kamyonlarla binlerce Türk Bayrağı'nın da Ilıca'ya gönderileceğini bildirdi. 
     Şişli Belediye Başkanı Sarıgül, ''Dev bayrağın Dünya Rekorlar Kitabı'na girmesi'' ile ilgili bir soru üzerine de ''Yerli ve yabancı noterlerce tespitlerimiz yapıldı. Rekorlar kitabının bedeli yatırıldı. Müracaatımız kabul edildi ve önümüzdeki günlerde de bayrağımız, kitapta anlı şanlı yerini alacaktır'' dedi. 
     Daha sonra Sarıgül, tekstil firması görevlileriyle birlikte dev bayrağı ikiye böldü. 
     
</TEXT>
</DOC>
