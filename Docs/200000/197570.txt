<DOC>
<DOCNO> 197570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/akyol.html </URL>
<DATE> 2003/11/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bizim Yahudiler 
</HEADLINE>
<TEXT>

   
   YAHUDİLERİN entelektüel ve ticari kabiliyetini tarih yaratmıştır. Hz. Musa'nın dinine bağlı Yahudiler, hem eski putperest toplumlarda, hem ortaçağ Avrupa'sında zulümlere uğradı. 
   Toprak sahipliği, askerlik gibi prestijli ve kudretli işler onlara yasaktı. Yahudilere iki temel iş kalıyordu Biri ticaret ve sarraflık Çeşitli ülkelere yayılmış olmaları uluslararası ticarette onlara müstesna bir kolaylık da sağlıyordu. 
   İkincisi, entelektüel hayat... Aristokrasinin zihni ikliminden uzak Yahudiler bilim ve felsefeye yöneldiler. O tarihi şartlarda, din ve ırk farklarını önemsizleştirecek felsefi fikirler üretiyorlardı. 
   Fransız İhtilali'nde Fransız Yahudilerinin, Bolşevik İhtilali'nde Rus Yahudilerinin rolü bundandır. Sonradan "anti semitik" paranoyalar, Fransız ve Rus ihtilallerini "beynelmilel Yahudi komplosu" gibi gösterdi 
   
   FELSEFE ihtilafı ile para kazancı, Hıristiyan bağnazlığının da eklenmesiyle, özellikle bağnaz Katolik ülkelerde Yahudi düşmanlığı yarattı, Hitler'e kadar uzanacak bir çizgidir bu. 
   Katolik İspanya'nın zulümlerine karşı, Osmanlı'nın Yahudileri bağrına basması, onlarda derin bir şükran duygusu yarattı. 
   Sanayimizin öncü isimlerinden Jak Kamhi Bey'in liderliğinde "Türkiye'ye Göç'ün 500. Yıldönümü" için uluslararası kutlamalar düzenlediler, "Osmanlı ve Türk Hoşgörüsü"nü dünyaya tanıttılar. 
   Türkiye kökenli Yahudiler İsrail'de "Atatürk Ormanı" kurdular. 
   Son "sinagoglar terörü"nden hemen sonra Yale Üniversitesi'nin Türkiye kökenli profesörü Seyla Benhabib, Herald Tribune gazetesinde "Türkiye'nin Hoşgörü Dersi" adıyla, Osmanlı'dan Cumhuriyet'e uzanan muhteşem bir makale yazdı. 19 Kasım 2003 
   Bilkent Üniversitesi öğretim üyesi Laurent Mignon'un Zaman gazetesindeki makalesi ise "Osmanlı olmak, Museviler için şereftir" başlığını taşıyor ve Musevi Osmanlı Türk bu üç kimliğe hakkıyla sahip İsak Ferrari Efendi'nin Türk edebiyatına katkılarını anlatıyordu. 20 Kasım 2003 
   
   SULTAN II. Bayezid'in beklentisine uygun olarak, Yahudiler Osmanlı ticaretinin gelişmesine katkıda bulundular. 
   Bilim tarihçimiz Prof. Ekmeleddin İhsanoğlu'nun çalıYmaları gösteriyor ki, İspanya'dan gelen Yahudiler hem Endülüs İslam bilim ve felsefesini, hem zamanın tıp bilimini Türkiye'ye getirdiler. 
   Cumhuriyet döneminde dil profesörü Avram Galanti Bey, Latin harflerine karşı çıktı Gericiliğinden değil, "kültürel devamlılığa" önem vermesinden... Bu yüzden üniversiteden atıldı ama İsmet Paşa Galanti'yi Niğde milletvekili yaptı. Bodrumlu Prof. Galanti'nin birçok eseri vardır. 
   Moiz Kohen Tekinalp ise Kemalizm'in önde gelen düşünürlerinden biriydi. Tekinalp hakkında akademik bir araştırma İletişim Yayınları'ndan çıkmıştır. 
   Tarihçi Cem Behar'ın Çaldığı neyi dinlerken kendinizi bir Mevlevi ayininde hissedersiniz kitapları tarihçiliğimize büyük katkıdır. 
   Rahmetli Üzeyir Garih, hepimizin yüreğini dağlamadı mı 
   Ben Yahudilerimizi severim, "Beyrut Kasabı" Şaron'a, İsrail'in şiddet politikasına ise şiddetle karşıyım elbette. 
   
      
   
</TEXT>
</DOC>
