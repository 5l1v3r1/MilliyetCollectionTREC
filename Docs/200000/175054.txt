<DOC>
<DOCNO> 175054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo12.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor şehirle barıştı... 
</HEADLINE>
<TEXT>

     Lige deplasmanda Akçaabat Sebatspor'u yenerek 3 puanla başlayan Denizlispor'da yüzler gülüyor. 
     Kulüp profesyonel futbol şubesi başkanı Turgut Dalaman, lige galibiyetle başlamanın güzel bir şey olduğunu belirterek, futbolculara 3.5'ar milyar lira galibiyet primi verileceğini açıkladı. 
     Akçaabat Sebatspor önünde zaman zaman iyi bir oyun ortaya koyduklarını ifade eden Dalaman, ''Gollerin dışında ilk yarıda 2, ikinci yarıda 3 net pozisyon bulduk. Ama bunları değerlendiremedik'' dedi. 
     İkinci yarıda takımın anlamsız bir biçimde savunmaya çekilmesiyle oyun üstünlüğünün rakibe geçtiğini kaydeden Dalaman, şöyle konuştu 
     ''Futbolcuların üzerinde psikolojik bir baskı oluştu. Burada usta ayakların ortaya çıkması gerekirdi. Bu olmayınca, bir ara maçı zora soktuk. Bu arada kontrataklarla fırsatlar da bulduk. Ancak gol yollarında eksik göründük.'' 
     
     HAVAALANINDA KARŞILAMA 
     Maçtan sonra gece 02.30 sıralarında özel uçakla Trabzon'dan hareket eden Denizlispor kafilesi, 2 saatlik yolculuğun ardından Çardak Havaalanı'na geldi. Bir grup taraftar kafileyi sevgi gösterileriyle karşılayıp, teknik direktör Giray Bulak ve futbolculara çiçek verdi. 
     
     PRİM SİSTEMİ BELLİ OLDU 
     Öte yandan Denizlispor Kulübü Yönetim Kurulu bu sezon uygulayacağı prim ve ceza sistemini belirledi. Turgut Dalaman, deplasman galibiyetine 3.5, beraberliğe ve iç saha galibiyetine 2'şer milyar lira prim verileceğini açıkladı. Dalaman, iç saha yenilgisine ise 2'şer milyar lira ceza uygulanacağını da bildirdi. 
     
</TEXT>
</DOC>
