<DOC>
<DOCNO> 189479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/bila.html </URL>
<DATE> 2003/10/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kadın açısından ceza tasarısı 
</HEADLINE>
<TEXT>

   
   Yeni Türk Ceza Yasası tasarısı Meclis'te. 1889 tarihli İtalyan Ceza Yasası'ndan alınan ve 1 Mart 1926 yılında kabul edilen yürürlükteki Türk Ceza Yasası tümüyle değişiyor. 
   Uzun ve zahmetli bir çalışma süreci sonunda hazırlanan yeni Ceza Yasası tasarısı, mevcut yasadaki birçok çağdışı ceza hükmünü kaldırmış olacak. 
   Ancak, yeni tasarıda ayıklanması gereken hüküm yok mu 
   Türk Ceza Kanunu Kadın Çalışma Grubu'nun hazırladığı rapora göre yeni tasarıda da ayıklanması gereken kadın ve çocuklarla ilgili birçok hüküm var. Kadın Çalışma Grubu'na mensup hukukçular tarafından yapılan inceleme sonuçlarına göre yeni tasarıda da cinsiyet ayırımına dayalı hükümler var. Ayrıca çocuklara karşı işlenen cinsel suçlarda da kabul edilemeyecek hükümler yer alıyor. 
   Çalışma Grubu'nun saptamalarına göre yeni tasarıdan da çıkarılması gereken hükümler şöyle... 
   Tasarıda, cinsel suçlarda mağdur olarak birey değil, aile ve toplum esas alınıyor, oysa çağdaş hukuk anlayışında mağdur olarak bireyin esas alınması geçerli. 
   Tasarı, mevcut yasadaki yaklaşımı koruyarak, "namus cinayetleri" engelleyici hüküm getirmiyor, ceza indirimi öngörerek bir anlamda bu cinayetlere kısmen meşruluk kazandırıyor. Oysa, bu cinayetlerin de nitelikli adam öldürme maddesine alınması gerekiyor. 
   Cinsel tecavüz ve cinsel bütünlüğe tasaddi suçları yeni tasarıda da açıkça tanımlanmıyor ve "ırz" kavramı esas alınarak, cinsel ayırımcılığa dayalı bir ceza yaklaşımı korunuyor. 
   Tasarı evlilik içi tecavüz suçunu tanımıyor. Evli, bekar kadınlar ve bakire ayırımı yapılan tasarı eşitlik ilkesini, yürürlükteki yasa gibi zedeliyor. 
   Tasarı, kız kaçırma ve zorla evlendirme suçlarını meşrulaştıran bir yaklaşım gösteriyor. Kaçırma ve tecavüz suçunu evlilikle sonuçlanırsa suç olarak görmüyor. Zorla evlendirmeyi koruyor. 
   Çocuklara karşı işlenen cinsel suçlarda "çocuğun rızası ile ırza tasaddi" yaklaşımıyla çocukların rızası olabileceği kabul ediliyor. Oysa, çocuklara karşı işlenen cinsel suçlarda çocuğun rızası olduğunu düşünmek bile olanaksız. 
   Kadın Çalışma Grubu'nun saptamalarına göre yeni tasarı, evlilik içi ve dışı çocuklar arasında ayırımcılık yapmak, bekaret kontrolünü tümüyle ortadan kaldırmamak gibi eksiklikler de taşıyor. 
   Çalışma Grubu'nun talebi yeni tasarının tümüyle insan haklarına ve eşitliğe dayanabilmesi için bu maddelerin yeniden düzenlenmesi, kadın ve çocuklara karşı işlenen suçlarda cinsiyet ayırımı yapılmaması, gelenek, görenek, töre gibi yaklaşımlarla suçluyu koruyan hükümler taşımaması gerekiyor. 
   TBMM'nin komisyon çalışmaları sırasında Kadın Çalışma Grubu'nun saptama ve önerilerini değerlendirmesi yararlı olur. 
   Çalışma Grubu'nun raporu İstanbul Barosu'ndan sağlanabilir. 
   
      
   
   
</TEXT>
</DOC>
