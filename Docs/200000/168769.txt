<DOC>
<DOCNO> 168769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo06.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Postacı Karl Malone Los Angeles Lakers'ta... 
</HEADLINE>
<TEXT>

     ABD Profesyonel Basketbol Ligi NBA'de tüm zamanların en skorer 2. oyuncusu olan ''Postacı'' lakaplı Karl Malone, Utah Jazz'dan Los Angeles Lakers'a transfer oldu. 
     Malone'un menajeri Dwight Manley, spor haberleri veren ''ESPN.com'' internet sitesine yaptığı açıklamada, Malone'un Lakers'ın teklifini kabul ettiğini ve ünlü basketbolcunun NBA'de ilk şampiyonluğunu görmek istediğini söyledi. 
     Karl Malone, ''Los Angeles Times'' gazetesine yaptığı açıklamada, ''40 yaşındayım ve istenilen biri olmaktan mutluyum. Shaquille O'Neal ve Kobe Bryant ile oynama şansını yakaladığım için de gurur duyuyorum. Lakers, bu 2 oyuncunun takımı, bunu anladım'' dedi. 
     2 kez -1997 ve 99'da- ligin en değerli oyuncusu MVP ödülünü alan ve 9 kez All Star takımına seçilen Karl Malone, geçen sezon Utah Jazz'da oynarken 19.3 milyon dolar kazanmıştı. 
     24 Temmuz'da 40 yaşına gireceğini belirten Malone, daha önce Utah Jazz forması altında 1997 ve 98'de play-off turunda final oynamış ancak Phil Jackson'ın çalıştırdığı Michael Jordan'lı Chicago Bulls, her 2'sinde de Jazz'a üstünlük sağlamıştı. O yıllarda Bulls'u şampiyon yapan Phil Jackson ise şu anda Los Angeles Lakers'ın başında bulunuyor. 
     Karl Malone, kariyerinde bugüne kadar attığı 36.374 sayıyla Kerim Abdulcabbar'dan 38.387 sayısı var sonra tüm zamanların en skorer 2. oyuncusu konumunda. 1434 ile lig tarihinde en çok maça çıkan 4. oyuncu olan Malone, aynı zamanda 35 bin sayı, 10 bin ribaund, 4 bin asist, 2 bin top çalma sınırını geçen tek oyuncu. 
     Bu sezon maç başına 20.6 sayı, 7.75 ribaund ortalaması gerçekleştiren Karl Malone, sayılarda üst üste 17, ribaundlarda da üst üste 18 yıl Jazz'ın kralı oldu. 
     Üst üste 3 yıl şampiyon olduktan sonra bu sezon unvanını San Antonio Spurs'a kaptıran Los Angeles Lakers, geçen hafta da Seattle Supersonics'in oyun kurusu 34 yaşındaki Gary Payton'ı almıştı. 
     1990'dan buyana Supersonics'de oynayan Payton ise ligin en iyi savunmaya yönelik oyun kurucularından biri olarak biliniyor. Payton'ın Supersonics forması altında 18.3 sayı, 7.4 asist ortalaması bulunuyor. 
     Daha önce şampiyonluk yaşamayan her 2 oyuncunun çarşamba günü imza atması bekleniyor. 
     4 yıldız basketbolcuyu kadrosuna toplayan Lakers, bu sezon şampiyonluk için en favori takım olarak gösteriliyor. 
     Bu arada New Jersey Nets'in oyun kurucu Tamar Slay ise Lakers'ın bu yaptığını ''çılgınlık'' olarak yorumladı ve diğer takımların da şampiyonluk yarışında olması gerektiğini söyledi. 
     Los Angeles lakers, 1984-85 sezonunda da Magic Johnson, Kerim Abdulcabbar, James Worthy, Bob McAdoo gibi yıldız oyuncuları kadrosuna toplamış, ertesi yıl da Boston Celtics, Larry Bird, Kevin McHale, Bill Walton ve Robert Parish'i kadrosuna alarak aynı şeyi gerçekleştirmişti. 
     
</TEXT>
</DOC>
