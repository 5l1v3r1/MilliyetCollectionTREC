<DOC>
<DOCNO> 194509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/yozer.html </URL>
<DATE> 2003/11/10/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hapis cezası 
</HEADLINE>
<TEXT>

   
   Golü yedikten sonra beraberlik golüne kadar olan süre ile ikinci yarının ilk 15 dakikası dışında Galatasaray'ın 90 dakika boyunca göze hoş gelen hiçbir kısmı yok. Bu kadar çok top kaybı yapan bir takımın, normal olarak da iyi futbol oynaması olanaksızdır. Futbol açısından son derece keyifsiz geçen bu karşılaşmanın sonucunu savunmada yapılan net ve büyük hatalar belirledi. 
   Olimpiakos maçında yediği gollerin kopyasını kalesinde gören Galatasaray savunmasında yine başrolde De Boer vardı. Havalar ağırlaştıkça, bu oyuncunun ağırlığı da takıma fazla zarar vermeye başladı. Ama bu golde Ayhan'ın katkıları da gözardı edilemez. 
   Maçın ilk yarısında sadece beş dakikalık bir abluka ile oyunu kanatlara yaymaya çalışan Galatasaray, bu düzenle rakibini hataya zorladı. Oysa verim aldığı kanat organizasyonlarını maç boyunca da yapabilirdi. Ancak ya fizik yetersizlikten ya da yorgunluktan Sarı - Kırmızılılar kanatları geniş alana yayarak kullanamadılar. Güç olarak ağabeylerinden üstün olan Sabri bu nedenle oyunda çok sırıttı. Zaten galibiyet golünde de Sabri'nin olağanüstü çabası ön plandaydı. Takipçiliği, mücadelesi ve yere sağlam basmasıyla Sabri takımın en pozitif oyuncusuydu. İkinci yarının ilk bölümünü Ankaragücü'ne hapis cezası vererek geçiren Galatasaray bu dakikalarda hem sol, hem de sağ kanadı iyi kullandı. Ancak Hakan Şükür'ün durgunluğu farkın açılmasına engel oldu. 
   Petre'nin bu karşılaşmada oynaması Fatih Terim'in kötü bir tercihiydi. Orta alanda Ayhan ve Cihan ikilisinin mücadeleci futbol anlayışı zaten fazla koşmayan takım için ilaç gibi oluyor. Ancak bu ikili bozulunca orta alan boşlukları hemen göze çarpıyor. Eğer Ankaragücü'nün attığı gole dikkatle bakarsanız, bu aksaklığı farkedersiniz. Terim'de bu ısrardan vazgeçip ikinci yarı yerinde bir değişiklik yaptı. Bu değişiklikte en meyvesini verdi. 
   Ancak, Galatasaray savunmasında De Boer için ciddi olarak bir şeyler yapılması gerekir. Çünkü bir mayın gibi tehlike saçarken, hem arkadaşlarını, hem kendisini, hem de Mondragon'u rahatsız ediyor. Ve bir de Bratu'nun takıma verdiği katkıyı fazlalaştırması gerekiyor. Fizik gücü çok çabuk düşüyor. Bu yüzden de zamanlama hataları ile beslenen pasları rakibe atak şansı veriyor. 
   Galatasaray için bu maç çok önemliydi. Hem Şampiyonlar Ligi'nin moralsizliğini atmak ve hem de Beşiktaş'la farkını korumak zorundaydı. Yine göze hoş gelmediler, ama kazanmasını bildiler. 
   
      
</TEXT>
</DOC>
