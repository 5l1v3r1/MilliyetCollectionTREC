<DOC>
<DOCNO> 186300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur16.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlısını adliyede öldüren gence 23 yıl hapis .. 
</HEADLINE>
<TEXT>

     Kayseri'de, ayrıldığı nişanlısını adliye koridorunda sırtından bıçaklayarak öldürdüğü iddiasıyla yargılanan sanığa, 23 yıl 4 ay hapis cezası verildi. 
     Kayseri 1. Ağır Ceza Mahkemesi'nde yapılan duruşmada, tutuklu sanık Ulaş Koçer ile tutuksuz yargılanan babası Şükrü Koçer hazır bulundu. Ulaş Koçer'in avukatı Ayhan Turan, müvekkilinin nişanlısını çok sevdiğini, kendisini bir başkası için terk edeceğini öğrenince şuurunu kaybettiğini söyledi. 
     Olaydan bir süre önce, düğün alışverişi için Akkışla İlçesi'nden Kayseri'de geldiklerinde, iki gencin kendi rızalarıyla cinsel ilişkiye girdiğini, olayın duyulmasından sonra da iki aile arasında gerginlik yaşandığını belirten Turan, şunları anlattı 
     ''Kızın ailesi, müvekkilim hakkında, kendilerini telefonla rahatsız ettiği için savcılığa suç duyurusunda bulunmuş. İfade vermek için Akkışla Adliyesi'ne gelen Ulaş, burada nişanlısına, kendisini çok sevdiğini, barışıp evlenmek istediğini söylemiş. E.Ö'nün başka birini sevdiğini söylemesine içerleyen Ulaş, pazardan ekmek bıçağı satın alıp adliyeye geri dönerek, nişanlısını sırtından bıçaklamış. Ağır tahrik hükmünün müvekkilim için uygulanmasını talep ediyorum.'' Öteki sanık Şükrü Koçer de iddia edildiği gibi oğlunu cinayete azmettirmediğini, kızın babası Gani Ö'yü de darp etmediğini söyledi. 
     Mahkeme heyeti, Ulaş Koçer'e önce 28 yıl hapis cezası verdi, ardından bu cezayı, sanığın mahkemedeki iyi halini ve samimi itirafta bulunmasını göz önünde alarak 23 yıl 4 aya indirdi. 
     Heyet, Şükrü Koçer'i de Gani Ö'yü darp ettiği için 4 ay hapis cezasına çarptırdı. Sanıklar hakkında daha önce ''zorla alıkoymak ve ırza geçmek'' suçlarından 2. Ağır Ceza Mahkemesi'nce verilen ve tecil edilen para cezaları bulunduğunu hatırlatan heyet, Ulaş Koçer'in 1.5 milyar, Şükrü Koçer'in de 750 milyon lira para cezasının alınmasına karar verdi. 
     Heyet, ayrıca müdahilin tazminat talebini değerlendirerek, Ulaş Koçer'den 7 milyar, diğer sanıktan da 100 milyon lira alınarak müdahil tarafa verilmesini hükme bağladı. 
     
</TEXT>
</DOC>
