<DOC>
<DOCNO> 195206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/yazar/tamer.html </URL>
<DATE> 2003/11/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
10 yıl sonra otomotivi Çin'e kaptırır mıyız 
</HEADLINE>
<TEXT>

   Üretim katma değerini teknoloji yaratma katma değerine çeviremezsek, üretim üsleri maliyetlerin daha düşük olduğu Çin ve Hindistan'a kayabilir 
   
   Önceki günkü gazetelerde boy boy haberler "Otomotiv, tarihi rekora gidiyor. İhracatını hızla arttıran otomotiv sektörü, 2000 yılındaki 468 bin 381 adetlik tarihi üretim rekorunu, bu yıl kıracak. Ekim sonu itibariyle 10 aylık üretimin 436 bin 165'e ulaştığı otomotiv sektöründe, aralık ayındaki üretim de hesaplandığında üretim çıtası ilk kez 500 bin adedin üzerine çıkacak. Üstelik bu 500 bin adedin sadece 60 bininin müşterisi Türk tüketicisi. Geri kalanı dünya pazarlarında satılacak." 
   Gerçekten de ne kadar sevinsek yeridir. Gümrük Birliği sayesinde Türkiye, otomotivde üretim üssü haline geldi. Ama bu özelliğini uzun yıllar koruyabilir mi 
   Türk otomotiv sektörünün parlak ismi, FIAT'ın Başkan Yardımcısı Jan Nahum, daha 2 yıl öncesinden uyarmıştı "Üretim katma değerini, teknoloji yaratma katma değerine çeviremezsek, otomotiv üreticileri üretim merkezlerini 8 - 10 yıl içinde maliyetlerin daha düşük olduğu Çin ve Hindistan gibi ülkelere kaydırabilirler " 
   
   Otomotivin Ar - Ge'si    Nahum anlatmıştı. Eskiden otomotivciler, Ar - Ge faaliyetlerinin küçücük bir kısmını bile Türkiye'ye aktarmaya kesinlikle yanaşmazlarken giderek "İlle Ar - Ge yapın" diye ısrar etmeye başlamışlar. Para da yatırıyorlarmış. Çünkü Türkiye'de teknolojiyi, kendi ülkelerinde olduğundan daha ucuza üretiyorlarmış. Ayrıca Gümrük Birliği nedeniyle Ar - Ge'yi biz kursak bile, sahibinin kendileri olduğunu biliyorlarmış. Örneğin FIAT, daha 5 yıl önce TOFAŞ'a 'Sakın teknoloji üretmeyin' derken giderek 'Aman bir an evvel üretin' demeye başlamış. 
   Dün de yazmıştım. AKP hükümetinin günlük konjonktürel sorunlara gereğinden fazla zaman ayırmak yerine tekstil, otomotiv, yazılım ve elektronik gibi sektörlerde iş dünyasının önüne, gelecek vizyonunu da koymalı. 
   Örneğin sanayide verimlilik konusunu ele alalım. Sadece dünyada değil Türkiye'de de son dönemde büyüme, geçmişin aksine istihdamı değil, verimlilik artışını beraberinde getiriyor. Ancak her sektörde mutlaka verimlilik artışı şart mı Bu soruya ilk tepkiniz "Elbette, aksi nasıl düşünülebilir ki " olabilir. Ama Harvard Üniversitesi öğretim üyelerinden İzmir doğumlu Prof. Dr. Dani Rodrik'e göre sanayinin her alanında verimlilik artışı beklemek yanlış. Hangi sektörlerde ihtisaslaşacağımıza karar verip, oralara odaklanmak lazım. 
   
   Kayıt dışına müsamaha    Küresel rekabet gücüne sahip modern işletmelerimizin bulunduğu sektörlerde geleneksel işletmelere hayat hakkı tanınmamalı. Çünkü bunlar kayıt dışı çalışarak modern işletmelerin rekabet gücünü zayıflatıyor, hatta yer yer öldürüyor. Geleneksel işletmelerin ağırlıkta, talebin de primitif olduğu sektörlerde ise bugüne kadarki uygulamaya müdahale etmeye gerek yok. Yani kayıt dışına müsamaha edilebilir. 
   
   Yabancı sermaye    Prof. Rodrik'e göre ülkeye giren her yabancı sermaye iyidir diye bir kural da yok. Meksika'ya, Brezilya'ya, Arjantin'e çok - çok fazla yabancı sermaye girişi oldu. Ama bu ülkelerin verimlilikleri Türkiye'den düşük. 
   Latin Amerika'nın 1990'lardaki başarısız deneylerinden Türkiye'nin alacağı önemli dersler var. Gelişme ve sanayileşmeyi küreselleşmeyle aynı şey addeden, sırf ekonomik liberalizm, özelleştirme, dışa açılma ve dünya ekonomisiyle bütünleşme hedeflerine yönelik bir ekonomik strateji umulan sonucu veremeyebilir. Eğer böyle bir strateji geçerli olsaydı, Güney Amerika ülkeleri Türkiye'yi 1990'larda çoktan geride bırakmış olurlardı. Güney Amerika'nın 90'larda takip ettiği model, kriz içindedir. O halde Türkiye, onların hatalarını tekrar etmemelidir. 
   
      
   
</TEXT>
</DOC>
