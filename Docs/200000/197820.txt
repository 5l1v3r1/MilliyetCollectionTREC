<DOC>
<DOCNO> 197820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo18.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba'dan kongre uyarısı 
</HEADLINE>
<TEXT>

     Trabzonspor Teknik Direktörü Samet Aybaba, terörün Türkiye'nin en büyük sorunlarından biri olduğunu söyledi. 
     Aybaba, Zorlu Grand Otel'de gazeteciler ile bayramlaştı. 
     İstanbul'daki bombalama eylemlerinin hatırlatılması üzerine Aybaba, ''Terör Türkiye'nin en büyük sorunlarından biridir. Ancak bizler bin yıllık bir imparatorluğun evlatlarıyız. Çok şeyler gördük. Hala Türkiye Cumhuriyeti ayaktadır. Evlatlarımızın katkısıyla Türkiye Cumhuriyeti Devleti daha da uzun yıllar ayakta kalacaktır'' dedi. 
     Aybaba, hafta sonu Elazığspor ile oynadıkları maçı kazanıp farklı bir mesaj vermek istediklerini, ancak bunu gerçekleştiremediklerini belirterek, ''Futbol bu, futbolun içinde her şey var. Her hafta yeni bir heyecan var, yeni bir hedef var. Bu hafta sonu Diyarbakırspor ile yapacağımız maçı kazanmak istiyoruz. Onun için artık eski maçı unuttuk. Takımımızla birlikte hem bayramlaşıp hem de önümüzdeki hedefe doğru en iyi adamlarla ilerlemek istiyoruz. Çalışmalarımız bu doğrultuda devam edecek'' dedi. 
     Önlerinde kongre süreci bulunduğunu, o zamana kadar herkesin iyice düşünmesi gerektiğini anlatan Aybaba, şöyle devam etti 
     ''Takımla ilgili, transferlerle ilgili, bütünlükle ilgili herkesin iyice düşünmesi gerekir. İnşallah Trabzonspor için de bu bayramdan sonra yeni bir başlangıç, yeni bir dönem başlar.'' Bayramlaşmaya Aybaba'nın eşi Şeniz ile çocukları Serkan ve Gülşen Aybaba da katıldı. 
     
</TEXT>
</DOC>
