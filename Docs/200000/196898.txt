<DOC>
<DOCNO> 196898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur29.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylar, patlayıcı yüklü araçların infilak ettirilmesiyle oluştu 
</HEADLINE>
<TEXT>

     İstanbul Valiliği İl Asayiş Harekat Merkezi, İngiltere'nin İstanbul Başkonsolosluğu ve HSBC Genel Müdürlüğü önünde meydana gelen patlamaların, patlayıcı yüklü araçların infilak etmesi sonucu meydana geldiğini bildirdi. 
     İl Asayiş Harekat Merkezi'nden yapılan açıklamada, bugün saat 11.00 sıralarında Levent'teki HSBC Bankası merkez binası önünde ve saat 11.10 sıralarında da İngiliz Başkonsolosluğu önünde iki ayrı patlama meydana geldiği belirtildi. 
     Patlamalar sonucunda Beyoğlu İlçe Emniyet Müdürlüğü'nde görevli polis memurları Hüseyin Apaydın ve Salih Çapkın'ın şehit olduğu bildirilen açıklamada, şöyle denildi 
     ''Olaylarla ilgili tüm kuruluşlar ve kriz merkezleri faaliyete geçirilmiştir. Yeteri kadar kan stoku bulunduğundan, şu an için kan ihtiyacı bulunmamaktadır. Enkaz kaldırma çalışmaları devam etmektedir. Vatandaşlarımızın cep telefonu şebekelerini meşgul etmemesi ve olayların bulunduğu yerlerde alınan trafik ve asayiş tedbirlerine riayet etmeleri gerekmektedir. 
     Her iki olayın, patlayıcı yüklü araçların konsolosluk girişinde ve HSBC Bankası Genel Müdürlüğü önünde infilak etmesi sonucu meydana geldiği tespit edilmiştir.'' 
     
</TEXT>
</DOC>
