<DOC>
<DOCNO> 161406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/cemal.html </URL>
<DATE> 2003/06/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
ASAM’da ezber bozmak 
</HEADLINE>
<TEXT>

     Bir saat konuştum. 
     Bir buçuk saat sorgulandım. 
     Emekli general, albay, büyükelçi ve diplomatlarla akademisyenler çoğunluğu oluşturuyordu. 
     Konu hassastı. 
     Ve tabii herkesin kendi ezberi vardı. Benim ezberim de Kürtler isimli son kitabımdı. Herkes birbirinin ezberini bozmaya çalıştı. Ama sanıyorum benim ezberimi bozmak isteyenlerin sayısı çok daha fazlaydı. 
     İzlenimlerim şöyle özetlenebilir 
     1 Askerlik mesleği özünde siyah - beyazdır. Son tahlilde dost - düşman tarifine oturur. Hedefe giderken de emir demiri keser. Elde çekiç olduğu için askerlikte her şey insana çivi gibi görünebilir. 
     2 Ancak, askerlik mesleğinin bu siyah beyazlığını siyasette, toplumsal ilişkilerde geçerli kılmak çok güçtür. Geri tepebilir. İstenen sonucun tam tersi doğabilir. 
     3 Ama tabii askerlik mesleğinin özünde bir de hedef küçültmek vardır. Vurulacak hedef sayısını en aza, mümkünse teke indirmektir doğru olan... 
     4 Adına ister Güneydoğu, ister Kürt sorunu deyin, Türkiye Cumhuriyeti Devleti bu konuda bugüne kadar başarılı olamadı. Önce "Türk var, Kürt yok" dedi. Sonra "Kürt vardır ama Kürt sorunu yoktur, sadece terör sorunu vardır" dedi. 
     Bunların tümü yanlıştı. 
     Hedef küçülmedi, büyüdü. 
     5 Peki, bugün ne yapalım Kürt kimliği daha fazla inkar edilmezse, Kürtçe yayın, radyo televizyon, Kürt dili eğitimi serbest bırakılırsa, Kürtlerin siyasal katılımı ile ilgili kısıtlamalar kaldırılırsa, Türkiye’nin barış ve huzuru açısından bence daha iyi olur. 
     Bence daha iyi olur. 
     6 Hedef eğer Kürt ayrılıkçılığını etkisizleştirmekse, Kürt milliyetçiliğinin içindeki şiddeti, silahı benimseyenleri marjinalleştirmekse, demokrasiyle hukuk devletinin gereklerini yerine getirmektir doğru olan. 
     7 ASAM’da çoğunluk benim gibi düşünmüyordu. Emekli bir general, "Bazen çözümsüzlük de bir çözümdür. Ben ne diye kendi elimle onlara uygun ortam yaratayım. Irak’ın kuzeyinde şu olur, bu olur. Burası Türkiye, çözüm kendi lehime olana kadar beklerim" dedi. 
     8 Ben de yanı başımızda, generalin deyişiyle "Irak’ın kuzeyi"nde daha bu yakınlarda gördüklerimi naklettim. Kürtlerin üniversitelerini, ilkokul ve liselerini, radyo ve televizyonlarını, gazetelerini ve dergilerini anlattım. Yanı başımızda bütün bunlar yaşanırken, bizim yasakların demokrasi bir yana, pratik açıdan ne kadar anlamsız hale geleceğini belirttim. 
     9 Ayrıca, Türkiye’nin seçim haritasında doğu ve güneydoğuda hep aynı partinin değişik tabelalar altında en çok oyu aldığını, bu oyların yıllar içinde azalmayıp arttığını, bu siyasal olgu, eski deyişle vakıa göz önünde tutulursa, inkar politikalarının Türkiye’yi ileride daha beter istikrarsızlaştıracağını, bu ülkeyi istikrarsızlaştırmak isteyenler varsa, onların elini güçlendireceğini, ayrıca Türkiye’nin hem Avrupa’yla hem Amerika’yla ilişkilerini bozabileceğini söyledim. 
     10 Ve sordum "Bütün bu dediklerim yapılsa, Kürt ayrılıkçılığı, milliyetçiliği bitecek mi " Bitmeyeceğini de belirttim. Bağımsız bir Kürt devleti ideali’nin eskiden olduğu gibi yaşamaya devam edeceğini söyledim. Ancak bu değirmene gidecek suyu azaltacak, denetleyecek, gerektiğinde kesebilecek aletleri ancak demokrasi yoluyla elde edeceğimizi vurguladım. İşte bu nedenle Avrupa Birliği projesi’ni, Türkiye’de barış ve huzur açısından çok önemsediğimi sözlerime ekledim. 
     11 Bu çerçevede şu örnekleri verdim 
     "İspanya AB üyesi ama ETA var. İngiltere AB üyesi ama IRA sorunu var. Fransa’nın Korsika’sı vesaire devam ediyor. Basklar İspanya’da parlamentoya kadar her şeye sahipler ama ETA hala bağımsızlık diye şiddete başvuruyor. Ama bu sorunlarla, AB içinde ve demokrasi şemsiyesi altında daha kolay mücadele ediliyor. AB’nin ulus - üstü yapıları mikro milliyetçilik konusunda barışçı çareler üretebiliyor. 
     12 Bu arada ulus - devlet de tartışıldı. NATO’yla, Avrupa Konseyi’yle, Avrupa İnsan Hakları Mahkemeleri’yle de ulus devletin yer yer aşıldığını, ama varlığını sürdürdüğünü, bu açıdan AB içinde de farklı görüşlerin bulunduğunu, örneğin konvansiyon çalışmalarında İngiltere’nin federal sözcüğüne karşı çıktığına değindim. 
     Özet 
     ASAM’da dün sabahtan öğlene kadar herkesin birbirinin ezberini bozmaya çalışması yararlı oldu. Ve siyah beyazdan kaçmak, hedef küçültmektir doğru olan... 
     
     

</TEXT>
</DOC>
