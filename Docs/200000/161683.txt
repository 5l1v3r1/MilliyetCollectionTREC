<DOC>
<DOCNO> 161683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko07.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükseliş Koleji TOBB Üniversite'si oluyor 
</HEADLINE>
<TEXT>

     Kuruluş çalışmaları süren TOBB Ekonomi ve Teknoloji Üniversitesi'nin, Ankara'da, iflas eden Yükseliş Koleji arsa ve tesislerinde hizmete geçeceği bildirildi. 
     Türkiye Odalar ve Borsalar Birliği'nden TOBB yapılan açıklamada, 2001 yılında alınan kararla Türk özel setörünün, sanayi ve ticaret kesiminin uzman personel ihtiyacını karşılamak üzere kurulması kararlaştırılan TOBB Ekonomi ve Teknoloji Üniversitesi'nin bir an önce faaliyete geçmesi için hazır tesis alınmasının uygun görüldüğü kaydedildi. 
     Açıklamada, üniversitenin kuruluşu için oluşturulan TOBB Eğitim Vakfı'nın TOBEV gerekli incelemelerden sonra, Ankara İflas Dairesi'nce satılığa çıkarılmış bulunan Yükseliş Koleji tesislerini üniversitenin kuruluşu için Ankara'daki tek uygun yer ve yeterli tesis olarak belirlediği bildirildi. 
     TOBB açıklamasında, bu değerlendirme sonucunda Söğütözü'nde, 26 trilyon 546 milyar 463 milyon 77 bin 200 lira muhammen bedelle satışa çıkarılan 36 bin 906 metrekarelik arsa ve üzerindeki bina, makina ve tesislerin satın alınmasının uygun bulunduğu belirtildi. 
     Açıklamada, üniversitenin kuruluşu için yürütülen yasal süreçte son aşamaya gelindiği, Yükseköğretim Kanunu'nda kuruluşa olanak verecek değişiklik tasarısının Bakanlar Kurulu'nun onayından geçerek Türkiye Büyük Millet Meclisi'ne sevkedildiği bildirildi. 
     TOBB açıklamasında, tasarının meclis sürecini tamamlaması beklenirken üniversite alanı olarak seçilen eski Yükseliş Koleji tesislerinde gerekli tadilat ve onarım çalışmalarının sürdürüldüğü de belirtildi. 
     TOBB Ekonomi ve Teknoloji Üniversitesi'nin bünyesinde 3 fakülte İktisadi ve İdari Bilimler, Mühendislik, Fen ve Edebiyat , 2 Enstitü Fen Bilimleri ve Sosyal Bilimler ile 13 bölüm ve 3 Araştırma Merkezi'nin hizmet vermesi öngörülüyor. 
     
</TEXT>
</DOC>
