<DOC>
<DOCNO> 150660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yazar/tamer.html </URL>
<DATE> 2003/04/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ekonominin fendi, teknolojiyi yendi 
</HEADLINE>
<TEXT>

     Zaman paradır. Ama bir raddeye kadar 
     Bu satırlarla veriyor haberi İngiliz The Financial Times. 
     Avrupa'nın Amerika'ya karşı 34 yıl önceki medar - ı iftiharı, İngiliz - Fransız ortak yapımı sesten 2 kat hızlı Concorde uçakları tarihe karışıyor. Çünkü çok pahalı. Çünkü normal uçaktan 4 kat fazla yakıt tüketiyor. 
     İyi de Avrupa'daki en önemli 2 merkez Londra ve Paris'le New York'u kapı komşusu yapan, seyahat süresini yarıya indiren, işadamları ve Hollywood starlarına günübirlik kıtalararası sehayat "olanağı" sağlayan Concorde'lar, 34 yıllık ömürlerinde her zaman çok pahalı değiller miydi Hep normal uçaklardan 4 kat fazla yakıt tüketmiyorlar mıydı 
     Evet ama özellikle 80'li ve 90'lı yılların havyarla beslenen genç bankacıları ile çokuluslu dev şirketlerin "sihirbaz" CEO'ları için şirket kesesinden harcadıkları paranın hiç önemi yoktu. Har vurup harman savurdular. VIP olmanın keyfini çıkarttılar. Taa ki borsa balonu 2000 Mart'ında patlayıncaya kadar... 
     Dünya ekonomisi bugün h l 3 yıl önce patlayan o balondan ortada kalan köpükleri eritmeye uğraşıyor. Bireyler, şirketler, hatta ülkeler kendilerini devalüe etmek zorunda, ancak henüz idrakinde değil. Zaten bu tür idrakler, kafalara balyoz inmedikçe pek de kolay olmuyor. Ekonominin fendi, gerektiğinde ileri teknolojiyi de yenebiliyor. 
     Bu arada gelecek bilimciler fena halde yan basmış durumdalar. 21. yüzyılın başlarında insanları aya götürecek uzay araçlarının üretileceği tahmininde bulunmuşlardı. 21. yüzyılın başına geldik, uzay aracının lafı bile ortada yokken, üstüne bir de sesten 2 kat hızlı uçağımız Concorde'u kaybettik. 
     Amerikan Motorola'nın yanılgısı, Concorde'dan çok daha süratli oldu. Üstelik dünya ekonomisinin konsolide olmasından çok, tüketici tercihlerinin iyi okunamaması Motorola'yı alt etti. Kıtalararası, hatta dünyanın dört bir yanından konuşulabilen pek marifetli ve tabii pek pahalı İridium uydulu cep telefonlarına ilgi, beklenenden o kadar az oldu ki, Motorola bu konuda 5 milyar doları aşan yatırımlarının üzerine bir bardak su içmek zorunda kaldı. 
     
Beyaz bastondan beyaz klavyeye      Devamlı okurlarım biliyorlardır Yıllardır görme sorunum var. 
     Türkiye Bilişim Derneği bünyesindeki Görme Engelliler İçin Bilişim Çalışma Grubu da herhalde bunu bilerek e - postama mesaj atmış. İnternet Haftası çerçevesinde yarın Odalar Birliği'nde düzenleyecekleri toplantıya davet ediyorlar. Görme engelliler yazılım grubu tarafından yine görme engelliler için geliştirilen değişik projeler hakkında bilgi vereceklermiş. Kütüphane projesi, hukukçuları bilgisayardan yararlandırma projesi, az görenler için kullanılan son teknolojiler... Özellikle sonuncusu beni de ilgilendirebilir, ama toplantı maalesef Ankara'da. 
     E - postama düşen bu mesaj, Ankara'ya yaptığım nadir yolculuklarından birinde uçakta yanıma düşen yolcuya götürdü beni. Gözleri görmüyordu, ama benim yazılarımı aksatmadan okumuştu. Bilgisayarı benden çok daha iyi kullandığı her halinden belliydi. Hatta bana pratik bazı ipuçları bile verdi. Hukukçuydu. Emekliydi. Çok sayıda kitap, makale çevirdikten sonra kendisi kitap yazmıştı Kör Uçuş. 
     Zaten yazdığı kitapla ilgili bir TV programı için eşiyle birlikte Ankara'ya gidiyordu. Eşiyle tek vücut, tek beyin, tek ses olmuş gibiydiler. Evlendiklerinde de gözleri görmüyormuş. Vedalaşırken öğrendim ki, 1 saattir sohbet ettiğim bu 2 muhterem kişi, ünlü psikiyatrist Yankı Yazgan'ın anne ve babası Tülay ve Gültekin Yazgan'mış. 
     
     







</TEXT>
</DOC>
