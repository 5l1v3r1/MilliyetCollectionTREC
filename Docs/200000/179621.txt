<DOC>
<DOCNO> 179621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur33.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Müfit Gürtuna ANAP'ı ziyaret etti... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ANAP Genel Başkanı Ali Talip Özdemir ile birlikte ANAP Beyoğlu İlçe Başkanlığı'nı ziyaret etti. 
     Türkiye Bilişim Derneği tarafından düzenlenen ''Türkiye Bilişim Haftası-Bilişim'03'' etkinlikleri kapsamında Beyoğlu İstiklal Caddesi'ndeki ''Bilişim Caddesi''nin açılışını gerçekleştiren Gürtuna, Özdemir ile birlikte ANAP Beyoğlu İlçe Başkanı Ali Çakıroğlu'nun daveti üzerine yürüyerek ilçe başkanlığının bulunduğu binaya gitti. 
     Gürtuna, burada çok sayıda partili tarafından ayakta alkışlarla karşılanırken, ANAP Genel Başkanı Ali Talip Özdemir yaptığı konuşmada, ziyaretin ''tamamen spontane gelişen bir olay'' olduğunu söyledi. 
     Özdemir, Gürtuna'nın, vatandaşların, özellikle ANAP'lıların coşkuyla alkışladığı ve takdir ettiği, herkesin gönlünde taht kuran bir kişi olduğunu ifade ederek, ''Sevgiyle başarılı bir dönem geçiren belediye başkanımız inşallah aynı başarıyı önümüzdeki dönemde de geçirir'' diye konuştu. 
     Ali Müfit Gürtuna da gösterilen yakın ilginin kendisini çok duygulandırdığını dile getirerek, ''Bir belediye başkanı olarak sizlere layık olabildiysem kendimi ayrıca bahtiyar hissediyorum'' dedi. 
     Gürtuna'nın konuşması sonrasında bazı partililer ''Sayın Başkanım yuvaya döndüğünüz için çok mutluyuz'' derken, salondakiler Gürtuna'yı tekrar uzun süre alkışladı. 
     ANAP Beyoğlu İlçe Başkanı Ali Çakıroğlu ise yerel seçimlerde Gürtuna ile beraber olmak istediklerini ve oylarını Gürtuna'ya yönlendirmek gibi bir eğilim içinde olduklarını söyledi. 
     
     SİYASAL BİR BULUŞMA DEĞİL 
     Konuşmaların ardından gazetecilerin sorularını yanıtlayan Ali Talip Özdemir, ''Bu sıcakta beraber yürüdünüz ve terlediniz. Gönlünüzde bundan sonra da beraber terlemek geçiyor mu '' sorusunu, şöyle yanıtladı 
     ''Ali Müfit Gürtuna, bizim ilçe başkanımızdı. İstanbul'da görev yapmak çok zordur. Gürtuna'nın başkanlığı döneminde ne ilçe belediyeleri, ne diğer belediye başkanları ile hiç kavga olmadı. Bu fevkalade önemli. Diğer dönemlerde biz bunu yaşadık. Onun için kendisini çok başarılı görüyorum. Biz hiç kopmadık Ali Müfit Bey ile. Benim başkanlığım, milletvekilliğim ve belediye başkanlığımda hep kardeş olarak devam ettik. Bundan sonra da birlikte yürümek bize onur verir. Gürtuna, bizim yanımızda çok sevdiğimiz bir arkadaşımız, gönül dostumuz. Birlikte terlemekten de gurur duyarız.'' Ali Müfit Gürtuna ise sorular üzerine, ANAP İlçe Başkanlığı'nı ziyaretinde çok samimi ve candan karşılandığını dile getirerek, çok ani bir ziyaret olmasına rağmen olumlu evsahipliği ve misafirperverliğin kendisini çok mutlu ettiğini söyledi. 
     Ziyaretinde uzun yıllar birlikte çalıştığı arkadaşlarını gördüğünü anlatan Gürtuna, ''Bir yerde nostaljik ziyaret mahiyetinde oldu'' dedi. 
     Gürtuna, ''ziyaretin yerel seçimlerde ANAP'tan aday olacağına dair bir işaret olup olmayacağı'' sorusuna ise, ''Bunun siyasi bir buluşma niteliği yok. Tamamen ani gelişen nezaket ziyareti' diye yanıtladı. 
     Bu arada, CHP Genel Sekreter Yardımcısı Mehmet Sevigen de aynı binada bulunan CHP İstanbul İl Başkanlığı'na gelirken, ANAP İlçe Başkanlığı'na uğrayarak Özdemir ve Gürtuna ile sohbet etti. 
     
</TEXT>
</DOC>
