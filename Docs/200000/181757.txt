<DOC>
<DOCNO> 181757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur18.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız polis çatışmasında ölen kadını vuran polise 1 yıl 8 ay hapis 
</HEADLINE>
<TEXT>

     Beykoz Kavacık'ta çalıntı otomobil takibi sırasında çıkan ve Semra Kayacan adlı kişinin ölümüyle sonuçlanan silahlı çatışmaya ilişkin açılan davada, 2 polis ile oto hırsızı olduğu ileri sürülen 1 kişi hapis cezalarına çarptırdı. 
     Üsküdar 2. Ağır Ceza Mahkemesi'ndeki duruşmada kararını açıklayan Mahkeme Heyeti, ''Kartal Soğanlık Bölge Denetleme Trafik Şube Müdürü Esat Bitnel'in olay sırasında 1 el ateş ettiğinin, ancak merminin elinden yaralanan mağdur-sanık polis memuru Ayhan Işık'a mı, yoksa maktule Semra Kayacan'a mı isabet ettiğinin anlaşılamadığını'' belirtti. 
     Mahkeme Heyeti, sanık Bitnel'in önce 24 yıl hapsine karar verdi. Bu karar, ''müdafaa ve zaruret sınırının aşılmasını'' düzenleyen TCK'nın 50. maddesine göre önce 5 6 oranında indirimle 4 yıla, daha sonra ''faili belli olmayan adam öldürme'' suçunu tanımlayan TCK'nın 463. maddesine göre yarı oranında indirilerek 2 yıla, sanığın duruşmadaki tutum ve davranışları da göz önünde bulundurularak 1 yıl 8 ay hapse çevrildi. 
     Bitnel'in bu cezası paraya çevrilmezken, sanığın 3 ay kamu hizmetlerinden yasaklanmasına da hükmedildi. 
     Sanık polis memuru Nusret Akıner'in de, ''faili belli olmayacak şekilde Semra Kayacan'ı zaruret sınırını aşarak öldürmek'' suçundan önce 24 yıl hapsine karar verildi. Akıner'in cezası da, aynı indirim maddeleri uygulanarak 1 yıl 8 ay hapse çevrildi. Cezası para cezasına dönüştürülmeyen Akıner de 3 ay kamu hizmetlerinden yasaklandı. 
     Sanık Nusret Akıner, mağdur-sanık polis memuru Ayhan Işık'ı yaralamak suçundan da önce 8 ay hapis cezasına çarptırıldı. Akıner'in bu cezası da önce 16 gün hapse, ardından da 116 milyon 304 bin lira para cezasına çevrildi. 
     Oto hırsızı olduğu ileri sürülen sanık Ercan Sökel de, ''polise silahsız mukavemet'' suçundan 1 yıl hapis cezasına çarptırıldı. Sökel'in, ''adam öldürmek ve yaralamak'' suçlamasına ilişkin ise ''yeterli delil bulunamadığı'' gerekçesiyle beraatına karar verildi. 
     Mahkeme, diğer sanıklar polis memuru Nazif Aydın ve olayda elinden yaralanan mağdur-sanık polis memuru Ayhan Işık'ın, üzerlerine atılı suçlamadan beraatlarına hükmetti. 
     Beykoz Kavacık'ta, 19 Eylül 2002 tarihinde çalıntı otomobil takibi sırasında çıkan silahlı çatışmada, yoldan başka bir araçla geçen Semra Kayacan hayatını kaybetmişti. 
     
</TEXT>
</DOC>
