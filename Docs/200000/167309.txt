<DOC>
<DOCNO> 167309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko33.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Enflasyonda düşüş sürecek... 
</HEADLINE>
<TEXT>

     Merkez Bankası, mali disiplin ve yapısal reform sürecinden ödün verilmeyeceği varsayımıyla, yıllık enflasyon oranının önümüzdeki aylarda belirgin şekilde düşmeye devam etmesinin öngörüldüğünü bildirdi. 
     Merkez Bankası ayrıca, yüzde 20'lik yıl sonu tüketici fiyatları enflasyonu hedefinin tutturulabileceğini düşünüyor. 
     Merkez Bankası'ndan yapılan açıklamada, Haziran ayı enflasyonu ve görünümü hakkında değerlendirmede bulunuldu. 
     Açıklamada önümüzdeki dönemde rehavete kapılmanın çok büyük bir iktisadi hata olacağının bilincinde olunarak, mali disiplinden ve yapısal reform sürecinden ödün verilmeyeceği varsayımıyla, Nisan ayından itibaren enflasyonda oluşmaya başlayan olumlu tablonun süreceği bildirildi. 
     Açıklamada, ''Merkez Bankası, yıllık enflasyon oranının önümüzdeki aylarda belirgin şekilde düşmeye devam edeceğini öngörmekte ve yüzde 20'lik yıl sonu tüketici fiyatları enflasyonu hedefinin tutturulabileceğini düşünmektedir'' denildi. 
     Ekonomik programın temel ilkelerine genel olarak uyulması sonucunda, enflasyon oranında büyük düşüşler gerçekleştiği belirtilen açıklamada, bekleyişlerin üzerinde önemli bir büyüme hızı sağlandığı ve en önemli sorunlardan olan kamu borcunun milli gelire oranı, azalma eğilimine girdiği kaydedildi. 
     Bu çok önemli kazanımların bundan sonra da korunması şüphesiz programın kararlılıkla uygulanmasına bağlı olduğu ifade edilen açıklamada. sapmaların olmaması halinde çok daha önemli kazanımların elde edileceğinin açık olduğu kaydedildi. 
     
     ENFLASYON ORANLARI, MERKEZ BANKASI'NI DOĞRULADI 

     DİE tarafından dün açıklanan Haziran ayı enflasyon oranlarının, programın kesintisiz ve kararlılıkla uygulanmasının doğuracağı olumlu sonuçların başka bir kanıtı olduğu vurgulanan açıklamada, Merkez Bankası'nın bu konuda yapmış olduğu açıklamalara yer verildi. 
     Aynı basın duyurusu ve sonrakilerde de, enflasyonun yılın ikinci yarısından itibaren belirgin bir düşüş eğilimine gireceğini net bir şekilde vurgulandığı hatırlatılan açıklamada, Haziran ayı enflasyon oranlarının da, Merkez Bankası'nı doğruladığının görüldüğü kaydedildi. 
     Merkez Bankası'nın sürekli olarak, programın temel ilkelerine bağlı kalınması halinde, bazı risklere rağmen, yüzde 20'lik yıl sonu enflasyon hedefinin tutturulabileceğini öngördüğü ifade edilen açıklamada, ''önümüzdeki dönemde, programın temel ilkelerine bağlı kalınması ve kesintisiz uygulanması halinde, bu öngörümüzün de haklı çıkacağı düşünülmektedir'' denildi. 
     
</TEXT>
</DOC>
