<DOC>
<DOCNO> 182545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko07.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım ödeneğinde blokaj devam edecek 
</HEADLINE>
<TEXT>

   
   Hükümet, daha önce IMF ile yapılan görüşmelerde yıl sonuna kadar bütçedeki bazı ödeneklere konulan blokajın tamamının serbest bırakılması konusunda uzlaşmaya varmasına rağmen, çıkarılacak ek bütçe nedeniyle toplam 1.3 katrilyon lira tutarındaki ödeneği serbest bırakmayacak. 
   Hükümet, Irak Savaşı'nın ekonomiye olumsuz etkilerini önlemek için martta çeşitli ödeneklere 4 katrilyon liralık blokaj koymuş, savaşın beklenenden kısa sürmesinin de etkisiyle IMF ile yapılan müzakere sonucunda bunun bir bölümünü serbest bırakmıştı. Halen 1.1 katrilyonu yatırım ödenekleri, 100 trilyonu transferler ve 115 trilyonu da diğer cari kalemlerinde olmak üzere 1.3 katrilyonluk ödenekteki blokaj sürüyor. Bir ekonomi yetkilisi, "Ek bütçe ve öngörülmeyen bazı kalemler nedeniyle blokaj uygulaması devam eden ödenekleri bırakmayacağız" dedi. 
   
   Ek bütçe netleşmedi 
   Hükümet, sosyal güvenlik harcamaları ile ihracatta KDV iadelerinin öngörülen tutarları aşması nedeniyle ek bütçe çıkaracak. Bütçe Yasası'nda yapılan değişiklikle ödenekler arasında yüzde 10'a kadar transfer yapılabiliyor ancak daha fazlası için TBMM'den ek bütçe çıkarılması gerekiyor. Ek bütçe, ödenekler arası kaydırma şeklinde olacak. 
   Maliye Bakanı Kemal Unakıtan ise bütçede 14.9 katrilyon olarak öngörülen sosyal güvenlik transferleri rakamının revize edildiğini söylemiş ancak ne kadarlık bir ek bütçe yapılacağını bildirmemişti. 
   
   
</TEXT>
</DOC>
