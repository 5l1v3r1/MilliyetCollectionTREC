<DOC>
<DOCNO> 198306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/spo02.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan U dönüşü 
</HEADLINE>
<TEXT>

   Samsunspor maçında sahaya sürdüğü on bir yüzünden ağır eleştiriler alan Alman hoca, Beşiktaş karşısında Fatih ile Ümit Özat'a forma verecek, Tomas'ı yine göbeğe çekecek 
      YUSUF KOBAL 

   
   Galatasaray taktiği 
   FENERBAHÇE Teknik Direktörü Christoph Daum, Beşiktaş karşısına Galatasaray maçının taktiğiyle çıkacak. Alman hocanın Tomas ile Luciano'yu göbeğe çekip, Fatih ile Ümit Özat'a ilk onbirde şans tanıyacağı öğrenildi. Sahaya 4-4-2 düzeni ile çıkacak olan tecrübeli teknik adamın, orta sahayı kalabalık tutarak, Beşiktaş'a oyun kurma fırsatı vermek istemediği belirtildi. 
   
   Yıldızlara terapi 
   GELDİĞİ ilk günden bu yana camiadan büyük destek alan ancak Samsunspor maçı sonrası eleştiri oklarını üzerinde toplayan Daum'un her çalışma öncesi oyuncularına Beşiktaş'ın eksik yönlerini anlattığı bildirdildi. Alman hocanın, Tuncay ve Serhat'a da özel ilgi gösterdiği ve "Bu maça imzanızı atın. Hepimizin kaderi bu derbiye bağlı. Bunu sakın unutmayın" dediği öğrenildi. 
   
   Fatih Akyel zehirlendi 
   DERBİ öncesi Fenerbahçe'de kötü sürprizler bitmiyor. Sakatlıklarla boğuşan Sarı - Lacivertliler bu kez de Fatih Akyel'in zehirlenmesiyle şok oldu. Yediği bir gıdadan zehirlenen tecrübeli oyuncu, derhal Acıbadem Hastanesi'ne kaldırılıp, tedavi altına alındı. Antrenmana katılamayan Fatih'e serum verildi ve akşam üzeri taburcu edildi. 
   
   Kale Volkan'ın    SEZON başından beri Recep ile yola devam eden Teknik Direktör Daum, Beşiktaş derbisine Volkan'ı hazırlıyor. Alman hoca, kaleci tercihi konusunda sıkıntı yaşarken, Recep'in son haftalarda sergilediği dikkatsiz oyun nedeniyle geri adım attı ve Ümit Milli Takım'da başarılı maçlar çıkaran Volkan'a şans vermeyi kararlaştırdı. Kaleci antrenörü İmmel de Volkan'a özel program uygulamaya başladı. 
   
   Sakatlar can sıktı    Aurelio, Petkov ve Serhat'ın tam olarak iyileşmemesi teknik heyetin huzurunu kaçırdı. Kemal'in de hafta sonuna yetişmeyeceği açıklandı 
   BEŞİKTAŞ derbisine iki gün kala Fenerbahçe'de sakatların tam olarak düzelmemesi Teknik Direktör Daum'un keyfini kaçırdı. Sağ üst adalesinde sorun bulunan Kemal, tedavileri iyi gitmesine rağmen takımla çalışmalara bir türlü başlayamadı. Genç futbolcunun Beşiktaş'a karşı forma giymesinin zor olduğu öğrenildi. Kemal gibi adale sakatlığı bulunan Petkov'un da durumunun kritik olduğu belirtildi. 
   İDMANDA sakatlanan Serhat'ın tedavisi ise sürüyor. Samsun'da sağ bacağına aldığı darbeler yüzünden tedavi gören Aurelio'nun da derbiye yetiştirilmesi için büyük çaba harcanıyor. Son haftalarda takımın sergilediği kötü futbol ve alınan üzücü skorlar nedeniyle zor günler geçiren Daum, doktorlarla yaptığı toplantıda bu oyuncuların yetiştirilmesini istedi. Alman hoca derbiye en az hasarla çıkmanın hesaplarını yapıyor. 
   
   
   
</TEXT>
</DOC>
