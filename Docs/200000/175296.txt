<DOC>
<DOCNO> 175296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo30.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom CSKA'ya kilitlendi... Volkan hazır... 
</HEADLINE>
<TEXT>

     Avrupa Şampiyonlar Ligi 3. ön eleme turu ilk maçında yarın Bulgaristan'ın CSKA Sofya takımıyla karşılaşacak olan Galatasaray'da futbolcular kampa girdi. 
     Florya Metin Oktay Tesisleri'nde toplanan sarı-kırmızılılarda teknik heyet, CSKA Sofya karşısında tur için avantajlı bir skor elde etmenin hesaplarını yapıyor. 
     Galatasaray'da sakatlıkları süren futbolculardan Volkan'ın durumunun iyi olduğu ve Teknik Direktör Fatih Terim'in görev vermesi halinde oynayabilecek duruma geldiği kaydedilirken, Ümit Karan ile Pinto'nun ise forma giyme şanslarının düşük olduğu açıklandı. 
     Sarı-kırmızılıların CSKA Sofya karşısına Mondragon, Prates, Bülent, De Boer, Hakan Ünsal, Ayhan, Cihan, Batista, Ergün, Hasan Arif ve Hakan Şükür ilk 11'i ile çıkması bekleniyor. 
     İlk kez Avrupa kupalarında bir müsabakaya ev sahipliği yapacak Atatürk Olimpiyat Stadı'nda saat 21.00'de başlayacak karşılaşmayı Almanya Futbol Federasyonu'ndan Markus Merk yönetecek. Karşılaşma, Show TV'den naklen yayınlanacak. 
     Galatasaray, CSKA Sofya maçı hazırlıklarını Florya Metin Oktay Tesisleri'nde basına kapalı olarak gerçekleştireceği akşam antrenmanıyla tamamlayacak. 
     
</TEXT>
</DOC>
