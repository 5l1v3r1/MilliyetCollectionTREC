<DOC>
<DOCNO> 174936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/spo01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynen devam 
</HEADLINE>
<TEXT>

   Galibiyetin yanında, oyun disiplininden dolayı futbolculara teşekkür eden Lucescu, "Böyle oynarsanız, bu sene de şampiyon oluruz" ifadesini kullandı 
      
   Luce'nin umudu 
   SAMSUNSPOR galibiyeti taraftarı sevindirdi, ligin başında takıma moral dopingi yaptı. Deplasmanda alınan üç puanın kıymetini futbolcularına aktaran Siyah - Beyazlılar'ın Teknik Direktörü Mircea Lucescu, "Bütün maçları bu ciddiyetle oynarsanız, bu sene de şampiyon oluruz. Hepinize teşekkür ederim. Bu şekilde devam edin" ifadesini kullandı. 
   
   "Güvenimiz tam" 
   KAPTAN Tayfur ise Samsunspor maçındaki futbola bakmamak gerektiğini vurguladı, daha iyi bir çizgiye geleceklerini belirtti. Bu tür maçlarda rakiplerin kendilerine karşı daha iyi motive olduğunu belirten Siyah - Beyazlı futbolcu, "Her şeyden önce kendimize çok güveniyoruz. Artık kim, kimin, hangi adımı nereye atacağını biliyor. Bu yüzden rahatız" dedi. 
   
   Nanni baskı yapsın    KARTAL, umudunu Nanni'ye bağladı. Arjantin'de bulunan Menajer Olgun Aydın ile geceyarısı bir telefon görüşmesi yapan Siyah - Beyazlılar, nazlanan Velez Sarsfield Kulübü yöneticilerine karşı, Beşiktaş'ı çok isteyen futbolcunun baskı yapmasını önerdi. Dış İlişkiler Sorumlusu İbrahim Altınsay, "Lyon, Olympiakos ve PSG tarafından da istendiği için Velez naza çekiyor" yorumunu yaptı. 
   
   Beşiktaş'a prim dopingi    ŞAMPİYONLUK priminin yarısı olan 50 bin doları daha önce alan Beşiktaşlı futbolcular, geçen hafta da kalan 25 bin doları hesabında gördü. Siyah - Beyazlı idareciler, diğer bölümün de Bursaspor maçı öncesinde verileceğini ve şampiyonluk primini tamamlayacaklarını ifade etti. Yapılan bu ödemeler, lige iyi başlayan futbolculara da doping etkisi yaptı. 
   
   İlhan'ın raporu bekleniyor    İLHAN Mansız ile birlikte İtalya'da bulunan fizyoterapist Murat Şahinoğlu, getirdiği raporları sağlık kurulu ve teknik heyete verecek. Şahinoğlu, yönetici Mete Düren, kulüp doktoru Ayhan Optur ve Teknik Direktör Lucescu'yu bilgilendirecek, Prof. Maracci'nin İlhan hakkındaki raporlarını iletecek. Bir gün izin alarak Münih'e ailesinin yanına giden Siyah - Beyazlı futbolcu ise Bologna'da bir hafta daha tedavi görecek. 
   
   
</TEXT>
</DOC>
