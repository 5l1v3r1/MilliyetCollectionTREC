<DOC>
<DOCNO> 181620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/yasam/yas02.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Palme gibi öldürülecekti 
</HEADLINE>
<TEXT>
   İsveçli bakan bıçaklandı 
   İsveçli siyasetçilerin korumasız gezme gelenekleri, 1986 da öldürülen Başbakan Palme gibi Dışişleri Bakanı Lindh'in hayatına mal oluyordu 
      DIŞ HABERLER SERVİSİ 
   
   İsveçli siyasetçilerin halk arasında korumasız gezme gelenekleri, 1986'da öldürülen Başbakan Olof Palme'nin ardından, dün az daha bir politikacının hayatına mal oluyordu. İsveç Dışişleri Bakanı Anna Lindh 46 , başkent Stockholm'de parlamento binasından birkaç blok uzaklıktaki alışveriş merkezinde alışveriş yaparken bıçaklı saldırıya uğradı. Göğsünden, karnından ve kollarından bıçaklanan Lindh, ameliyata alındıktan dört saat sonra bir açıklama yapan hükümet sözcülerinden Stefan Amer, "Karaciğeri büyük ölçüde hasar gören Lindh'in sağlık durumu ciddi" dedi. Lindh'in saldırıya uğraması üzerine pazar gününkü "Euro'ya Geçiş Referandumu" da ertelendi. Başbakan Göran Persson, "Lindh'in durumunun ciddi olduğunu" belirterek, "Ona yapılan saldırı, açık toplumumuza bir saldırıdır" dedi. Yeşiller Partisi lideri Peter Eriksson da, Lindh'in vurulmasının İsveç halkına Olof Palme cinayetini hatırlattığını, bu olayın İsveçli politikacıların şu andan itibaren güvenlik korumasına ihtiyacı olduğunu gösterdiğini söyledi. Saldırı ardından Lindh'i şok halinde bulan Angelica Bjerring adlı genç kız, bakanın koluna bir parça bez bağlamış durumda yerde yattığını anlattı. 
   
   Geleceğin Başbakanı 
   19 Haziran 1957'de doğan Lindh hukuk eğitimi gördü. Sosyal Demokratlar'dan milletvekili olan Lindh 46 , 1998 yılından bu yana Dışişleri Bakanlığı'nı yürütüyor. 2 çocuk annesi olan Lindh, İsveç'in en sevilen politikacılarından ve "geleceğin Başbakanı" olarak anılıyor. 
   
   
</TEXT>
</DOC>
