<DOC>
<DOCNO> 155542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yazar/temelkuran.html </URL>
<DATE> 2003/05/09/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Richard bey İstanbul'da 
</HEADLINE>
<TEXT>

     Ben biraz bahsedeyim de el sıkarken, selamlaşırken konuşacakları bir şey, bir muhabbet konusu olsun 
     
"Karanlıklar Prensi"      Richard bey kendi ülkesinde "Karanlıklar Prensi" olarak bilinir. 27 Mart'taki istifasına kadar Defense Policy Board'un Savunma Kurulu başkanıydı kendisi. Kurul, Beyaz Saray'a "savunma" ki biliyorsunuz, bu daha ziyade saldırıya tekabül eder politikalarına danışmanlık eden bir grup. Kurulun otuz üyesinden dokuzunun silah şirketleriyle yakın ilişkisi var. Dünyanın en korkunç adamlarından, darbeler, katliamlar gibi neşeli organizasyonlardan sorumlu Henry Kissinger da bu kurulun üyesi. 
     American Enterprise Institute'un AEI araştırmacısı. Bu enstitü çok şahane bir enstitü. Şöyle ki daha önce bu köşede birkaç kere hakkında yazılan "Project for New American Century" Yeni Amerikan Yüzyılı Projesi - PNAC adlı proje bu enstitünün eseri. Hatırlatmak için söylüyorum, "Amerika dünyanın lideri olmalıdır. Bu yolda uluslararası hukuku ve Birleşmiş Milletleri kafasına takmamalıdır. Irak'a derhal saldırmalıyız, petrolleri ele geçirmeliyiz, Amerikan değerlerini bütün dünyaya kabul ettirmeliyiz" diyen ve Bush'un politikalarını belirleyen projedir bu. 1997'de ortaya çıkan projenin altında diğer afacan Irak kahramanları Wolfowitz, Cheney vesaire gibi Perle'ün de adı vardır. 
     Kendisi, Foundation for Defense of Democracy adlı İsrail yanlısı kuruluşun danışma kurulu üyesi, Jewish Institute of National Security Affairs'in yönetim kurulu üyesi, Jerusalem Post adlı sağcı Yahudi gazetesinin eski yöneticisi. Sosyal bir kişilik anlayacağınız Diğer bir deyişle kendisiyle konuşulacak, ondan öğrenilecek o kadar çok şey var ki 
     
Korku şirketi      Diğer yandan şahsen benim için kişiliğinin en renkli yanı, The Guardian gazetesinde yazdığı "Tanrıya şükür BM öldü " başlıklı yazının yanı sıra 11 Eylül'den sonra kurulan özel bir şirketle ilişkisi. Kissinger'ın da danışman olduğu borsa şirketinin adı Trireme Partners LP. Şirket terörizm korkusunun güvenlik ve silah sanayii harcamalarını artıracağını, iyi para kazanacaklarını yatırımcılara açık açık yazan bir şirket. Ve tesadüfe bakınız ki 11 Eylül'den hemen sonra kurulmuş bir şirket bu. 
     "Ben bunlarla yetinmem. Uzun muhabbet edeceğim" diyorsanız, Karanlıklar Prensi ile ilgili sayfalarca bilgi için "whodies" adlı internet sitesine bakabilirsiniz. 
     
     
     

</TEXT>
</DOC>
