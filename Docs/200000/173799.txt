<DOC>
<DOCNO> 173799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur10.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Selülite karşı bisiklet önerisi... 
</HEADLINE>
<TEXT>

     Özellikle bacakları çalıştırma imkanı veren bisiklet sporunun, kadınların başta gelen estetik sorunlarından selülite karşı son derece uygun bir spor aktivitesi olduğu bildirildi. 
     Selçuk Üniversitesi Meram Tıp Fakültesi Plastik Cerrahisi Ana Bilim Dalı Öğretim Üyesi Prof. Dr. Nedim Savacı, selülite karşı uygun beslenmenin yanında spor aktivitelerinin de büyük önem taşıdığını ifade etti. 
     Sağlıklı şekilde yapılan bütün spor türlerinin insan vücudu üzerinde olumlu etkisi olduğunu belirten Savacı, bacak bölgesinde yağ ve su birikmesi sonucu oluşarak portakal kabuğu görünümüne neden olan selülite karşı erken önlem alınması gerektiğini kaydetti. 
     Özellikle bacakları çalıştıran bisiklet sporunun kadınların selülit sorunu için en uygun aktivitelerden biri olduğunu dile getiren Savacı, şunları söyledi 
     ''Bisiklet sporunda ağırlıklı olarak bacak kaslarının çalışması, selülite neden olan bölgede kasların güçlenerek, yağ tabakasının oluşumunu engeller. Bisiklet sağlıklı genç ve orta yaşlardaki kadınların rahatlıkla yapabileceği bir spor. Kadınlar ev, iş ve alışverişe giderken dolmuşa, otobüse ya da otomobile binmek yerine bisikleti kullanabilirler.'' Savacı, bisikletle ulaşımın günlük yaşamın bir parçası haline getirilmesi durumunda, iş ve evle ilgili uğraşlar arasından spora özellikle zaman ayırmaya gerek kalmayacağını belirterek, şehir hayatının getirdiği hareketsizlikten bu sayede kurtulmanın yanı sıra pürüzsüz bacaklara da sahip olunabileceğini kaydetti. 
     
     ''KADINLAR BİSİKLETE İLGİSİZ...'' 
     Konya Bisikletçiler Odası Başkanı Ahmet Çal da, Avrupa'da kadınlar arasında çok yaygın olan bisiklet kullanma alışkanlığının Türkiye'de aynı ilgiyi görmediğini söyledi. 
     Sağlıklı yaşamın bir parçası olan bisiklet sporunun her yaştan insan tarafından yapılabilmesinin büyük bir avantaj olduğunu dile getiren Çal, erkekler kadar kadınların da bisiklet kullanmasının özendirilmesi gerektiğini kaydetti. 
     Gelişmiş Avrupa ülkelerinde kadınların bisikleti sağlıklı ve güzel kalmanın bir aracı olarak gördüğünü vurgulayan Çal, ''Kadınlarımız güzellik salonlarına geçirecekleri zamanı bisiklet kullanarak değerlendirebilir. Erkeklere de eşlerini bisiklet kullanmaya yönlendirmesini öneriyoruz. Bu hem ekonomik ulaşımı, hem de vücut bakımını destekleyen faydalı bir spordur'' dedi. 
     
</TEXT>
</DOC>
