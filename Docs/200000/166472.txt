<DOC>
<DOCNO> 166472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur30.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Prisma ile ilgili inceleme başlattık... 
</HEADLINE>
<TEXT>

     İçişleri Bakanı Abdülkadir Aksu, Prisma tarikatı ile ilgili inceleme başlatıldığını açıkladı. 
     Bulgaristan'a yaptığı resmi ziyareti tamamlayarak Türkiye'ye dönen Bakan Aksu, Atatürk Havalimanı VIP Salonu'nda, basın toplantısı düzenledi. 
     Basın mensuplarının sorularını yanıtlayan İçişleri Bakanı Aksu, ''Bir televizyon programında, son günlerde bazı ünlü isimlerle ilgili tartışmalarda gündeme gelen Prisma organizasyonuna ilişkin polisin olumlu rapor verdiği söylendi. Bu konuda ne düşünüyorsunuz '' sorusu üzerine de, ''Dün akşam Sofya'da programı duydum ve hemen Türkiye'yi aradım. Konu üzerinde duruyoruz, inceletiyoruz. Arkadaşlarıma talimat verdim. Bu, 1999'dan beri özel, ferdi girişimlerle başlamış. Ama inceletiyoruz'' dedi. 
     ''Topluma Kazandırma Yasa Tasarısı'' ile ilgili soruya ise Aksu, şu karşılığı verdi 
     ''Şu anda gündemimizde genel af yoktur. Taslakta da belirttim, bu bir af yasası değil, ceza indirimini kapsayan bir yasa. Genel af düşünmüyoruz. Yasadan yararlanacak kişi sayısı belli değil, ama bugüne kadar gelip de 'ben bu yasadan yararlanacağım' diyenlerin sayısından fazla olacak.'' Bakan Aksu, ''Zeytinburnu'nda bir olaya ilişkin gözlem altına alınan 2 kişinin karakoldan kaçtığını ve bu olayı nasıl değerlendirdiğinin'' sorulması üzerine, ''olayla ilgili incelemelerin sürdüğünü ve ihmali bulunduğu belirlenen 2 polis memurunun açığa alındığını'' kaydetti. 
     
</TEXT>
</DOC>
