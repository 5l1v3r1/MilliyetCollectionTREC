<DOC>
<DOCNO> 163021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur28.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten ABD'ye yanıt Değerlendirme objektif değil 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, ABD'nin hazırladığı bir raporda Türkiye'nin yasa dışı göçle ilgili asgari şartları yerine getirmediğine dair suçlamaların doğru olmadığını bildirdi. Arslan konuyla ilgili rakamlar vererek, ''Değerlendirme ya objektif değil ya da biz kendimizi anlatamıyoruz'' dedi. 
     Haftalık bilgilendirme toplantısında, Babalar Günü'nü kutlayan Arslan, okulların tatile girmesi nedeniyle öğrencilere ve ailelere tavsiyelerde bulundu. Karnesinde ''sürpriz'' bulunan öğrencilerle ilgili anne ve babaların da kendilerini sorgulaması gerektiğini belirten Arslan, ''Asla ve asla karne dolayısıyla çocuklarınıza baskı yapmayın'' dedi. 
     Arslan, yaz tatilinde emniyet teşkilatının tüm birimlerinin öğrencilere açık olacağını söyledi. 
     ÖSS dolayısıyla sınava girenlere başarılar dileyen Arslan, polisin sınavla ilgili gerekli önlemleri aldığını bildirdi. Arslan, çocukların toplumun en değerli varlığı olduğunu ancak, üniversite sınavı dahil hiçbir sınavın hayatın sonu ya da kendisi olmadığını belirtti. 
     İnterpol Küresel Haberleşme Sistemi 24 7'ne Türkiye'nin de dahil olması için gerekli sözleşmenin yapıldığını vurgulayan Arslan, bu program sayesinde ulusal ya da uluslararası seviyede aranan kişiler, araçlar, sanat eserleri, kredi kartları, çek, bülten, parmakizi ve DNA kayıtlarına ilgili birimlerin on-line olarak ulaşabileceğini söyledi. Arslan, bu sistem sayesinde zaman, iş gücü ve para tasarrufunun da sağlanacağını da bildirdi. 
     
     İNSAN KAÇAKÇILIĞI 
     Yasa dışı göç ve insan kaçakçılığı Türkiye'nin özel bir coğrafi konumda yeraldığını ifade eden Arslan, Türkiye'nin bu insanlar açısından transit geçiş ve iş bulma açısından da hedef konumunda olduğunu kaydetti. Türkiye'nin yasa dışı göç ve insan kaçakçılığıyla daha iyi mücadele edebilmek için etkin önler aldığını, Türk Ceza Kanunu'nun ilgili maddesinde değişiklik yapılarak öngörülen cezaların arttırıldığını vurgulayan Arslan, bu konuda işbirliği yapabilmek için 61 ülke ile ikili ve çok taraflı anlaşma yaptığına dikkat çekti. 
     Türkiye'de son 8 yılda 418 bin 980 yasa dışı göçmen yakalandığını, son 4 yılda Türkiye sınırından sahte belgelerle girmeye çalışan 59 bin 528 kişinin geri çevrildiğini vurgulayan Arslan, Türkiye'de çeşitli suçlara karışan 220 bin 15 kişinin de 7 yıl içerisinde sınır dışı edildiğini söyledi. Yasa dışı göçmen taşıdığı iddia edilen 110'dan fazla gemi ve teknenin son 3 yılda Türkiye'den ayrılmadan durdurulduğunu belirten Arslan, ''Türkiye'nin yasa dışı göç ve insan kaçakçılığı konusundaki çalışmalarının göz ardı edilmesi ve kararlılığının bilinmesini istiyorum'' dedi. 
     Toplantının ardından soruları da yanıtlayan Arslan, ABD'nin raporuyla ilgili bir soruya, ''Rakamlar ortada. Ya objektif bir değerlendirme yapılmıyor ya da biz kendimizi ifade edemiyoruz. Türkiye yasa dışı göçe ve insan kaçakçılığına karşı gereken önlemleri gerektiği etkinlikle yapmaktadır'' dedi. 
     Bir gazetecinin Sinop'ta izinli 1 Mayıs kutlamalarına katılanların fişlendiğine dair iddialar üzerine Arslan, Türkiye'de insan haklarının son yıllarda yükselen bir değer olduğunu vurgulayarak, poliste ''fişleme'' diye hukuka aykırı bir işlemin olmadığını sözlerine ekledi. 
     
</TEXT>
</DOC>
