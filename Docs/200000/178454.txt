<DOC>
<DOCNO> 178454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko14.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan Başak bol ama henüz dane yok 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ekonomide iç talepteki canlanmanın yavaş da olsa devam ettiğini belirterek, ''Bütün bunlar olumlu gelişmelerdir, ama rahmetli Bölükbaşı'nın da dediği gibi başak bol ama henüz dane yok '' dedi. 
     Çağlayan, ASO'nun Oda Meclisi Toplantısı'nın açılışında yaptığı konuşmada, ekonominin kriz psikolojisinden yavaş yavaş da olsa çıkmakta olduğunu, Irak savaşı sonrasında başlayan iyimser hava ve bazı göstergelerdeki düzelmelerin devam ettiğini, yılın ilk çeyreğinde yüzde 7.4 büyüyen ekonominin ikinci çeyrekte de büyümeye devam ettiğini kaydetti. 
     Enflasyondaki düşüşün sürdüğünü, buna paralel Merkez Bankası'nın faizleri de düşürdüğüne dikkat çeken Çağlayan, şunları kaydetti 
     ''Yatırımlar kısmen de olsa artmaktadır. İç talepteki canlanma yavaş da olsa devam etmektedir. Bütün bunlar olumlu gelişmelerdir, ama rahmetli Bölükbaşı'nın da dediği gibi başak bol, ama henüz dane yok 
     İzninizle ne demek istediğimi açıklamaya çalışayım. Büyüme enflasyon ve beklentilerdeki iyileşmeler bol başaklar gibi, ama yatırım, üretim, istihdam gibi ''dane''ler henüz oluşmadı. Bu başaklara bakıp danenin de bol olması bizim en büyük dileğimiz. Ama bizleri endişelendiren bazı gelişmeleri de gözardı edemeyiz. Bu nedenle yaşadığımız ekonomik gelişmelerin sağlıklı bir değerlendirmesini yapmak ve rehavete kapılmamak zorundayız.'' 
     
     ''2004'TE SIKINTI YAŞAYABİLİRİZ'' 
     Konuşmasında cari işlemler açığında meydana gelen artışa da değinen Çağlayan, cari işlemler açığının bu hızla artmaya devam etmesi halinde, 2004 yılı sonunda da ekonomide benzer bir sıkıntı yaşanabileceğini savundu. 
     Türkiye'nin özel sektör yüzünden krize sürüklenmediğini, son günlerde ekonomide yaşanan bahar havasının özel sektörün sayesinde meydana geldiğini belirten Çağlayan, yatırım yapan üreten ve ihracat gerçekleştiren sektörün özel sektör olduğunu vurguladı. 
     Türkiye'de günde 1 dolarla geçinmek zorunda olan mutlak yoksulların sayısının 3 milyon 850 bin kişi, günde 2 dolarla geçinmek zorunda olan yoksulluk sınırındakilerin ise 7 milyon 150 bin kişi olduğuna dikkat çeken Çağlayan, bölgeler arasındaki gelişmişlik farkının da giderek açıldığını söyledi. 
     Türkiye'nin gerçek anlamda bir zenginleşmeye ihtiyacı bulunduğunu, bunun için de başaklarla birlikte daneleri, yani üretim, istihdam ve verimliliği artırmaktan başka çaresi bulunmadığını belirten Çağlayan, BM hesaplarına göre işsizliğin Türkiye'de kronik sorun olmaya devam ettiğini bildirdi. 
     Çağlayan, buna göre Türkiye'de genel işsizlik oranının yüzde 8.5, çalışmayan genç nüfus yüzdesinin 19.9, 12 aydan fazla işsiz kalan kadınların yüzde 33.3, aynı süre içinde işsiz kalan erkeklerin de yüzde 20 civarında bulunduğunu anlattı. 
     Çağlayan, son istatistiklerin işsizliğin arttığını gösterdiğini de belirterek, yılın ikinci çeyreğinde toplam istihdamın geçen yılın aynı dönemine göre 279 bin kişi azalarak, 21 milyon 696 bine gerilediğini kaydetti. 
     ASO'nun Oda Meclisi Toplantısına Devlet Bakanı ve Başbakan Yardımcısı Abdüllatif Şener de katılıyor. 
     
</TEXT>
</DOC>
