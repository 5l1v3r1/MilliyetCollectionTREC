<DOC>
<DOCNO> 172822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo13.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Herkesin içi rahat olsun... 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, 5-14 Eylül tarihleri arasında İsveç'te düzenlenecek Avrupa Şampiyonası finallerinden, en azından 2004 Atina Olimpiyat Oyunları'na katılma vizesi alarak döneceklerini söyledi. 
     A Milli Takım finaller için hazırlıklarını İtalya'da sürdürürken, Basketbol Federasyonu'nun resmi internet sitesine konuşan Aydın Örs, Türk halkına iddialı mesajlar verdi. 
     Örs, ''Buradan şunu açıklıkla ifade etmek istiyorum ki, teknik kadromuz ve oyuncularımız tek bir yürek halinde şimdiden hedefe kilitlenmiş durumdayız. Bize her zaman destek veren Türk halkının içi rahat olsun. Biz, onları ve Türk basketbolunu bir kez daha en iyi şekilde temsil edip, en azından olimpiyat vizesi alarak İsveç'ten döneceğiz'' dedi. 
     
     SORUN YOK 
     İtalya'daki çalışmaların sorunsuz ve çok olumlu bir ortamda sürdüğünü belirten Örs, kamp dönemi öncesinde birtakım sıkıntılar yaşayacaklarını dile getirdiğini, ancak bu sorunların son derece çabuk çözülmesinin kendilerini çok mutlu ettiğini kaydetti. 
     Örs, şöyle konuştu 
     ''Çalışmalara başlamadan önce düzenlediğimiz basın toplantısında, kamp öncesinde birtakım sıkıntılar yaşayacağımızı söylemiştim. Ancak ilk idmanımızdan itibaren gördüm ki, oyuncularımızın hepsi kampa son derece hazır ve istekli gelmiş. Sert ve yoğun tempoya çok çabuk uyum sağlamayı başardılar. 
     Birkaç oyuncumuzun transferlerinin tamamlanmamasından dolayı birtakım problemleri vardı. Haluk Yıldırım ve Ömer Onan kulüpleriyle yeniden anlaştı. Mirsad'ın transferi de artık son aşamaya geldi. Artık takımın konsantrasyonunu bozacak en ufak bir sorunumuz kalmadı. 
     Hüseyin Beşok ve Alper Yılmaz, sakatlıkları nedeniyle kamp başından bu yana özel idmanlar yaparak takımdan ayrı olarak çalışıyordu. Ancak yarından itibaren Alper top çalışmalarına başlayacak duruma geldi. Hüseyin'in de çok az bir zamanı kaldı. Kondisyoner eşliğinde çok hırslı bir şekilde çalışan Hüseyin'in de birkaç gün içinde takım idmanlarına başlayacağını umut ediyorum. İtalya'da yoğun bir kondisyon yüklemesi yapıyoruz. Takımımız bugünü dinlenerek geçirip yarın yeniden aynı tempoda çalışmalarına devam edecek. Pazar günü ise hazırlık maçları için Bormio'ya geçiyoruz.'' 
     
</TEXT>
</DOC>
