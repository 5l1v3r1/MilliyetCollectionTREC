<DOC>
<DOCNO> 163372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/guncel/agun.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğini kaptılar .. 
</HEADLINE>
<TEXT>

Ailesinin güçlükle denkleştirdiği parayla dershaneye gidip, ikinci kez ÖSS'ye hazırlanan Sibel Balcı, sınav sabahı çantasıyla birlikte geleceğini de çaldırdı... 
     MEHMET AKİF ERDEM İstanbul 

     Sağmalcılar Lisesi'nden geçen yıl mezun olan 19 yaşındaki Sibel Balcı, sınıf öğretmeni olmayı çok istiyordu ama ilk sınavda başarılı olamadı. Ailesi genç kızın hayaline kavuşabilmesi için bütün imk nlarını seferber etti. Dershaneye giden Sibel, gece de geç saatlere kadar ders çalışıyordu. Son hazırlıklarını da yaptıktan sonra, bir yıllık çabasının karşılığını artık alacağı umuduyla uykuya daldı. Sultançiftliği'ndeki evinden dün sabah annesi Necmiye Balcı'yla birlikte ayrılan Sibel, sınava gireceği Vatan Lisesi'ne gitmek için belediye otobüsüne bindi. 
     
     'DURUN NE OLUR ' 
     Vatan Caddesi'nin Topkapı girişinde saat 06.45'te otobüsten inen Sibel ve annesi, karşıya geçmek için Topkapı - Ulubatlı Tramvay İstasyonu'nun altgeçidini kullanmak istedi. Ancak genç kız altgeçide girerken iki kapkaççının saldırısına uğradı. Sibel, içinde ÖSS giriş belgesi ve nüfus cüzdanı bulunan çantasını alarak kaçmaya başlayan saldırganların arkasından, "Durun ne olur... ÖSS'ye gireceğim. Belgelerim çantada, onları verin çantamı alın" diye bağırdı. Ancak genç kızın feryadını dikkate almayan kapkaççılar, ara sokaklara girerek izini kaybettirdi. 
     
     'HER ŞEY BOŞA GİTTİ' 
     Olay yerine gelen polisler, kapkaççıların çantayı bir sokağa atabileceği düşüncesiyle Sibel'le birlikte çevrede araştırma yaptı. Bir sonuç alınamayınca Sibel polis merkezinde tutulan tutanakla sınava gireceği okula gönderildi. Belgeleri olmadığı için sınava alınmayan Sibel, gözyaşlarına boğuldu. Çaresiz evine dönen Sibel, "Bir yıldır hem dershaneye devam ettim, hem de gece 03.00'lere kadar çalışarak sınava hazırlandım. Benim ve ailemin bütün çabaları boşa gitti. Belgelerimi kapkaçla kaybettiğime dair tutanak götürmeme rağmen, sınava alınmadım. Hayatımın bir yılını aldılar" dedi. 
     
     AİLESİ DE KAHROLDU 
     İşçi emeklisi Mehmet Kenan Balcı ise kızına yapılanın haksızlık olduğunu belirterek, "Maddi sıkıntı içinde olmama rağmen, yakınlarımdan 3 milyar lira borç alarak kızımı dershaneye gönderdim. Bir kapkaççı yüzünden bizim ve kızımın hayalleri yıkıldı. Yetkililer, kızıma bir çıkar yol bulmalıydı" diye konuştu. 
     

</TEXT>
</DOC>
