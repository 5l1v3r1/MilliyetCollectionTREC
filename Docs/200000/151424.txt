<DOC>
<DOCNO> 151424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo39.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın Kız' Nurcan Taylan Gecekondudan da başarı çıkıyor... 
</HEADLINE>
<TEXT>

     Avrupa Halter Şampiyonası'nda bayanlarda birinci, erkeklerde de üçüncü olan milli takım, yurda döndü. 
     Esenboğa Havalimanı'nda sporcuların aileleri ve yakınları tarafından karşılanan kafile, daha sonra Gençlik ve Spor Genel Müdürlüğü'ne gitti. 
     Havalimanında basın mensuplarının sorularını yanıtlayan Halter Federasyonu Başkanı Kenan Nuhut, 15 sporcuyla katıldıkları şampiyonada 12 sporcunun madalya aldığını belirterek, ''Bu şampiyona olimpiyatlara vize anlamı taşıyor. Avrupa'da büyük prestij elde ettik. Halter bitmedi. Devam ediyor, edecek'' dedi. 
     Şampiyon sporcu Halil Mutlu ise bu şampiyonanın spor hayatının en zor yarışması olduğunu ifade ederek, ''Bu yarışma benim için yeniden doğuş demek. Çok iyi bir ameliyatın ardından kazandığım bu başarı beni çok mutlu etti'' diye konuştu. 
     
     BAYAN HALTERCİLER 

     Avrupa Şampiyonu rekortmen halterci Nurcan Taylan ise bu derecenin kendisi için yeni bir başlangıç olduğunu vurgulayarak, hedefinin büyük olduğunu söyledi. 
     Olimpiyatlarda altın madalya almak istediğini belirten Taylan, ''Demek ki gecekondudan da başarı çıkıyor. Bu madalyamı tüm Mamaklılara armağan ediyorum'' dedi. 
     Bir diğer rekortmen sporcu Aylin Daşdelen de Türk bayrağını göklere çıkardıkları ve İstiklal Marşı'nı söylettikleri için çok mutlu olduğunu, hedefinin önce Dünya Şampiyonası, daha sonra da Olimpiyatlar olduğunu kaydetti. 
     





</TEXT>
</DOC>
