<DOC>
<DOCNO> 189742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/dunya/dun01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi öneriler 
</HEADLINE>
<TEXT>

   Başbakan Erdoğan, Akdeniz ülkelerine yaptığı özeleştiri çağrısında, Kibele ve Midas efsanelerine değinip, Brecht ve Hugo'dan örnekler verdi 
      ABDULLAH KARAKUŞ Mallorca 

   
   Başbakan Recep Tayyip Erdoğan İspanya'nın Mallorca Adası'nda katıldığı Formenter Forumu'nda Akdeniz ülkelerine, "Özeleştiri yapın" çağrısında bulundu. 
   Önceki gün Avrupa Birliği AB ülkelerinin de katıldığı forumda Erdoğan, Akdeniz ülkelerine Kibele, Midas efsanaleri ile Bertold Brecht ve Victor Hugo'dan örnekler vererek uyarılarda bulundu. Basına kapalı toplantıda Erdoğan, "Hugo 'Büyük yanlışlar halatlar gibidir. Küçük yanlışların örgülerinden oluşur' der. Yıllar boyu Akdeniz ülkeleri olarak bu halatı kendi elimizle boynumuza ördük. Kimse tam masum değil" dedi. 
   Tüm Akdeniz ülkelerinin işbirliği içinde olması gerektiğini belirten Erdoğan sözlerini şöyle sürdürdü "Tarihten gelen güvensizlik duygusunu önyargılarla, din ve kültür gibi suni bölünmelerle beslemeye devam ediyoruz. Ortadoğu'daki mücadelenin de bunun parçası olduğunu biliyoruz. Oysa geleceğin Akdenizi bizden cesur açılımlar bekliyor. Cumhuriyet öncesi çağdaş uygarlığın gerisinde kalmanın bedelini çok ağır ödemiş bir ülkenin başbakanı olarak, bu sorunları tüm açık yürekliliğimle sizlerle paylaşabiliyorum. Türkiye yüzünü çağdaş medeniyete dönmüştür. Brecht'in dediği gibi, gerçek ilerlemenin ilerici olmakla değil, ilerliyor olmakla sağlanacağını biliyoruz. Hellenizm'le büyük ölçüde etkileşen Frigya uygarlığı Anadolu'nun tam ortasında vücut buldu. İki uygarlık tanrılarını paylaştı. Kibele'yle Midas efsanelerini yarattı." 
   
   
   
</TEXT>
</DOC>
