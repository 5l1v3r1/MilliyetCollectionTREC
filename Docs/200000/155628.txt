<DOC>
<DOCNO> 155628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko51.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik ve IFC'den 25 milyon euroluk anlaşma... 
</HEADLINE>
<TEXT>

     Arçelik, ağırlıklı olarak yurtdışında bulunan şirketi Arctic için kullanmak üzere, Dünya Bankası'nın yan kuruluşu Uluslararası Finans Kurumu IFC ile 25 milyon euroluk anlaşma imzaladı. 
     IFC Türkiye Ofisi'nin İş Kuleleri'ndeki bürosunda yapılan toplantıda konuşan Arçelik Genel Müdürü Nedim Esgin, uzun zamandır IFC ile işbirliği içinde olduklarını anımsatarak, söz konusu kuruluşla daha önce de 6 kez kredi anlaşması yaptıklarını kaydetti. 
     IFC ile 10 yıla yakın bir süredir ilişkileri bulunduğunu dile getiren Esgin, ''2001 yılında bize verdikleri destek en önemlisiydi'' dedi. 
     IFC Başkanı ve Dünya Bankası 2. Başkanı Peter Woike de, bu tip anlaşmalara imza atmanın kendisine zafer duygusu yaşattığını belirterek, gelişmekte olan ülkelerdeki sektörleri desteklemenin kendileri için önemli olduğunu ifade etti. 
     Woike, Pazartesi günü Ankara'da bir dizi temaslarda bulunarak, 3 bakanla görüşeceğini de sözlerine ekledi. 
     Daha sonra Arçelik Genel Müdürü Esgin, IFC Başkanı Peter Woike, IFC Güney Avrupa ve Orta Asya Direktörü Khosrow Zamani ile IFC Türkiye Ülke Müdürü Sujata N. Lamba ve IFC Türkiye çalışanları objektiflere poz verdi. 
     
     IFC KREDİLERİ 
     Arçelik, bugüne kadar IFC'den 6 kez ve toplam 240 milyon dolar kredi kullandı. 
     Son imzalanan anlaşmayla kullanılacak olan 25 milyon euroluk kredinin özelliği ise rakam düşük olmasına rağmen ağırlıklı olarak Arçelik'in yurtdışındaki şirketi Arctic için kullanılacak olması. 
     IFC ile 10 yıla dayanan bir ilişkisi olan Arçelik, mali krizin yaşandığı 2001 yılında IFC'den 80 milyon dolarlık bir kredi kullanmıştı. 
     
     SATIN ALMA SÜRECİ 
     Arçelik, 2002 Kasım'ında, Romanya'da buzdolabı üretim ve satışını gerçekleştiren SC Arctic S.A. şirketinin yüzde 91.14 oranındaki hissesinin, yaklaşık 18 milyon dolar karşılığında satın alındığını duyurmuştu. 
     Romanya'nın halka açık buzdolabı üretim ve satış şirketi Arctic'in önce yüzde 50.97 hissesini satın alan Arçelik, daha sonra kalan azınlık hisselerinin de alınması için Rumen hissedarlara çağrıda bulunmuş ve SC Arctis S.A. şirketinin toplam yüzde 91.14 oranındaki 267 milyon 731 bin 528 adet hissesini, yaklaşık 18 milyon dolar karşılığında satın almıştı. 
     
</TEXT>
</DOC>
