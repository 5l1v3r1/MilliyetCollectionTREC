<DOC>
<DOCNO> 165461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur36.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerliğin kısaltılmasına ilişkin karar Köşk'e gönderildi... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, askerlik süresinin kısaltılmasına ilişkin Bakanlar Kurulu kararının Cumhurbaşkanı Ahmet Necdet Sezer'in onayına sunulduğunu bildirdi. 
     Çiçek, 2 saat süren Bakanlar Kurulu toplantısının ardından yaptığı açıklamada, askerlik süresinin kısaltılmasına ilişkin kararın da ele alındığını, konuya ilişkin Bakanlar Kurulu kararının imzalarının tamamlandığını ve Cumhurbaşkanlığı'na gönderildiğini kaydetti. 
     Hükümet Sözcüsü Çiçek, toplantıda ayrıca Ulusal Program üzerinde bakanların görüşlerini dile getirdiklerini anlattı. Programla ilgili hazırlıkların tamamlanmak üzere olduğunu belirten Çiçek, cuma günü hem siyasi partilere hem de sivil toplum örgütlerine Ulusal Program Taslağı'nın gönderileceğini ve görüşleri alındıktan sonra salı günü TBMM'de görüşüleceğini, son şekli verildikten sonra Resmi Gazete'de yayımlanacağını söyledi. 
     
     ÜS VE LİMANLARIN AÇILMASI 
     Bakanlar Kurulu'nda Türkiye'deki üs ve limanların insani amaçlarla kullanılmasına ilişkin olarak Dışişleri Bakanı ve Başbakan Yardımcısı Abdullah Gül'ün bilgi verdiğini bildiren Çiçek, ''Bu konuda yanlış bir algılama var. Bu, Birleşmiş Milletler BM Güvenlik Konseyi'nin 1483 sayılı kararı çerçevesinde verilen bir onaydır. Kamuoyunda sanki ABD'nin isteği gibi biraz eksik ve yanlış yansıtılmaktadır'' dedi. 
     Çiçek, 1483 sayılı BM Güvenlik Konseyi kararının insani amaçlar için üs ve limanların kullanılabileceği noktasında imkan verdiğini kaydetti. 
     Bakan Çiçek, üs ve limanların kullanılması konusunda Cumhurbaşkanı Ahmet Necdet Sezer'in süre konulması talebinde bulunduğunu, bu sürenin ise 1 yıl olarak kararlaştırıldığını söyledi. 
     
</TEXT>
</DOC>
