<DOC>
<DOCNO> 187609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur22.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına İç Anadolu'yu da vurdu... 
</HEADLINE>
<TEXT>

     Şiddetli fırtına, yurdun büyük bölümünde yaşamı olumsuz etkiliyor. 
     Ankara'nın Akyurt İlçesi'nde bulunan merkez Yıldırımhan Camii'nin minaresi şiddetli rüzgar nedeniyle yıkıldı. Minarenin taşları, caminin kubbesine de hasar verdi. 
     
     ZONGULDAK 
     Zonguldak'ta fırtına nedeniyle bazı binaların çatısı uçtu, ağaçlar ile PTT ve Karaelmas Elektrik Dağıtım A.Ş'ye KEDAŞ ait direkler yıkıldı. 
     Kent merkezinde yaklaşık 45 dakika etkili olan fırtına nedeniyle, Türkiye Taşkömürü Kurumu'na bağlı Kozlu Müessese Müdürlüğü ile bazı evlerin çatıları uçtu. Değişik semtlerdeki PTT ve KEDAŞ'a ait direklerin yıkılarak tellerinin kopması sonucu, yaklaşık yarım saat süreyle kente elektrik verilemedi. 
     Ağaçlar ile evlerin bacalarının yola ve araçların üzerine devrilmesinden dolayı da şehir içinde yaşanan trafik akışındaki aksamalar, belediye ve trafik ekiplerinin çalışmalarıyla giderildi. Yağmurun başlamasıyla fırtına etkisini kaybetti. 
     Bu arada, Ereğli'de şiddetli fırtına nedeniyle İsmailağa Camii'nin kubbesi, yanında bulunan Metin Adnan'a ait işyerinin üzerine düşerek hasara yol açtı. Kemer mevkiinde de ağaç ve elektrik direkleri yıkıldı, Alaplı'da bazı işyerlerinin çatıları uçtu. 
     
     ÇORUM 
     Çorum'da Buharaevler Mahallesi'nde bulunan Mustafakemal İlköğretim Okulu'nun çatısı şiddetli fırtına nedeniyle uçtu. Okul yöneticileri 1600 öğrenicinin eğitim gördüğü okulun tatil edildiğini bildirdiler. 
     Fırtına nedeniyle Çorum-Samsun, Çorum-Ankara ve Çorum-İskilip karayolları bir süre kapandı. 
     
     MANİSA 
     Manisa'da dün gece sağanak yağmurla başlayan şiddetli lodos nedeniyle bazı ev ve işyerlerinin çatısı uçtu. Çatılardan düşen tuğla ve saç parçaları otomobillere zarar verdi. 
     Birçok ağacın devrilmesine neden olan şiddetli lodos nedeniyle elektrikler de kesildi. TEDAŞ Manisa Elektrik Dağıtım Müessese Şube Müdürü Resul İnce, trafoda meydana gelen arıza yüzünden kente yaklaşık 1 saat süreyle elektrik verilemediğini söyledi. 
     Manisa Valisi Orhan Işın da şiddetli rüzgarın, il merkezi ve ilçelerde hasarlara yol açtığını belirtti. 
     
     AYDIN 
     Aydın'da da etkili olan fırtınada, hızı saatte 60-65 kilometreyi bulan rüzgar, Efeler Mahallesi'ndeki bazı ağaçların devrilmesine neden oldu. Enerji nakil hatlarında meydana gelen arıza nedeniyle kentin çeşitli bölgelerine bir süre elektrik verilemedi. 
     Aydın-İzmir E-87 Karayolu'nda da etkili olan fırtınanın, ulaşımda güçlüklerin yaşanmasına neden olduğu bildirildi. 
     
     DÜZCE 
     Düzce'de saatteki hızı 60 kilometreyi bulan fırtına nedeniyle bir çok ağaç devrildi, çok sayıda evin de çatısı uçtu. 
     Fırtına nedeniyle şehir merkezi ve ilçelerdeki enerji nakil hatları arızalandı. 
     Sakarya Elektrik Dağıtım A.Ş Düzce İşletme Müdürlüğü ekipleri arızaları gidermeye çalışırken, yetkililer vatandaşları dikkatli olmaları konusunda uyardı. 
     
     BURSA 
     Marmara Bölgesi'nde etkili olan şiddetli rüzgar ve lodos, Bursa'nın Mustafakemalpaşa İlçesi'nde de hasara neden oldu. İlçede şiddetli lodosun etkisiyle birçok ağaç ve elektrik direği devrildi. Kopan elektrik telleri nedeniyle ilçeye 7 saat süreyle elektrik verilemedi. 
     Şehmüftü Camii'nin bahçesinde bulunan 450 yıllık tarihi çınar rüzgarın etkisiyle devrilirken, çok sayıda evin de camları kırıldı. 
     
     ÇANKIRI 
     Çankırı'da öğle saatlerinde aniden bastıran rüzgar, birçok ağacın yıkılmasına neden olurken, evlerin balkonlarında ve çatılarında bulunan antenlerin uçmasına neden oldu. 
     Çankırı Valisi Halil Ulusoy, yaptığı açıklamada, fırtına nedeniyle ilkokulların ve liselerin yarım gün tatil edildiğini bildirdi. Ulusoy, fırtınanın, ilçelerde de etkili olması durumunda kaymakamlara okulların tatil edilmesi konusunda yetki verildiğini de sözlerine ekledi. 
     
     KIRIKKALE 
     Kırıkkale'de fırtına nedeniyle elektrikler kesildi, bazı telefon şebekeleri de hasar gördü. 
     Kırıkkale Emniyet Müdürlüğü Kaletepe Polis Merkezi'nin de bulunduğu Kaletepe polis lojmanının çatı katındaki havalandırma kapakları koparak, park halinde duran 2 otomobilin üzerine düştü. Polis memuru Hikmet Arslan'a ait 06 GT 554 plakalı otomobil kullanılamaz hale gelirken, diğer otomobil ise hafif hasar gördü. 
     
</TEXT>
</DOC>
