<DOC>
<DOCNO> 161451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun35.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türkiye ile olası kriz toprak kaybına yol açabilir" 
</HEADLINE>
<TEXT>

     Yunanistan Savunma Bakanı Yannos Papandoniu, ''Yunanistan'ın toprak bütünlüğü tehdit edilen tek AB ülkesi olduğunu'' söyledi. 
     Yunan Devlet Televizyonu NET'de yayınlanan ''Protagonistes'' Başroldekiler isimli programa katılan Papandoniu, savunmaya harcamaları ve bunun Türk-Yunan ilişkileriyle bağlantısına değindi. 
     Türkiye ile olası krizin Yunanistan'ın toprak kaybına neden olabileceğini belirten Papandoniu, ''Yunanistan'ın temel sorunu 25 Avrupa ülkesi içinde toprak bütünlüğü tehdit edilen tek ülke olmasıdır. Bu tehdit mevcut olduğu sürece, ne yazık ki savunma alanında harcamalar yapmaya devam etmek zorundayız'' dedi. 
     ''Yunanistan, Türkiye tarafından küçük düşürülmeyi kabul edebilir mi Kardak benzeri taleplerle mücadele edip sonra da Türkiye'ye Ege'deki kayalıkları birer birer alması için olanak tanır mı Veya Türk uçakları Rodos Adası üzerinde 100 metreye kadar alçaldıkları için yerli halkın korkup Ege adalarından gitmelerine izin verir mi '' diye konuşan Papandoniu, bu anlattıklarının bu alanda verilebilecek örneklerin yalnızca küçük bir kısmı olduğunu da vurguladı. 
     Yunanistan'ı sorunun bir bölümünden kurtaracak ve savunma harcamalarını azaltacak mekanizmanın Atina'nın izlediği dış politika olduğunu söyleyen Papandoniu, ''Türkiye ile ilişkilerin iyileşmesi için izlenen politika Kıbrıs konusunda faydalı olmuştur, nitekim Kıbrıs Rum kesimi AB'ye girmiştir. Türk-Yunan ilişkilerinde ise henüz sonuç alınamamıştır. Biz, Türk hükümetiyle konuşuyor ve görüş alışverişinde bulunuyoruz'' dedi. 
     ''Türkiye ile gerilimin artış göstereceği bir döneme girildiğinden korktuğunu'' söyleyen Papandoniu, ''Kıbrıs sorunu ile Türkiye'nin Ege'deki talepleri konusunun açıklığa kavuşacağı 2004 yılı sonuna kadar, Türk askerleri, Başbakan Recep Tayyip Erdoğan ile 'Son sözün kime ait olduğu oyununu oynayacaklar.' Bu noktada sesler yükselecek ve Yunanistan için birtakım tehlikeler gündeme gelecek'' diye konuştu. 
     Bu aşamada, ''Türkiye'nin, Avrupa ile Yunanistan tarafını mı, yoksa diğer tarafı mı seçeceği'' sorusunun gündeme geleceğini söyleyen Papandoniu, bu sorunun yanıtına ilişkin tahmin yürütmek için henüz erken olduğu değerlendirmesini yaptı. 
     Papandoniu şunları söyledi 
     ''Ortada iki senaryo var. Bunlardan ilki ve gerçekleşmesi olasılığı daha yüksek olan 'Türkiye'deki birtakım güçlerin ortaya çıkarak nereye gidiyoruz Avrupa'daki geleceğimiz için Yunanlılar ile anlaşmalıyız' demeleridir. Diğeri ise teorik olarak Avrupa'ya yaklaşma isteğinin varlığına rağmen Türkiye'nin, gri bölgeler, hava sahası ve Kıbrıs politikası gibi önem verdiği konularda bilinen tutumunu aşma cesaretine sahip olmadığının görülmesidir.'' 
     
</TEXT>
</DOC>
