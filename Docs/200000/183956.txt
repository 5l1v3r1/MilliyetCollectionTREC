<DOC>
<DOCNO> 183956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur04.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
LES sınavı 7 Aralık'ta yapılacak... 
</HEADLINE>
<TEXT>

     Lisansüstü Eğitimi Giriş Sınavı LES , 7 Aralık 2003'te yapılacak. 
     Yükseköğretim Kurulu YÖK Öğrenci Seçme ve Yerleştirme Merkezi'nden ÖSYM yapılan açıklamaya göre sınav, üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da gerçekleştirilecek. 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacak. Adayların LES'ten, başvurduğu lisansüstü programın puan türünde en az 45, lisans diplomasıyla doktora programına başvuracakların ise en az 55 puan almaları gerekiyor. Yükseköğretim kurumları, lisansüstü programlarına öğrenci seçiminde, LES puanının, yüzde 50'den az olmamak koşuluyla ne kadar ağırlıkla değerlendirmeye alınacağını adaylara duyuracaklar. Yükseköğretim kurumları, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde, LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar kullanılacak. 
     LES'e, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumda bulunanlar girebilecek. Yabancı uyruklu öğrenciler de sınava katılabilecek. 
     Sınav ile ilgili başvuru evrakı, üniversite rektörlüklerine gönderilecek. Sınava başvurmak isteyen adaylardan bir lisans programından mezun olabilecek durumda bulunanlar kendi üniversitelerinden, mezun adaylar ise istedikleri üniversiteden, başvuru evrakını, 29 Eylül-10 Ekim 2003 tarihleri arasında 4 milyon 500 bin lira karşılığında temin edecekler. 
     Adaylar, kurallara uygun olarak doldurulan başvurma belgelerini, 45 milyon lira sınav ücretinin yatırdıklarını gösteren banka dekontu ile birlikte en geç 10 Ekim 2003 tarihinde, mezun olabilecek durumda bulunanlar kendi üniversitelerine, mezun olanlar ise istedikleri üniversiteye onaylatarak teslim edecekler. 
     Başvurma belgelerine T.C. kimlik numaraları da yazılıp kodlanacağından, adayların bu numarayı şimdiden nüfus idarelerinden öğrenmeleri gerekiyor. 
     
</TEXT>
</DOC>
