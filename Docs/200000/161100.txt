<DOC>
<DOCNO> 161100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/ekonomi/aeko.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emir alınca değil emin olunca düşürdü 
</HEADLINE>
<TEXT>

Merkez Bankası faizleri 3'er puan indirdi. İndirim ile birlikte yaptığı uzun açıklamada, kararın baskılar sonucu değil, enflasyon bekleyişleri ve yapısal reformlar konusundaki gelişmeler izlenerek alındığı anlatıldı 
     ANKARA Milliyet 

     Merkez Bankası MB , kısa vadeli faiz oranlarını 3'er puan düşürdü. Bankadan yapılan açıklamada, yapısal reformlardaki gecikme nedeni ile faiz indiriminde temkinli hareket edildiği, ancak şimdi hem enflasyon beklentilerinin olumluya dönmesi, hem de mayıs enflasyon rakamlarının iyi çıkması nedeni ile indirime gidildiği belirtildi. MB, nisanda da 3'er puanlık indirime gitmişti. 
     
     'Suni düşürme olmaz' 
     MB bünyesindeki Bankalararası Para Piyasası ve İMKB Repo - Ters Repo Pazarı'nda geçerli olacak indirim ile birlikte gecelik borçlanma faiz oranı yüzde 41'den 38'e, borç verme faiz oranı yüzde 48'den 45'e düşürüldü. Merkez, indirim kararı ile birlikte, akademik literatür tartışmalarını da hatırlataran uzun bir açıklama yaparak, kararın 'baskılar sonucu' alınmadığını anlattı. Açıklamada, "Reel faizleri düşürmenin yolunun nominal faizleri suni biçimde düşürmekten geçmediğinin artık toplumun çoğunluğu tarafından net bir şekilde anlaşıldığını düşünüyoruz" denildi. 
     
     Bu, kura müdahale değil 
     "Faiz indiriminin amacı döviz kuruna müdahale değildir. Amaçlanan sadece ve sadece enflasyon ile mücadelede gelinen noktada enflasyon hedefi ile uyumlu faiz oranı düzeyine yaklaşmaktır" denilen açıklamada, programa güvenin artışı ile birlikte dövizden TL'ye geçişin 'arzulanan bir durum' olduğunun gözden kaçırılmaması gerektiğine dikkat çekildi. 
     Açıklamada, "Dövizde arz fazlası oluşabileceği ve bu sürecin de kurlar üzerinde baskı yaratabileceği bir gerçektir. Bunun çözümü kurlara müdahale için faizin düşürülmesi değil, oluşacak döviz arz fazlasının şeffaf yöntemlerle MB'ca satın alınarak sterilize edilmesidir. Nitekim, döviz arz fazlası döviz alım ihaleleleri yöntemi ile sterilize edilmektedir" denildi. 
     
     İndirmedik, çünkü... 
     Şimdiye kadar faiz indirimine gidilmemesinin, yapısal reformlardaki gecikmeden kaynaklandığı belirtilen açıklamada şöyle denildi 
     "Enflasyondaki olumlu tabloyu kısa sürede bozabilecek en önemli olumsuz unsurun, program çerçevesinde atılacağı belirtilen adımların atılmaması olacağı açıktır. Bu çerçevede, sosyal güvenlik ve atıl istihdam ve bazı yapısal reformlarda gecikmeler olduğu, yıl sonu faiz dışı bütçe hedefine ulaşılması için bazı önlemlerin alınması gerektiği müşahade edilmiştir. Nitekim, yukarıda sayılan gelişmeler, MB'nin mayıs ayı içinde faiz indirimi konusunda temkinli hareket etmesine yol açmıştır." 
     
     İndiriyoruz, çünkü... 
     Acıklamada faiz indiri kararının, anketlerle saptanan enflasyon bekleyişleri, mayıs gerçekleşme rakamlarının yanı sıra, yapısal reformlar konusunda da adım atılması sonucu ortaya çıkan güven ortamı çerçevesinde alındığı ifade edilerek şöyle denildi 
     "IMF ile yürütülen 5'inci gözden geçirme sürecinde, bu sorunların giderilmesine yönelik adımlar atılmaya başlandı. Güvenin artmasına paralel olarak iç talepte canlanma sinyalleri alınmakta. Kesin yargıya varmak için erken olmasına karşın, talep artışının enflasyon düşüşü eğilimini az da olsa sınırladığı düşünülmektedir. Faiz indirimi yukarıdaki değerlendirmeler ışığında yapıldı." 
     
Faiz oranları 3'er puan düşürüldü  Eski Faiz oranı Yeni Faiz oranı Gecelik borçlanma 41 38 Borç verme 48 45 Haftalık borçlanma 41 38 Geç likidite 53 50      
     
'Özerkliği kabul etmeliyiz'      Merkez Bankası'nın faiz indirim kararı iş çevrelerinde de yankı buldu. Oda başkanları indirimi değerlendiren açıklamalar yaptı. 
     
     TOBB Başkanı Rifat Hisarcıklıoğlu 
     Merkez Bankası özerk. Bunu tüm toplum kabul etmeli. Düşen enflasyonun akabinde faizleri düşürmesini olumlu. Bu da programın olumlu gittiğinin göstergesi. Zaten programa göre, yıllık ortalamasının yüzde 45'lerde olması lazım. 
     
     ATO Başkanı Sinan Aygün 
     Ocakta düşürseydi daha isabetli olurdu. 5 ay kaybedilmezdi. Enflasyonla faizler arasındaki fark ne zaman yüzde 10'a inerse, yatırım ve üretimin önü açılır. 
     
     MÜSİAD Başkanı Ali Bayramoğlu 
     Sayın Serdengeçti'ye bir duyuruda bulunmak istiyorum. Hiç zaman yok, tez elden istifa et. Hem sen kurtul hem Türkiye. Sivil toplum kuruluşlarının değerlendirmeleri aynı. TÜSİAD ayrı telden çalıyor. Orkestra içinde gıy gıy yapıyor. 
     
     TİM Başkanı Oğuz Satıcı 
     Faizlerin düşürülmesi mayıs enflasyon rakamının ulaştığı seviyeden kaynaklanıyor. Kura yönelik müdahale olarak algılanması yanlış olur. Biz kur meselesinde gösterilen tavrın, sonuçlarının kavranılmamış olmasından kaynaklandığını düşünmeye devam ediyoruz. 
     

</TEXT>
</DOC>
