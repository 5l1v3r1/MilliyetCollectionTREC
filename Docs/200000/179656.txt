<DOC>
<DOCNO> 179656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/guncel/gun00.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Kahramanmaraş izlenimleri 
</HEADLINE>
<TEXT>

   SİZE GELİYORUZ 

   
      
      
   
   Hep sorun anlatıldı    MEHMET DEMİRKOL 

   Yunus Emre umutsuz. Dün Tarsus'a deplasmanda 5 - 1 kaybeden Kahramanmaraşspor için "Düşer" diyor. 17 - 18 yaşlarında... Bütün maçları takip ediyor. Takıma sahip çıkılmıyormuş, "Zaten Süreyya Ayhan'a da sahip çıkılmamıştı. Onu da Antep kaptı. Celal Doğan bu işi biliyor" diyor. Bilindiği gibi Süreyya Ayhan, Fenerbahçe'nin onu bırakması üzerine Sütçü İmam Üniversitesi Spor Yüksek Okulu'na gelmişti. Ama ona da Maraş'tan çok, Gaziantep sahip çıktı. Eski Fenerbahçeli Kemalettin Şentürk, dün şehre gelmiş. Biz oradayken imza atması bekleniyordu. Yine eski Fenerbahçeli Ali Nail, takım kaptanı. İsimler iyi de, takım toplama. Sorun altyapıya önem verilmemesiymiş. Yunus, grubun en zengin takımının onlar olduğunu, ama ciddi çalışılmadığını söylüyor. 
   
   Genel sorunlar öne çıkıyor 
   Fazla spor konuşamıyoruz. Genel sorunlar öne çıkıyor. Okul isteniyor, kadro isteniyor, pamuk fiyatları vs. Dalmış bunları dinlerken, Bünyamin Yeniceli alıyor sözü... O bir engelli. Sakatlar Derneği'nden... Karşıdaki alışveriş merkezini gösteriyor, "Engelli bu merdivenlerden nasıl çıkacak " diye soruyor. Cevabımı beklemiyor "Bu şehirde 17 bin engelli var. Sadece 300'ü çalışıyor." 
   Mehmet Sönmez de bir engelli. Üç ayda bir aldığı 150 milyon dışında bir geliri yok. "8 çocuğum var" diyor. En küçüğü kaç yaşında diye soruyorum. "Sümeyye" diyor, elindeki dosyayı göstererek, "Bilmiyorum ki bak kaç yaşında" diye cevap veriyor. Sümeyye 93'lü... 
   
   'Verimli kız var mı '    TUBA AKYOL 

      Neredeyse hepsi aynı şeyi söylüyor "Kahramanmaraş kendini doğru tanıtamıyor. Bizi Doğu ili zannediyorlar. Değiliz. Nasıl Türkiye kendini dünyaya anlatamıyorsa, Maraş da kendini Türkiye'ye anlatamıyor." 
   Sonra gençler beni Ferah Pastanesi'ne götürüyorlar. Daha sipariş verilmeden masaya bardaklar ve bir sürahi su konuluyor. Öyle sıcak ki dışarısı, her gelen nasılsa önce su istiyor diye, böyle det olmuş. Derken Maraşlı olmayan Selma anlatmaya başlıyor "Siz onların öyle dediğine bakmayın. Burası tam da zannedildiği gibi bir yer. Aslında Maraşlıların çoğu kentin gençlerinin ahlakını bozuyor diye üniversitelileri bile burada istemiyor. İsteyen de öğrenciler para bırakıyor diye istiyor sadece. Mümkün olsa evlerini de kiraya vermeyecekler" diyor. 
   Sonra şaka gibi kira kontratları anlatılıyor. Evi üç kişi tuttuysa, eve ancak üç kişi misafir gelebilir. Karşı cins kesinlikle kapıdan içeri adım atamaz. Belli bir saatten sonra apartmana girilemez. Müzik yasak. Yüksek sesle gülmek, konuşmak yasak. Ev mi tutuluyor, bir ailenin yanına pansiyoncu mu olunuyor belli değil. 
   Gamze, "Maraşlılar kızlarını okutsalar da öyle İstanbul'a, Ankara'ya, İzmir'e göndermek istemezler. Çünkü oralar 'genç kızlar için iyi yerler değil'miş. Benim sınıfımdaki kızlar da korkuyorlar İstanbul denince. Orası, onların gözünde sanki başka bir ülke gibi" diyor. 
   Sadece İstanbul mu kötü Hayır Çoğu Maraşlı kızın sinemaya gitmek için ailesinden izin alması, pavyona gitmek için izin almaları kadar zormuş. Bu arada Maraş'ın pavyon bakımından hayli zengin olduğunu öğreniyoruz. İki stajyer öğretmen, Maraş'a ilk geldikleri yıl hava karardıktan sonra çarşıda bir yürüyelim demişler, yürüyüşü peşlerinde 10 - 15 erkekle tamamına erdirebilmişler. Mihriban henüz 18 yaşında. Nişanlı. "Ben kendim istedim" diyor. Ama bir arkadaşları, bu yıl da üniversiteye giremediği için üç ay içinde bir 'isteyenle' evlendirilecekmiş. Kim çıkarsa bahtına Kim çıkar Eş - dost, tanıdık biri falan herhalde. Hayır efendim, gezici görücü timleri varmış meğerse Maraş'ta. Sokak sokak dolaşıyor, önlerine gelene "Verimli kız var mı " diye soruyorlarmış. "Yani" diyorum, "evlenecek olan erkek bile görüp beğenmiş olmuyor kızı, öyle mi " Göremezmiş ki zaten. Verimli kızlar sokağa bile çıkmazlarmış. "Bir arkadaşım, aman bir gören olur da yanlış anlaşılır diye annesini hastaneye bile götüremedi" diyor Selma. 
   
   Tarhananın bile cipsi var    ALİ EYÜBOĞLU 

      Kahramanmaraş şehir merkezine 10 kilometre kala yol kenarındaki tarlada bostan toplayanlarla sohbet etmek için duruyoruz. Pazarcık'ın Güzelyurt Köyü'nde İbrahim Kadiroğlu ile yeğeni Zerdal Çopur, iki ay için 750 milyona kiraladıkları 30 dönümlük tarladan ilk hasılatlarını yapıyor. Kilosunu 250 ile 300 bin liradan sattıkları salatalıklardan 25 milyar civarında hasılat bekliyorlar. İki erkek, 4 kız babası 54 yaşındaki çiftçi Kadiroğlu, halinden memnun, "İki ay çalışıp 10 ay aylak aylak dolaşacağız" diyor. 
   25 yaşındaki Zerdal Çopur için salatalık işinden elde edeceği paranın önemi büyük. Çünkü o, payına düşecek parayla dünya evine girecek. "Burada evlenmek için 7 - 8 milyar lira para gerekiyor" diyen Çopur'a sevgilisinin ne kadardır bu parayı biriktirmesini beklediğini soruyoruz. "Daha ortada kız yok" diyor. 
   "Peki kız yoksa, kışa düğün nasıl olacak " diye üsteliyoruz. "Para olunca kız kolay... Bizim köyden olmasa civar köylerden buluruz" diye yanıt veriyor. Marangozluktan evlenecek kadar para biriktiremeyen Çopur, tanımadığı bir kızla, yapacağı evlilikte mutluluğu yakalayacağına inanıyor. Çünkü Çopur, "Yatakta sevilmeyecek kadın yoktur" diye düşünüyor. 
   
   MARAŞLILAR YAPMIŞ 
   Diğer şehirlerde devletten "iş", "yol", "üniversite", "havaalanı" gibi beklentileri olanları dinledikten sonra Maraş'ta girişimcilerin Çopur'la sınırlı olmadığına tanık oluyoruz. Maraşlılar tarhananın bile cipsini yapıp satışa sundu. Üstelik "Capy"i isteyen cips olarak yiyor, isteyen pişirip tarhana çorbası olarak içiyor. 
   Medya dedikodusu veren internet siteleri "Ülker, Cola Turka'dan sonra Gazete Turka'yı da çıkaracak" diye yaza dursun, Fatih Nalbantbaşı "Medya Turka" adlı yerel gazeteyi çoktan çıkardı. 
   
   BUGÜN 
   Bugün Gaziantep - Demokrasi Meydanı - Saat 13.00 
   
   YARIN 
   Adana Abidin Dino Parkı - Saat 13.00 
   
</TEXT>
</DOC>
