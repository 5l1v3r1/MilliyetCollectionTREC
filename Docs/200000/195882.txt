<DOC>
<DOCNO> 195882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun04.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç İstanbul'daki saldırılar dış bağlantılı 
</HEADLINE>
<TEXT>

     İsveç'in İstanbul Konsolosu Ingmar Karlsson, ''iki sinagoga düzenlenen bombalı saldırıların dış bağlantılı olduğunu'' belirtti. 
     Karlsson, İsveç televizyon ve gazetelerine yaptığı açıklamada, Beyoğlu'ndaki Neve Şalom sinagogunun konsolosluğa 300 metre uzaklıkta olduğunu belirtti ve saldırıların dış bağlantılı olduğunu söyledi. 
     Karlsson, ''Konsolosluğun en üst katında kahvaltı yaptığım sırada patlamayı duydum. Çok güçlü bir patlama oldu. Ardından sarı kalın bir gaz tabakası ile birlikte amonyak kokusu geldi. Patlamanın sinagogdan geldiğini tahmin ettim. Aşağı indiğimde şok halindeki insanları gördüm'' dedi. 
     Sinagogun 1986 yılındaki saldırıdan bu yana çok iyi korunduğunu, önünde araç park etmenin bile yasak olduğunu kaydeden Karlsson, ''Olayı İBDA-C'nin yaptığına inanmıyorum. Öyle bile olsa, dışarıdan yardım almadan gerçekleştiremezler'' görüşünü savundu. 
     Türkiye'de Musevilere karşı düşmanlığın olmadığını vurgulayan Karlsson, ''Tam tersine Türkiye, Osmanlı İmparatorluğu'ndan beri Museviler için sığınak olmuştur. Türkiye'deki Museviler topluma entegre olmuş haldedirler. Bu olay tamamen dışarıdan planlanmış bir olay'' dedi. 
     Bu arada, İsveç basını bombalı saldırıları ilk haber olarak verdi. 
     İsveç televizyonları, saldırılarla ilgili tüm gelişmeleri seyircilere aktardı, gazeteler de internet sitelerinden olayları okuyucularına duyurdu. 
     Gazeteler saldırıyı, ''Bombalı araçlar 20 ölü, 300 yaralı'' ve ''Olaylar El Kaide'yi işaret ediyor'' başlıklarıyla verdi. 
     İsveç'in en önemli gazetelerinden Dagens Nyheter'de, Per Jönsson imzasıyla ''Analiz'' başlığı altında yayınlanan yazıda da, ''Niçin Türkiye '' sorusuna yanıt arandı. 
     Yazıda, saldırının en önemli nedeni olarak, Türkiye'nin ABD ve İsrail ile birçok alanda işbirliği yapması gösterildi. 
     
</TEXT>
</DOC>
