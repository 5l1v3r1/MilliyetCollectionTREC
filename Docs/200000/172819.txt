<DOC>
<DOCNO> 172819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo10.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom potada sezona iddialı giriyor... 
</HEADLINE>
<TEXT>

     Galatasaray Kulübü Basketbol Şubesi Başkanı Yalçın Granit, Türkiye Basketbol Ligi'nde 2003-2004 sezonunda hedeflerinin şampiyonluk olduğunu açıkladı. 
     Yalçın Granit, sarı-kırmızılı kulübün resmi yayın organı Galatasaray Dergisi'nin ağustos ayı sayısında yer alan açıklamasında, Efes Pilsen ve Ülkerspor'un son yıllarda adeta ambargo koyduğu lig şampiyonluğunu yeni sezonda sarı-kırmızlı takımla yaşayabilmek için bu yıl kariyerini ortaya koyduğunu söyledi. 
     Granit, şunları kaydetti 
     ''Evet yanlış duymadınız, Galatasaray Basketbol Takımı'nı bu sezon şampiyon yapmak istiyoruz. Yıllardan beri telaffuz edilmeyen bu kelimeyi kullanarak yola çıkıyoruz. Artık Ülkerspor ve Efes Pilsen'in ardında sanki birinci lig, ikinci lig gibi ayrıma yol açan, beni kahreden ve hayatımı adeta karartan eşitsizliği, Galatasaraylılığımız'dan gelen gücümüzle aşmaya kararlıyız.'' Teknik kadro ve oyunculara güveninin tam olduğunu vurgulayan Granit, şöyle devam etti 
     ''Bu yıl benim için hayatımı, kariyerimi ortaya koyduğum bir yıldır. Bu yıl Galatasaray basketbolunun şahlanışı için bizimle aynı hedefi ve inancı paylaşan pırıl pırıl bir teknik kadroyla birlikte çalışacağız. Halil Üner ve Cihansever Yeşildağ, Galatasaray Basketbol Takımı'nı şampiyon yapmak üzere yola koyuluyorlar. Onlara ve takviyelerle daha da güçlendirdiğimiz takımımızın tüm oyuncularına sonuna kadar güveniyoruz. Taraftarlarımızın şampiyonluk yolunda bizi yalnız bırakmayacaklarına gönülden inanıyorum.'' 
     
</TEXT>
</DOC>
