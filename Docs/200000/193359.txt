<DOC>
<DOCNO> 193359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/ekonomi/eko02.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rusya'da devlet kapitalizmi sinyali' 
</HEADLINE>
<TEXT>

   Ünlü spekülatör George Soros, "Hodorkovski'nin gözaltına alınmasından sonra Rus işadamları talimatları devletten almak zorunda kalabilir" dedi 
      
   Dünyanın en büyük spekülatörlerinden ABD'li milyarder işadamı George Soros, Rusya'nın en büyük petrol şirketi Yukos'un eski Başkanı Mihail Hodorkovski'nin gözaltına alınmasından sonra Rus işadamlarının devletten talimat almak zorunda kalabileceğini söyledi. Soros, haftalık Moskovski Novosti dergisine yaptığı açıklamada, "Rusya, şu anda sermaye sahiplerinin devlete bağımlı olduklarının farkına varacakları devlet kapitalizmi safhasına geçiyor olabilir" dedi. 
   
   'Seçim yatırımı yapıldı' 
   "Hodorkovski'ye yapılan baskıların, kimsenin devletten bağımsız olamayacağı yönünde çok kesin bir mesaj" verdiğini savunan Soros, "Hodorkovski'nin siyasi partilere yasalar çerçevesinde destek verdiğine inanıyorum. Aynısını ABD'de ben de yapıyorum" diye konuştu. 
   Devlet kuruluşlarının 1990'lı yıllarda hileli bir şekilde alınmasının Rusya'daki tüm işadamları için geçerli olacağını ifade eden Soros, "Rusya Devlet Başkanı, bunu gerekçe göstererek, istediği bir kişiyi yargılayabilir" dedi. Soros, Hodorkovski'nin gözaltına alınmasının biraz da seçim yatırımı olduğuna inandığını söyledi. 
   
   Yukos'un yeni şefi ABD'li    Görevinden istifa eden ve 11 gündür tutuklu bulunan Yukos'un Başkanı Mihail Hodorkovski'nin yerine Simon Kukes atandı. Rusya doğumlu bir ABD vatandaşı olan Kukes, 1970'lerde Rusya'dan kaçarak ABD'ye iltica etmişti. 56 yaşındaki Kukes atanmasının ardından düzenlediği basın toplantısında, şirketin durumunun üç - dört ay içinde normale döneceğini belirterek, "Lisansımızı bizden kimse almayacak. Rusya'da devrim olmayacak" dedi. Kukes, şirketin sermayesini de artırmayı da düşündüklerini söyledi. 
   
   
</TEXT>
</DOC>
