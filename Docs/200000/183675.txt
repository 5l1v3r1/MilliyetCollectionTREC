<DOC>
<DOCNO> 183675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/asiy.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'nın perde arkası 
</HEADLINE>
<TEXT>
   'Askeri görevlerde sıfır risk olmaz' 
   Komutanlar MGK'da, "Karar siyasi otoritenin. TSK'nın geleneği, tevcih edilen görevleri her zaman yerine getirmektir" diyerek, son kararı hükümete bıraktı 
      SERPİL ÇEVİKCAN 

   
   Kamuoyunun Irak'a asker gönderilmesi konusunda "tavsiye kararı" beklentisiyle izlediği Milli Güvenlik Kurulu MGK toplantısında asker gönderilmesinden yana olan komutanlar, "Her askeri görevde bir risk vardır. Türk Silahlı Kuvvetleri'nin TSK geleneği, verilen görevi her zaman yerine getirmektir" diyerek, son kararı hükümete bıraktılar. Komutanlar, asker gönderilmemesi halinde Türkiye'nin uğrayabileceği zararları detaylı olarak ortaya koydular. 
   Alınan bilgilere göre, önceki günkü toplantıda asker gönderme kararı için iki önemli aşamanın beklenmesi gerektiğini vurgulayan Cumhurbaşkanı Ahmet Necdet Sezer, Anayasa'nın uluslararası meşruiyet koşulunu vurgulayan 92. maddesini anımsatarak, "Bu madde Anayasa'daki yerini koruduğu sürece, gereğini beklemek gerekir" dedi. ABD'nin girişimlerini de anımsatarak BM şemsiyesinin zorlanması gerektiğini söyleyen Sezer, 1 Mart deneyimini anımsatarak, hükümetin Meclis'ten onay olmadan taahhüt altına girmemesi uyarısını yineledi. Risk analizi yapan Genelkurmay Başkanı Orgeneral Hilmi Özkök ile komutanlar da, şu görüşleri dile getirdiler 
   "TSK siyasi otoritenin karar vermesi halinde görevini yerine getirmeye hazırdır. Her askeri görevde bir risk vardır. Sıfır risk söz konusu değildir. TSK'nın geleneği, tevcih edilen görevi her zaman yerine getirmektir. Siyasi otorite eksi ve artıları değerlendirip karar verdikten sonra TSK bu kararı yerine getirir." Askeri kanat, Türkiye'nin olaya ulusal çıkarları açısından bakması gerektiğini vurgulayarak, Irak'ta istikrarın oluşturulmasına destek verilmesi gereğini şu çerçevede özetledi 
   1- Irak'ın toprak bütünlüğü ve merkezi bir otorite tarafından yönetilmesi en çok Türkiye'yi ilgilendirmektedir. Bu açıdan Türkiye'nin destek vermesi kendi çıkarınadır. 
   2- PKK KADEK'in etkisiz kılınmasının kolaylaştırılması için de Türkiye'nin oradaki istikrara katkıda bulunması zorunludur. 
   3- Irak'ta merkezi bir otorite h kim kılınırsa Türkmenlerin hakları ve güvenliği de daha kolay güvence altına alınır. 
   4- Irak'ta yaşanacak kaos, Türkiye'nin iç güvenliği ve istikrarı bakımından büyük potansiyel tehlike olur. 
   
   Hükümet de 'gönderme' yanlısı 
   Toplantıda hükümet de, hem Irak'ın yakın komşu olması, hem de ABD ile ilişkiler açısından asker gönderilmesinin "artıları" üzerinde durdu. PKK KADEK konusunda ABD'nin vereceği yanıtların izlenmesinin önemine işaret edilen değerlendirmelerde, Washington'un bu konudaki desteğinin büyüklüğünün Türkiye'nin karar vermesinde önemli etkenlerden biri olacağı vurgulandı. 
   
   Karar ekimde    Kaynaklar, MGK bildirisindeki "Türkiye'nin yakın komşusuna verebileceği destek" ifadesinin üstü kapalı bir uzlaşmayı ifade ettiğinde birleştiler ABD'den gelecek yanıtlar ve ay sonundaki BM toplantısından çıkacak sonuca göre hükümetin tezkere için ekimde Meclis'in kapısını çalmasının beklendiğini belirttiler. 
   
   
</TEXT>
</DOC>
