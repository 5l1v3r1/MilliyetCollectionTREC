<DOC>
<DOCNO> 185286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun19.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ünlü futbolculara tecavüz suçlaması.. 
</HEADLINE>
<TEXT>

     İngiltere'de 17 yaşındaki bir genç kız, Premier Ligi'nde oynayan 8 ünlü futbolcuyla ilgili tecavüz suçlamasında bulundu. 
     The Sun gazetesinin iddiasıyla ortaya çıkan skandal, basında geniş yer alırken, polis sessiz sedasız başlatılan soruşturmada kurbanın ve zanlıların kimliklerini gizli tutma kararı aldı. 
     Genç kızın, ünlü futbolcular hakkındaki şikayetini Londra'nın merkezindeki bir polis karakoluna yaptığını bildiren Scotland Yard, şikayetin incelenmekte olduğunu belirtti. 
     Scotland Yard, konuyla ilgili bilgilerin, Metropolitan polis teşkilatının cinsel suçlarla mücadele amacıyla kurulan birimi tarafından yürütülen soruşturma tamamlanıncaya kadar gizli tutulacağını kaydetti. 
     The Sun gazetesi ise genç kızın ünlü futbolculardan biriyle birlikte olmak üzere otele gittiğini, ancak diğer 7 futbolcunun da kendisine tecavüz ettiğini söylediğini ileri sürdü. 
     Tecavüz olayının Londra'nın ünlü bir otelinde, geçen hafta sonu meydana geldiği öne sürülüyor. 
     

     
</TEXT>
</DOC>
