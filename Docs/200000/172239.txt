<DOC>
<DOCNO> 172239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/siy01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, İstanbul'da Öktem'de uzlaştı 
</HEADLINE>
<TEXT>

   32 ilçe başkanı, 3 Ağustos 2003 tarihinde yapılacak CHP İstanbul Kongresi'nde şimdiki başkan Şinasi Öktem'i yeniden aday gösterdi 
   ŞÜKRAN PAKKAN İstanbul 

   
   CHP İstanbul İl Başkanı Şinasi Öktem, 3 Ağustos'ta düzenlenecek İl Kongresi'nde 32 ilçe başkanının desteğiyle yeniden aday gösterildi. 
   Öktem'in adaylığını açıklamak amacıyla Lütfi Kırdar Kongre Merkezi'nde düzenlenen toplantıya ilçe başkanlarının yanı sıra CHP milletvekilleri Mehmet Sevigen, Gürdal Okuducu, Bihlun Tamaylıgil, Zeynep Damla Gürel ve Bülent Tanla da katıldı. 
   DSP'den CHP'ye geçen Şişli Belediye Başkanı Mustafa Sarıgül de partililerin büyük ilgisiyle karşılandı. İlçe başkanlarının alfabetik sıraya göre düzenlenmiş isim listesine rağmen, adı ilk sırada okunan Sarıgül, dakikalarca alkışlandı. 
   
   CHP tarihinde bir ilk 
   Öktem, 30 yıldır CHP'ye emek verdiğini belirterek, parti tarihinde ilk kez bir ilde tüm ilçe örgütlerinin desteğini alan ilk aday olduğunu söyledi. Öktem, "İstanbul'da büyük değişim gerçekleştirmek, İstanbul'u değişime hazırlamak için adayım. İstanbul'un kültürel ve tarihi dokusuna sahip çıkıp çalınmış yıllarını geri vermek için adayım" dedi. 
   Öktem, konuşmasında özelleştirme, ormanların satışı, Topluma Kazandırma Yasa Tasarısı ve teslimiyetçi dış politika yürütmesinden dolayı da iktidarı eleştirdi. 
   Bir dönem daha Şişli'de görev yapacağını belirten Sarıgül ise, büyükşehir belediye başkanlığına aday olmayacağını söyledi. 
   
   
</TEXT>
</DOC>
