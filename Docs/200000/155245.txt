<DOC>
<DOCNO> 155245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/spo02.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Temaslar sürüyor 
</HEADLINE>
<TEXT>

Teknik direktör konusunda netleşmiş bir düşüncelerinin olmadığını vurgulayan Fenerbahçe Başkanı Aziz Yıldırım, hoca sorununun halledilmesiyle transferin başlayacağını söyledi 
     YALÇIN TÜRK 

     "Karar vermedik" 
     FENERBAHÇE Başkanı Aziz Yıldırım, medyada ismi çıkan teknik direktör adaylarının bazılarıyla görüşmelerin devam ettiğini söyledi. Bu konuşmaların bir süre daha süreceğini kaydeden Yıldırım, "Aldığımız veriler ve görüşmelerdeki karşılıklı düşünceleri masaya yatıracağız. Daha sonra bunun kararını vereceğiz" diye konuştu. 
     
     Transfer daha sonra 
     TEKNİK adam konusunda halen netleşmiş bir fikirlerinin bulunmadığını vurgulayan Yıldırım, transferi düşünülen futbolcular konusunda da yeni gelecek çalıştırıcıyı beklediklerini ifade etti. Fenerbahçe Başkanı, "Belli futbolcularla görüşmelerimiz sürüyor. Teknik direktör geldiği anda iç ve dış transfer hareketlenecek" dedi. 
     
Cafu'dan mesaj      ROMA'NIN Brezilyalı yıldızı Cafu, Fenerbahçe'ye "gelirim" mesajı yolladı. Sezon sonunda Roma'dan ayrılacağını açıklayan sambacı, "Japonya'dan teklif geldi ancak bu ülkede SARS hastalığı olduğu için kabul etmedim. Dostum, Celalettin Bilgiç aracılığıyla Fenerbahçe'nin beni istediğini duydum. Fenerbahçe çok popüler bir takım, anlaşırsak gelebilirim" dedi. Bu arada Almanya'nın Sport Bild gazetesi Rüştü'nün Arsenal ile anlaşmak üzere olduğunu yazdı. 
     
Piknik gibi      ZİRVEDEN uzaklaşan Sarı - Lacivertli futbolcular dün sabahki idmanda adeta piknik yapar gibi antrenmana çıktı. İdmanda rahat hareketleri ile dikkat çeken oyuncular, aralarında şakalaştı, çimenlerde yatıp yuvarlandı. Ancak bunların içinde sadece kaleciler durmaksızın çalıştı. Yavuz Şimşek kalecilere göz açtırmazken, diğer futbolcular ise şut çalışması ile yetindi. 
     
Aurelio işi zor      Trabzonsporlu Sambacı'nın Fenerbahçe'ye gelebilmesi için 1 milyon dolar tazminat gerekiyor 
     FENERBAHÇE ile anlaştığı söylenen Trabzonsporlu Aurelio'nun Gençlerbirliği'nin izni olmadan hiçbir kulüpte oynayamayacağı belirlendi. Yaklaşık 2 ay önce Aurelio ve resmi menajeri ile bir araya gelen ve 3 yıllık mukavele imzalayan Gençlerbirliği Başkanı İlhan Cavcav'ın, tazminat hükmü olarak da 1 milyon dolarlık miktarı sözleşmeye koydurduğu belirtildi. Brezilyalı futbolcuya 60 bin dolarlık ön ödeme yapıldığı, menajerlerinin de söz konusu transferden doğan paralarını aldığı kaydedildi. n NECMİ KEPÇETUTAN 
     
Aşık'a baskı      ESKİ başkan Metin Aşık'a başkanlığa aday olması için baskılar arttı. Muhalefetin markaja aldığı Aşık'ın ise baskılara şimdilik direndiği öğrenildi. Metin Aşık, 1988-89 sezonunda şampiyon olan Fenerbahçe'nin Futbol Şube Sorumlusu olarak çalışmış, 1989-93 arasında ise başkanlık yapmıştı. Aziz Yıldırım da ilk iki yıl Aşık'ın Futbol Şube Sorumlusu olarak görev almıştı. 
     
Asların nazı      LİGE havlu atmasının ardından sorumluluk almak istemeyen Fenerbahçeli as futbolcular, kalan maçlarda oynamamak için nazlanıyor. Başta Rüştü olmak üzere Ceyhun, Hakan Bayraktar, Johnson, Ali Güneş, Mustafa Doğan ve Zoran Mirkoviç gibi isimler, sakatlıkları düzelmesine rağmen forma giymek için fazla çaba göstermiyor. 
     

</TEXT>
</DOC>
