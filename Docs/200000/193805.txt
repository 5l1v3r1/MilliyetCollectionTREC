<DOC>
<DOCNO> 193805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo16.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor kötü gidişe son vermek istiyor... 
</HEADLINE>
<TEXT>

     Konyaspor, hafta sonunda yapacağı Samsunspor maçında 3 puana ulaşarak, galibiyet hasretine son vermek istiyor. 
     Teknik direktör Hüsnü Özkara, 4'ünü deplasmanda olmak üzere yaptıkları son 6 maçta galibiyet yüzü göremediklerini söyledi. 
     Kendi sahalarında yaptıkları maçların birinde Fenerbahçe ile diğerinde ise bu takıma puan vermeyen Akçaabat Sebatspor ile karşılaştıklarını belirten Özkara, iyi yolda olduklarını ve istedikleri futbolu sahaya yansıtabildiklerini bildirdi. 
     Bugün sahada en iyi futbolu oynayan takımlar arasında yer aldıklarını, ancak en önemli sorunlarının iyi oyunu sonuca yansıtamamak olduğunu ifade eden Özkara, istedikleri çıkışı Samsunspor maçıyla yakalamak istediklerini kaydetti. 
     Özkara, hafta sonunda sahalarında yapacakları Samsunspor maçı hazırlıklarının aralıksız sürdüğünü dile getirerek, ''Takım içinde bir sorun yok. Futbolcular galibiyet hırsıyla maça hazırlanıyor. Galatasaray maçından bu yana hasret kaldığımız galibiyete bu hafta son vermek istiyoruz'' dedi. 
     Futbolcular ve teknik heyet olarak 3 puana inandıklarını vurgulayan Özkara, mutlak galibiyet parolasıyla çıkacakları sahadan seyirci avantajını kullanarak istediklerini alacaklarını sözlerine ekledi. 
     
</TEXT>
</DOC>
