<DOC>
<DOCNO> 166600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun34.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Yunanistan'dan Rumlara silah vermemesini istedi 
</HEADLINE>
<TEXT>

     ABD'nin Yunanistan'dan, Rumlara Amerikan yapımı silahları vermeyi durdurmasını istediği bildirildi. 
     Rum Yönetimi Dışişleri Bakanı Yorgo Yakovu, yaptığı açıklamada, ABD'nin Rum kesimindeki Büyükelçisi Michael Klasson'un konuyu kendisiyle görüştüğünü belirtti. 
     ''Sattıkları silahların üçüncü ülkelere yönlendirilmesine izin vermeyen düzenlemeden söz ediyorlar'' diyen Yakovu, Türk tarafının silahlanma düzeyiyle karşılaştırıldığında, kendi silahlarının miktarının önemsiz kaldığını savundu. 
     Rum Yönetimi Savunma Bakanı Kiriakos Mavronikolas da, konuya çözüm bulunması yönünde uğraşacaklarını belirterek, ''kararlar alınırken, ordunun savunma yeteneğinin etkilenmemesi yönünde çaba harcayacaklarını'' kaydetti. 
     ABD Kongresi, 1970'li yıllarda Kıbrıs'a silah satışını yasaklamıştı. 
     
</TEXT>
</DOC>
