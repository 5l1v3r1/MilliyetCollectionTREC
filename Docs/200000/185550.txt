<DOC>
<DOCNO> 185550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko18.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon gayrimenkullerine hediyeli müzayede... 
</HEADLINE>
<TEXT>

     RE MAX Türkiye, Bankacılık Düzenleme ve Denetleme Kurulu BDDK Tasarruf Mevduatı Sigorta Fonu TMSF portföyündeki, fiyatı 290 milyon lira ila 11 trilyon lira arasında değişen 700 gayrimenkulu müzayede ile satacak. 
     RE MAX'tan yapılan açıklamaya göre, Fon bünyesinde bulunan çeşitli illerdeki arsa, işyeri, konut ve özel gayrimenkullerine ilişkin teklif alma toplantıları, 10-11 Ekim tarihlerinde Lütfi Kırdar Kongre ve Sergi Sarayı'nda gerçekleştirilecek. 
     Satışa sunulan gayrimenkuller arasında, muhammen bedeli 11 trilyon 25 milyar lira olarak belirlenen İstanbul Zincirlikuyu semtindeki 5 bin 760 metrekarelik Fargo İş Merkezi ve arsası da bulunuyor. Ayrıca, Yeşilköy ticaret merkezinde büro, Kalamış Residence ve Metrocity'de daireler, Adana Galeria'da dükkan, çeşitli illerde fabrika ve arsalar yer alıyor. 
     Satış öncesinde katılımcıların talep etmeleri halinde gayrimenkulu önceden görebileceklerini belirten RE MAX Türkiye uzmanları, gayrimenkullerin en uygun fiyattan satışa sunulacağını bildirdi. 
     Müzayedede ilk kez vadeli satış gerçekleştirileceğini kaydeden uzmanlar, değeri 400 milyar liranın üzerinde olan gayrimenkulleri almak isteyenlerin yüzde 25 ön ödemenin ardından 12 ay taksitle ödeme yapabileceklerini belirttiler. 
     Müzayedeye, RE MAX'ın İngiltere, Amerika ve Almanya'da faaliyet gösteren ofisleriyle yapılan anlaşmalar doğrultusunda yabancı yatırımcıların da katılabileceği bildirildi. 
     
     HEDİYELİ MÜZAYEDE 
     RE MAX Türkiye, gayrimenkul müzayedesi sırasında gayrimenkul alan kişiler arasında gerçekleştirecek çekiliş sonunda kazanan kişilere çamaşır ya da bulaşık makinesi hediye edecek. 
     Müzayedeye katılmak isteyenlerin, 400 milyar liraya kadar olan gayrimenkuller için 5 milyar lira, 400 milyar liranın üzerindeki gayrimenkuller için 10 milyar lira, değeri 5 milyar liranın altında olan gayrimenkuller için, gayrimenkulün değeri kadar teminat yatırması gerekiyor. 
     Katılımcıların, satın almaları halinde KDV ve tapu harcından muaf tutulacakları duyuruldu. 
     
</TEXT>
</DOC>
