<DOC>
<DOCNO> 180289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko34.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding e-dönüşüm ile 6 ayda 10 milyon dolar tasarruf etti 
</HEADLINE>
<TEXT>

     Koç Holding Stratejik Planlama ve İnsan Kaynakları Grubu Başkanı Mehmet Ali Berkman, e-dönüşüm ile bu yılın ilk 6 ayında 10 milyon Euro'luk tasarruf sağladıklarını bildirdi. 
     Berkman, Bilişim Zirvesi'nin ''e-dönüşüm'' konulu oturumunda yaptığı konuşmada, günümüzde rekabetçi üstünlüğün farklılık yaratan yeni fikirlerle sağlanabileceğini, bunun da teknolojik üstünlükle mümkün olduğunu vurgulayarak, ''Artık kopyacılık ortadan kalkıyor. İşe önce giren kaymağını yiyor'' dedi. 
     Holding olarak e-dönüşümü 2001 yılında başlattıklarını ve 2001 ile 2002 yıllarını kapsayan ilk aşamada çalışmalara pilot olarak Koç Holding, Arçelik ve Beko'da başladıklarını anlatan Berkman, ilk etapta 17 şirkette 100 projeyi hayata geçirdiklerini bildirdi. 
     Berkman, e-dönüşüm ile ilk 2 yılda 30 milyon Euro'luk tasarruf sağladıklarını ve bunun cironun binde 7'sine denk geldiğini söyledi. 
     Bu yıl başlayan e-dönüşümün ikinci aşamasında 40 şirket ve 150 projenin söz konusu olduğuna işaret eden Berkman, e-dönüşüm ile yılın ilk 6 ayında 10 milyon Euro'luk tasarruf sağladıklarını, yıl sonuna kadar 10 milyon Euro'luk daha tasarruf beklediklerini ifade etti. 
     
     ''VİZYONUMUZ TÜKETİCİYE EN YAKIN SEKTÖRLERDE OLMAK" 
     Bazı e-dönüşüm projelerine değinen Berkman, şirketler arasındaki koordinasyonu sağlamak için bu yıl Bilişim Teknolojileri Kurulu kurduklarını kaydetti. 
     Berkman, 9 ana iş grubu, 20 farklı iş alanı, 100 şirket ve 54 bin çalışana sahip Koç Holding'de 2001 Temmuz ayı ile 2002 Şubat ayı arasında insan kaynakları dönüşümünü gerçekleştirdiklerini belirterek, şöyle konuştu 
     ''Koç Topluluğu'nun temel vizyonu tüketiciye en yakın sektörlerde olmaktır. Biz son 2 yılda yüzde 14 reel büyümeyi hedef aldık. Ciromuzu da bu doğrultuda ikiye katlamayı düşünüyoruz. Ücret ve prim sistemini değiştirdik. Performans ölçümünü, belirlenen hedefler çerçevesinde ana vizyona ulaşmak doğrultusunda yapıyoruz. Artık arkadaşlarımıza puanlama sistemine göre aldıkları puan doğrultusunda prim veriliyor. Yani artık baştan bunu yaparsan, bunu alırsın diye bir yaklaşımımız var.'' Müşteri ilişkileri yönetiminin CRM günümüzde büyük bir pazar olduğuna dikkat çeken Berkman, şu anda bütün dünyada 35 milyar dolarlık CRM'in söz konusu olduğunu, 2006 yılında bu rakamın 90 milyar dolar seviyelerine çıkmasının öngörüldüğünü kaydetti. 
     
     ''HOLDİNG ALTYAPISI SABANCI TELEKOM ALTINDA BİRLEŞECEK" 
     Sabancı Holding Bilgi ve Telekomünikasyon Daire Başkanı Çağatay Özdoğru da yaklaşık bir yıl önce ''yeni yaşam ve iş yapma tarzı'' adı altında e-Sabancı'yı hayata geçirdiklerine değinerek, ''Önceden klasik bir iş yapma tarzımızın, bunların süreçlerle entegre olmayan ve verimliliği sınırlı olarak artırdığı bir iş yapış tarzı olduğunu kabul ettik'' diye konuştu. 
     Şubat ayında ortak iletişim platformu olarak Sabancı Telekomünikasyon Hizmetleri A.Ş.'yi kurduklarını anımsatan Özdoğru, başta İstanbul, Kocaeli, Ankara ve İzmir olmak üzere bazı büyük şehirlerdeki şirketlerin altyapısının buna bağlandığını, en geç yıl sonuna kadar tüm holding altyapısını Sabancı Telekomünikasyon'un çatısı altında birleştireceklerini bildirdi. 
     Çağatay Özdoğru, on-line platform üzerindeki satın alma işlemlerinin arttığına ve şu anda 25-30 milyon dolarlık bir trafik hacmi oluştuğuna dikkat çekerek, ''2006 yılının sonuna kadar online satın alma platformu kullanılarak, 70-100 milyon dolarlık tasarruf elde etmeyi düşünüyoruz. Amacımız tüm endirekt ürün ve hizmet satın almalarının on-line platforma taşınması'' dedi. 
     
     ''TÜRKİYE'DEKİ VARLIĞIMIZA ÖNEM VERİYORUZ'' 
     Cisco Systems Avrupa, Ortadoğu ve Afrika EMEA Kıdemli Başkan Yardımcısı Chris Dedicoat da gelirlerinin yüzde 16-17 gibi önemli bir bölümünü AR-GE'ye ayırdıklarına ve bunun için şimdiye kadar 3 milyar dolarlık yatırım yaptıklarına işaret ederek, bu sayede geçen yıl yüksek miktarda tasarruf sağladıklarını kaydetti. 
     Türkiye'de 1995 yılından beri faaliyette olduklarını anımsatan Dedicoat, ''Biz Türkiye'deki varlığımıza önem veriyoruz. Türkiye'de varlığımızı sürdürmemiz şirketimiz açısından çok önemli'' dedi. 
     Turkcell Genel Müdürü Muzaffer Akpınar ise abone sayılarının Haziran ayı sonu itibariyle 17.2 milyona çıktığını belirterek, bir çalışana 7 bin 800 abone düştüğünü söyledi. 
     Akpınar, Turcell'de e-dönüşüm projelerinin bir bütünlük içinde yürütülmeye çalışıldığını, şirket içinde aylık başarıları ortaya koyan bir elektronik mekanizma geliştirdiklerini ifade etti. 
     
</TEXT>
</DOC>
