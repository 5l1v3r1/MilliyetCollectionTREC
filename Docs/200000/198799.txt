<DOC>
<DOCNO> 198799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, Kurey ile görüşmek için hiçbir koşul kabul etmeyecek... 
</HEADLINE>
<TEXT>

     İsrail Başbakanı Ariel Şaron'un, Filistin Başbakanı Ahmed Kurey ile görüşmek için hiçbir koşulu kabul etmeyeceği bildirildi. 
     İsrail'in Likud Partisi milletvekillerinden, Şaron'a yakınlığıyla bilinen Guidon Saar, devlet radyosuna yaptığı açıklamada, Şaron-Kurey görüşmesinin Filistinliler için olduğu kadar İsrailliler için de önemli olduğunu belirterek, ''Şaron, Kurey ile görüşmek için hiçbir ön koşulu kabul etmeyeceğini açıkça ifade etti'' dedi. 
     Saar, Kurey'in görüşme için koşullar öne sürmesi için de ''Filistin kamuoyunda güçlü hale gelmeye çalışıyor'' ifadesini kullandı. 
     Filistin Başbakanı Ahmed Kurey, İsrail'in Batı Şeria çevresinde güvenlik duvarı inşasına devam etmesini kınayarak, duvarın inşasının durdurulmasını istemişti. 
     Şaron ile ancak ''güvenlik duvarı dahil çeşitli konularda uzlaşma isteği göstermesi'' durumunda bir araya geleceğini ifade eden Kurey, ''Eğer bu konularda ciddi bir çalışma için istekli olursa görüşme olacak'' demişti. 
     
</TEXT>
</DOC>
