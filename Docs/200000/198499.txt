<DOC>
<DOCNO> 198499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur33.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarla ilgili olarak 2 kişi tutuklandı... 
</HEADLINE>
<TEXT>

     İstanbul'daki bombalı saldırılarla ilgili değerlendirme toplantısı düzenleyen İstanbul Emniyet Müdür Yardımcısı Halil Yılmaz, dün DGM'ye sevk edilen 9 kişiden 2'sinin tutuklandığını, gözaltındaki 6 kişinin de bugün mahkemeye sevk edildiğini bildirdi. 
     Emniyet Müdür Yardımcısı Yılmaz, İstanbul'da meydana gelen bombalı saldırılara ilişkin yaptığı açıklamada, şunları söyledi 
     ''Haklarında tanzim edilen tahkikat evraklarıyla birlikte dün İstanbul DGM Cumhuriyet Başsavcılığı'na sevk edilen 9 şahıstan 5'i cumhuriyet savcılığınca, 2'si mahkemece serbest bırakılmış, 2'si ise tutuklanmıştır. Gözaltında bulunan 6 şahıs, bugün İstanbul DGM Cumhuriyet Başsavcılığı'na sevk edilmiştir.'' Yılmaz, soruşturmaya ilişkin sorular üzerine de ''bilgi akışını zamanında yapmaya çalıştıklarını, DGM Cumhuriyet Savcılığı ile görüşülerek, hangi bilgilerin açıklanıp açıklanmayacağına karar verildikten sonra açıklamaların yapıldığını'' kaydetti. 
     Halil Yılmaz, soruşturmayla ilgili bazı gazetelerde yer alan haberler hakkındaki sorular üzerine de, ''bazı haberlerden soruşturmanın gidişatı ve kamu düzeni açısından rahatsızlık duyulduğunu'' söyledi. 
     Bazı soruları ''soruşturmanın selameti'' açısından yanıtlamayan Yılmaz, alınan ek güvenlik tedbirlerinin bir süre daha devam edeceğini ve bu tedbirlerin psikolojik etkisinin de bulunduğunu bildirdi. 
     Yılmaz, ''dün yaptığı ilk açıklamadaki bombalı saldırılarda ölenlerin sayısına ilişkin hata'' hakkındaki soru üzerine, ''önce iş yoğunluğundan kaynaklanan bir yanlışlık olduğunu ve bunun daha sonra giderildiğini'' kaydetti. 
     İstanbul Emniyet Müdür Yardımcısı Yılmaz, meydana gelen 4 ayrı patlamada 57 kişinin hayatını kaybettiğini, 4 intihar eylemcisinin de öldüğünü ifade etti. 
     Olaylara ilişkin bugüne kadar gözaltına alınan 51 kişinin DGM'ye gönderildiğini belirten Yılmaz, bu kişilerden 20'sinin tutuklandığını sözlerine ekledi. 
     
</TEXT>
</DOC>
