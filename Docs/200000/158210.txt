<DOC>
<DOCNO> 158210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun17.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yük gemisi, Sardunya adası açıklarında su aldı... 
</HEADLINE>
<TEXT>

     İtalya'nın Sardunya adası açıklarında Türk bandıralı bir yük gemisinin bir bölümünün, hatalı yükleme ve kötü hava şartları yüzünden su altında kaldığı, 10 kişilik mürettebatın kurtarıldığı bildirildi. 
     İtalyan haber ajanslarının haberinde, dün öğle saatlerinde Cagliari kentinin 65 mil kadar açığına gelen ''Behzat Şenkaya'' adlı Türk gemisinin, batma tehlikesi üzerine İtalyan sahil güvenlik ekiplerinden yardım istediği belirtildi. 
     İtalyan ekiplerinin bölgeye 3 gemi ve 1 helikopter gönderdiği, mürettebatın kurtarıldığı sırada geminin 40 derece yan yattığı kaydedildi. 
     Çevredeki balıkçı teknelerinin de katıldığı çalışmalarda, denize düşen bir kişinin kurtarıldığı ifade edildi. 
     Fas'a doğru giden 687 ton demir ve kalas yüklü gemide hatalı yükleme yapıldığını belirten yetkililer, kötü hava şartlarının da etkisiyle geminin batma noktasına geldiğini ve gemideki petrolün denize sızmaması için gerekli önlemlerin alındığını bildirdi. 
     
</TEXT>
</DOC>
