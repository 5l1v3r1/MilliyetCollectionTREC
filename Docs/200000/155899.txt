<DOC>
<DOCNO> 155899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/siyaset/siy02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadrolaşamazsınız 
</HEADLINE>
<TEXT>

Devletin zirvesinin katıldığı Danıştay'ın 135. Kuruluş Yıldönümü'nde konuşan Başkan Nuri Alan, "Ben programımı ancak kendi ekibimle uygulayabilirim" savını eleştirdi 
     ANKARA Milliyet 

     Danıştay Başkanı Nuri Alan, Başbakan Recep Tayyip Erdoğan'ı kadrolaşma konusunda uyararak, "Ben programımı ancak kendi ekibimle uygulayabilirim savı geçerli değil" dedi. Danıştay'ın 135. Kuruluş Yıldönümü törenine Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, CHP Genel Başkanı Deniz Baykal, çok sayıda devlet bakanı, sivil ve askeri yargının temsilcileri katıldı. Törende konuşan Alan, "Leb demeden lebleyi anlayacak, vücut dilimi bilecek bürokrat isterim" diyen Erdoğan'ı eleştirdi. Kamu hizmetinin gereği gibi yerine getirilebilmesi için kamu görevlilerinde aranan niteliklerin anayasa ve ilgili yasalarda sıralandığına işaret eden Alan, şunları söyledi 
     "Türkiye'de her iktidar değişikliğinde üst düzey devlet memurları ve kamu görevlileri görevlerinden alınıyor, yerlerine iktidardaki siyasal parti ve veya partilerle daha uyumlu çalışacaklarına inanılan kişiler atanıyor. Bu değişikliklerin çoğunda daha önceki iktidar dönemlerinde yapılan siyasal amaçlı atamalar neden gösteriliyor. İleri sürülen bu gerekçe haklı olmakla birlikte daha sonraki değişikliklerin de gerekçesi olacağı için ortaya kısırdöngü çıkmaktadır. Yetkili makam bir kamu görevlisinin yerini değiştirme konusunda takdir yetkisini kullanırken kamu yararını gözetmek zorunda." 
     

</TEXT>
</DOC>
