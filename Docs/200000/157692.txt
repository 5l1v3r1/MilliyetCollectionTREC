<DOC>
<DOCNO> 157692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur17.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 Dünya Güzellik Yarışması Kapadokya'da yapılacak... 
</HEADLINE>
<TEXT>

     2003 Dünya Güzellik Yarışması Miss Globe International 2003 , Kapadokya bölgesinde yapılacak. 
     Miss Globe International 2003 organizasyonu onursal başkanı Süha Özgermi, düzenlediği basın toplantısında, dünyada 22, Türkiye'de 17'ncisi düzenlenen Dünya Güzellik Yarışması'nın, 22-26 Temmuz tarihlerinde Nevşehir'in Avanos İlçesi'nde gerçekleştirileceğini belirtti. 
     Güzellik yarışmasını Kapadokya'nın eşsiz güzellikleri arasında yapacak olmanın heyecanını yaşadıklarını ifade eden Özgermi, yarışmanın Kapadokya'nın tanıtımına katkı sağlayacağını, şimdiden birçok ülkeden çok sayıda televizyon kanalının bölgede tanıtım amaçlı filmler çekmek için başvuruda bulunduğunu söyledi. 
     Nevşehir Valisi Alaattin Turhan da, insanlığın ortak mirası olan kültürel ve tarihsel değerleri dünyada yeterince tanıtamadıkları düşüncesinde olduklarını kaydederek, bu tür bir organizasyonun bölge tanıtımına büyük katkılar sağlayacağına dikkati çekti. 
     Nevşehir Ticaret ve Sanayi Odası Başkanı Arif Parmaksız ise, yarışma organizasyonu için her türlü desteği sağlayacaklarını belirtti. 
     Avanos, Ürgüp, Göreme ve Zelve gibi tarihi ve turistik merkezlerde 22 Temmuz'dan itibaren devam ederek 26 Temmuz'da Avanos'ta yapılacak gala gecesi ile sona erecek yarışmaya 35 ülke güzelinin katılacağı bildirildi. 
     
</TEXT>
</DOC>
