<DOC>
<DOCNO> 197937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/gureli.html </URL>
<DATE> 2003/11/26/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Sevgili öğretmenim 
</HEADLINE>
<TEXT>

   
   Tatil nedeniyle 24 Kasım'da elinizi öpüp çiçek vererek kutlayamadığımız Öğretmenler Günü'nüz kutlu olsun. 
   Yaramazlık yaptığımızda kulağımızı çekseniz de, çalışmadığımızda notumuzu kırsanız da, bağırıp çağırsanız da bizim sevgili öğretmenimizsiniz. Bugün tam bilincine varamasak da sevgimizin yıllar geçtikçe şekillenip yerleşeceğini siz de biliyorsunuz, bizler de. 
   Henüz sevdayı tanımamış kimilerimizin ilk aşkısınız çocukça kıskançlıklarımızın bilmediğiniz odak noktasındasınız. 
   Okulları bitirdikten sonra, iyi bir yerlere gelmiş olarak karşılaştığımızda ortak bir gururu paylaşmanın keyfini yaşayacağız. Bir yerlere gelememişsek, ufukta kaybolan geminin ardından bakarcasına, ama mutlaka size mahcubiyetle minnet karışımı duygular hissederek ellerinizi öpeceğiz. Siz, bizim için örnek bir hanımefendi ya da beyefendisiniz. 
   Sevgili öğretmenim, Öğretmenler Günü nedeniyle yılda bir kez hep aynı övgüleri, birbirinin kopyası yapmacık duygusal nutukları dinlemekten gına getirdiğinizi biliyoruz. 
   Kentlerdeki öğretmenlerin derdi ayrı, kırsaldakilerin ayrı. Dertler, sorunlar birbirine dolanarak bir koca yumak olmuş. 
   Eğitim - Sen'in yaptığı araştırmalar acı gerçekleri ortaya koyuyor, ama dinleyen, ilgilenen, çare bulan yok. AKP iktidarının geçen yıl balayında söyledikleri buhar olup uçtu sanki 
   Çarşı pazarda öteberi satmaktan, olur olmaz işlerde çalışmak zorunda kalmaktan kurtulmayı beklerken tam tersi bir durum ortaya çıktı "ek iş" yasallaştırılıyor. Yani, öğretmenliğin tek başına insanı geçindirecek saygın bir meslek olmadığı resmileştirilecek. Atatürk'ün yücelttiği öğretmene ne saygısızlık bu 
   Eğitim - Sen'in araştırmasına göre, Türkiye'deki bir öğretmen Yunanistan'daki meslektaşının üçte biri kadar ekonomik olanağa sahip. 
   Örgütlenme, demokratik hakları arama ayrı bir sorun. Bunlar öğretmenler için adeta bir lüks sayılmaya, böyle bir anlayış yerleştirilmeye bakılıyor. Sendika, halen 36 bin öğretmenin Türk Ceza Kanunu'nun 236. maddesine göre yargılanmakta olduğunu bildiriyor. 
   Eğitimde siyasal amaçlı örgütlenme ve baskılar diz boyu. Hele bir de şimdi Kamu Yönetimi Temel Kanunu çıkarılırsa, öğretmenin iş güvencesi hiç kalmayacak. 
   Avrupa Birliği mi ... Sağ olasın takiye 
   Sevgili öğretmenim, dünyanın en erdemli mesleklerinden birini yapıyorsunuz insana bilgi veriyor, insan yetiştiriyorsunuz. 
   Sizi seviyoruz öğretmenim 
   
   Bir şiir 
   Dizelerimizi Sabahattin Yalkın'ın onuncu kitabı "Gam Şiirleri"nden Damar Yayınları, 2003, Ankara aktarıyoruz. Zaman Basamağı 
   "Yüzlerde kalan bulutsu resimleri anımsadıkça Civcivli çocuk sesleri bir büyür bir küçülür Taş parçacıklarına yapışır yumuşak avuçların sıcağı Yaşamın RE'ye karışan ince düşlerinde beni unutma." 
   
      
   
</TEXT>
</DOC>
