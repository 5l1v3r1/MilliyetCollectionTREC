<DOC>
<DOCNO> 164044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAFERİN FOTOĞRAFI 
</HEADLINE>
<TEXT>

Beşiktaş, ezeli rakibi Galatasaray'a son dakika çalımı atarak renklerine bağladığı Okan Koç'a dün 3 yıllık imza attırdı. Genç yıldız, "En büyük hayalim Avrupa'da başarı" diye konuştu 
     ORHAN YILDIRIM 

     Transfer fırtınası 
     TRANSFERDE seri adımlar atan Beşiktaş, Altaylı Sinan'dan sonra imza şovunu dün de Okan Koç ile sürdürdü. Genç futbolcuyu son dakikada Galatasaray'ın avucundan alan Siyah - Beyazlılar, kulüp binasındaki törende adeta gövde gösterisi yaptı. Okan, Beşiktaş'a geldiği için çok mutlu olduğunu dile getirirken, "Her futbolcunun hedefleri vardır. Ben de ilkini gerçekleştirdim. Şimdi Şampiyonlar Ligi'nde başarı istiyorum" dedi. 
     
     Emre rötar yaptı 
     TÖRENDE hazır bulunan İkinci Başkan Hüsnü Güreli ve Asbaşkan Kıvanç Oktay, belirledikleri isimler üzerinde fire vermeden transferi sürdürdüklerini dile getirdi. Cordoba'nın bonservisinin karşılıklı atılacak imzalara kaldığını açıklayan Oktay, "Herhangi bir pürüz yok" diye konuştu. Öte yandan Galatasaray'dan transfer edilen Emre Aşık'ın tatilde olması nedeniyle imza töreninin yarına ertelendiği açıklandı. 
     
'Hayal ürünü'      BEŞİKTAŞ Transfer Komitesi Üyesi İbrahim Altınsay, Milanlı Rivaldo ve Barcelona'da forma giyen Kluivert ile ilgilerinin olmadığını açıkladı. Altınsay, "Yabancı konusunda isim yok. Ancak bu tür yıldızların gündeme gelmesi taraftarları beklentiye sokuyor. Önümüzde bir aylık zaman var. Transfer trafiğinin tamamen durulmasını bekliyoruz" dedi. Siyah-Beyazlılar'ın savunmanın soluna bir isim arayışında olduğu iddia edildi. 
     
Sevgi seli      TEKNİK Direktör Mircea Lucescu, tekneyle Gökova koylarını gezdikten sonra dün Bodrum'a demir attı. Rumen çalıştırıcı, cumartesi gününe kadar eşi ve çocukları ile birlikte tatil yapacağı Türkbükü sokaklarında bol bol imza dağıttı. Gazetecilerle de şakalaşan tecrübeli teknik adam, "Beşiktaş'ta unutulmayacak günler geçiriyorum. Taraftarımız daha büyük başarılar hak ediyor" dedi. 
     
Stat için ikna turu      İNÖNÜ Stadı'nın kapalı tribününde yapılması planlanan değişime, amigoların tepkisi sürüyor. Locaların yapılması durumunda kapalı tribünün havasını kaybedeceğini iddia eden çarşı grubu liderleri, Sinan Engin ile buluştu. Engin'in görüşmelerde herşeyin Beşiktaş için yapıldığını ve takımını seven her taraftarın maddi güç için bu projeyi desteklemesi gerektiğini söylediği öğrenildi. 
     
Ziyaretçi akını var      100. yılda şampiyonluğa ulaşan Beşiktaş'a, siyaset, spor ve eğitim kurumlarının yakın ilgisi sürüyor. İstanbul Üniversitesi Rektörü Kemal Alemdaroğlu ve üniversitenin senato üyeleri, Başkan Serdar Bilgili ile yöneticileri ziyaret etti. Rektör Alemdaroğlu "Umarım gelecek yıl Avrupa şampiyonu Beşiktaş'ı ziyaret ederiz" dedi. 
     

</TEXT>
</DOC>
