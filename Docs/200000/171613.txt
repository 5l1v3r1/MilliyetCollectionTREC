<DOC>
<DOCNO> 171613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko19.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'e 5 yıldızlı bir otel daha... 
</HEADLINE>
<TEXT>

     Özdilek A.Ş. tarafından İzmir'in İnciraltı Semti'nde yaptırılan 5 yıldızlı ''Crowne Plaza İzmir Oteli'', 1 Ağustos'ta kapılarını müşterilerine açacak. 
     Tanıtım için düzenlenen toplantıda konuşan Özdilek A.Ş. Yönetim Kurulu Başkanı Hüseyin Özdilek, otelin, ''Inter Continental Hotels Group''un yeni halkası olarak hizmet vereceğini belirterek, bu grubun dünyada 300 oteli bulunduğunu söyledi. 
     Inter Continental Hotels Group'dan 10 yıl süreyle ''isim hakkı'' aldıklarını dile getiren Özdilek, buna karşılık grubun personele eğitim verdiğini ve periyodik olarak denetim yaptığını bildirdi. 
     Özdilek, şunları söyledi 
     ''İzmir'de kongre turizmi açısından geniş bir potansiyel var. Bu nedenle 5 yıldızlı otel ihtiyacı mevcut. Özel haftalarda ve günlerde toplantı düzenleyecek otel bulmakta zorlanıldığını gördük. Hedefimiz, yatırımlara devam etmek. Alışveriş merkezlerimizi Türkiye'nin her tarafına yaygınlaştıracağız. Belki daha sonra başka otel yatırımlarımız da olabilir.'' 
     
     1 AĞUSTOS'TA HİZMETTE 
     Otelin 1 Ağustos'ta müşterilere kapılarını açacağını, resmi açılışın ise 22 Ağustos'ta yapılmasının planlandığını belirten Hüseyin Özdilek, 387 yatak kapasiteli otelde 219 oda bulunduğu söyledi. 
     Otelde, yüzde 55'i üniversite mezunu olmak üzere toplam 240 personel istihdam edildiğini bildiren Özdilek, otelin, yanındaki alışveriş merkeziyle toplam 50 milyon dolara mal olduğunu kaydetti. 
     
     OTELDE NELER VAR 
     Genel Müdürlüğü'nü Hüseyin Faik Alsaç'ın yaptığı otel, toplam 36.510 metrekare kullanım alanına sahip. 98 metre yüksekliğindeki otelin odalarında, konukların ihtiyaç duyabileceği birçok detay yer alıyor. Standart odalarda ütü seti, çay-kahve makinesi, elektronik kasa, tek tuş telefon sistemi, interaktif televizyon sistemi, internet erişimi, bilgisayar ve faks bağlantısı gibi olanaklar yer alırken, 42 adet Club odasında çalışma masası, CD çalar ve jakuzi gibi ek imkanlar müşterilerin hizmetine sunuluyor. 
     Crowne Plaza İzmir'de 2 bin 200 metrekare kullanım alanlı bir de güzellik ve sağlık merkezi var. Agamemnon Thermal SPA Welness Center, biri termal olmak üzere iki kapalı havuza ve kış aylarında ısıtma sistemine sahip bir açık havuz bulunuyor. 
     
</TEXT>
</DOC>
