<DOC>
<DOCNO> 153797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo27.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Derbi öncesi dostluk rüzgarı... 
</HEADLINE>
<TEXT>

     Türkiye Basketbol Ligi play-off çeyrek finalinde Galatasaray ile Fenerbahçe arasında yapılacak maçlar öncesinde, 2 kulübün antrenörleri ve yöneticileri biraraya geldi. 
     Basketbol Federasyonu'nun öncülüğünde gerçekleştirilen toplantıda, Galatasaray Kulübü Yönetim Kurulu Üyesi Mehmet Altıoklar ve antrenör Erman Kunter ile Fenerbahçe Kulübü Basketbol Şubesi Sorumlusu Murat Aşık ve antrenör Murat Özgül, biraraya gelerek seri maçları öncesinde dostluk mesajları verdiler. 
     Toplantının açılış konuşmasını yapan Basketbol Federasyonu Direktörü Ali Özsoy, play-off çeyrek final serisinde Galatasaray ve Fenerbahçe'nin Abdi İpekçi Spor Salonu'nda maçları yapma kararı aldıklarını belirterek, ''Geçen sezon bu iki takımın maçlarında bazı istenmeyen olaylar olmuştu. Abdi İpekçi Spor Salonu'nda daha düzenli ve kontrollü bir maç olacak. Maçlar, 7, 11, 15 ve 18 Mayıs tarihlerinde yapılacak. Hafta içindeki maçlar 18.30'da, hafta sonundaki karşılaşmalar da 16.15'te oynanacak'' diye konuştu. 
     
     2 TAKIMIN TARAFTARI DA AYNI SAYIDA OLACAK 
     Çeyrek final maçlarında iki takıma da taraftar sayısı bakımından eşit kontenjan tanındı. 
     Seri maçlarında Galatasaray ve Fenerbahçe'ye 2 tribün ayrılırken, bu 2 tribünde de 3 bin 167'şer taraftar oturabilecek. 
     Basketbol Federasyonu Koordinatörü Emin Balcı, maçların yapılacağı Abdi İpekçi Spor Salonu'nu 4'e böldüklerini vurgulayarak, şunları söyledi 
     ''Salonda VIP ve loca bölümü yaptık. Buraya davetliler oturacak. Bu tribünün tam karşısındaki bölümü de karma tribün yaptık. Buraya normal basketbolseverlerin yanısıra Galatasaray ve Fenerbahçe taraftarları da oturabilecek. Kalan bölümde bir tribünü Fenerbahçe'ye, birini de Galatasaray'a ayırdık.'' Maçların bilet fiyatlarının da belirlendiğini kaydeden Balcı, ''Karma tribünün bilet fiyatları 10 milyon, Fenerbahçe ve Galatasaray tribünlerinin biletleri ise 5 milyon liradan satılacak. Ancak Biletix'te satılacak biletlerde kar payı olacağı için 1.5 milyon lira farkedecek. Gişeler de 2 bölüme ayrıldı. Topkapı tarafındaki gişe Galatasaraylı taraftarlara, deniz tarafındaki gişe ise Fenerbahçe taraftarlarına ayrıldı'' diye konuştu. 
     
     KULÜP YÖNETİCİLERİN GÖRÜŞLERİ 
     Play-off maçları öncesi Galatasaray ve Fenerbahçe yöneticileri de dostluk mesajları verdiler. 
     Fenerbahçe Kulübü Basketbol Şubesi Sorumlusu Murat Aşık, bu maçların her iki takım için önemli olduğunu ifade ederek, ''Galatasaray'a yenilsek de, rakibimizi yensek de dostluğumuz sürecek'' dedi. 
     Aşık, sezonun bitmesiyle birlikte Galatasaray ile Abdi İpekçi Spor Salonu'nda maçları yapma konusunda karar aldıklarını dile getirerek, ''Bu kararı hem güvenlik nedeniyle, hem de Abdi İpekçi Spor Salonu'nu basketbol mabedi haline getirmek için aldık'' diye konuştu. 
     Fenerbahçe Antrenörü Murat Özgül de geçen sezon olduğu gibi bu sezon da Galatasaray ile play-off'ta eşleştiklerini anlatarak, şunları söyledi 
     ''Bu sezon da play-off'ta 2 final olacak. Biri Galatasaray ile Fenerbahçe arasındaki final, diğeri de şampiyonu belirleyecek final maçı. Basketbol Federasyonu yöneticilerine böyle mükemmel ortamda iki ezeli rakibin karşılaşmasını sağladıkları için teşekkür ediyorum. Seride de çekişmeli maçlar yapacağız.'' 
     
     GALATASARAY CEPHESİ 
     Galatasaray adına toplantıya katılan antrenör Erman Kunter, seri maçları öncesi taraftarları kışkırtmayacak biçimde hareket edilmesi gerektiğini söyledi. 
     Kunter, ligde 3. olarak Fenerbahçe ile eşleştiklerini vurgulayarak, şunları söyledi 
     ''Olası eşleşmede Pınar Karşıyaka, Türk Telekomspor ve Fenerbahçe ile eşleşme durumu vardı. Biz Fenerbahçe ile eşleştik ve bundan da memnunuz. Çünkü diğer eşleşmelerde seriye 1-0 geride başlayacaktık. Fenerbahçe karşısında ise seriye 1-0 önde başlayacağız. Bu tip seri maçları oyuncuları çok yıpratır. Çünkü gergin ortamda maçlar yapılıyor. Ayrıca seyircinin bazı olaylarda suçunun olmadığını düşünüyorum. Bazen yöneticiler de kışkırtabiliyor. Bu nedenle bu seri öncesi herkes dikkat etmeli.'' Galatasaray Kulübü Yönetim Kurulu Üyesi Mehmet Altıoklar ise iki takıma da başarılar dileyerek, ''Özlediğimiz şey iki takımın final maçlarıdır. Şu anda Beşiktaş da dahil olmak üzere 3 büyük kulüp olarak ticari bir işbirliği için çalışmalar yapıyoruz'' dedi. 
     Bu arada seri maçları öncesi geçmiş dönemlerde Galatasaray ve Fenerbahçe'de forma giyen basketbolcular da toplantıya katılarak, geçmiş yıllarda ezeli rekabette yaşanan heyecanı anlattılar. 
     




</TEXT>
</DOC>
