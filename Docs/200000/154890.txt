<DOC>
<DOCNO> 154890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo31.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor tam kadro çalıştı... 
</HEADLINE>
<TEXT>

     Birinci Süper Futbol Ligi'nde dört haftadır yenilgi yüzü görmeyen ve 51 puanla 4. sıraya kadar yükselen Gaziantepspor, bu hafta kendi evinde oynayacağı ve rakibi Göztepe'nin son şansı olarak gördüğü karşılaşmaya mutlak galibiyet parolasıyla hazırlanıyor. 
     Profesyonel Futbol Şube Sorumlusu Asım Atmaz, futbolcuların ligde iyi bir çıkış grafiği yakaladığını, bunu pazar günü oynayacakları Göztepe maçında da sürdürmek zorunda olduklarını söyledi. 
     Sanılanın aksine ikinci yarıda iyi bir çıkış yakaladıklarını, kimsenin bu başarıyı kendilerinden beklemediklerini anlatan Atmaz, şöyle konuştu 
     ''Ligin bitimine dört hafta kala takımımız UEFA yolunda Diyarbakırspor galibiyetiyle önemli bir mesafe aldı. En yakın rakibimize 4 puan fark attık. Ligde şu anda 51 puanla 4. sırada bulunuyoruz. Bulunduğumuz konum itibarıyla UEFA'ya katılma şansı elde edersek, ön eleme yapmadan birinci turdan başlayacağız. Bu bizim için gerçekten çok iyi fırsat. Ön eleme yapmadan tura başlamak varken neden fırsatı tepelim, ön eleme oynayalım diye düşünüyoruz. Gaziantepspor dört hafta içinde zorlu rakiplerini devirdi. Kocaelispor, İstanbulspor ve Diyarbakırspor gibi ligde zor anlar yaşayan ekipleri devirdik. Her açıdan zorlu geçecek, ancak Göztepe'yi yenip ligde tırmanışımızı ve istikrarımızı devam ettirmek zorundayız. Göztepe karşısında aksi bir sonucu dahi düşünemiyoruz.'' 
     
     ''PARA VEREN YÖNETİME GİRER'' 
     Atmaz, 10 Mayıs Cumartesi günü kulübün olağanüstü kongresinin toplanacağını ve aksilik olmaması halinde Celal Doğan'ın listesinin yeniden işbaşına geleceğini belirterek, şöyle devam etti 
     ''Biz kulüp başkanımızın ekibindeyiz. Listeye kimler girecek, kimler ne taahhütte bulundu, bunları bilemiyoruz. Maddi ve manevi açıdan güçlü bir yönetim kurulu olacağını söyleyebilirim. Geçmiş yönetimlerde eli cebine gitmeyen yöneticiler bulunuyordu. Sanırım başkanımız bunları bu yönetimde ayıklayacak. Yönetimde yer alan, yer almak isteyen herkesten para taahhüdü alınacak. Yani anlayacağınız para veren yönetime girecek. Bence en doğrusu da budur. Gaziantepspor'un menfaatleri bunu gerektiriyor.'' Bu arada, pazar günü kendi seyircisi önünde Göztepe ile oynayacak olan kırmızı siyahlılarda çalışmalar aralıksız sürdürülüyor. Futbolcuların çalışmalarda hırslı ve istekli oldukları gözlenirken, cezalı ve sakat oyuncu bulunmadığı belirtildi. 
     
</TEXT>
</DOC>
