<DOC>
<DOCNO> 182627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun08.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitness salonlarında fotoğraf çeken cep telefonları yasaklandı 
</HEADLINE>
<TEXT>

     New York'taki fitness ve spor salonları, fotoğraf çeken cep telefonlarının kullanılmasını yasakladı. 
     Çok popüler olan bu telefonların yasaklanmasının gerekçesi, salonlara spor yapmaya gelen ünlülerin uygunsuz bir durumda ve isteklerinin dışında fotoğraflarının çekilmesine engel olmak olarak açıklandı. 
     Kentin yaygın spor salonu zinciri New York Sports Club yetkilisi Frank Robbins, özellikle Manhattan'daki salonlarına çok sayıda ünlü kişinin spor yapmaya geldiğini belirterek, çıkan bazı tatsız olayların kendilerini bu önlemi almaya zorladığını kaydetti. 
     Başlangıçta bazı üyelerin ünlü kişileri duşta ve soyunurken, telefonla konuşuyor gibi yaparak resimlerini çektiklerini belirten, Robbins, ''İnsanlara polislik yapmak istemiyoruz, sadece onları korumaya çalışıyoruz'' dedi. 
     Aynı uygulamayı aylar önce başlatan Los Angeles'taki spor salonlarında da fotoğraf makineli cep telefonu yasağına üyelerin artık alıştığı belirtildi. 
     Suudi Arabistan'da bu tip cep telefonlarının kullanımı tüm ülkede yasaklanmış bulunuyor. 
     
</TEXT>
</DOC>
