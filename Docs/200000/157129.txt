<DOC>
<DOCNO> 157129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo39.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe UEFA aşkına oynayacak.. 
</HEADLINE>
<TEXT>

     Fenerbahçe, İstanbulspor ile yarın rakip sahada yapacağı maçı kazanarak, 9 maç sonra dış sahada maç kazanmak ve UEFA Kupası'na katılma şansını sürdürmek istiyor. 
     Geçen hafta ligde Kocaelispor'u yenerek 9 maçlık kazanamama serisine son veren sarı-lacivertliler, bu kez deplasmanda galibiyet almayı hedefliyor. 
     Deplasmandaki son galibiyetini, ligin 14. haftasında Werner Lorant yönetiminde Kocaelispor'u 2-1 yenerek elde eden sarı-lacivertli takım, bu maçtan sonra deplasmanda galibiyet alamadı. 
     
     DEPLASMAN FOBİSİ 
     Fenerbahçe'nin bu sezon deplasmanda yaptığı ve galip gelemediği son 8 maç şöyle 
     
     
Tarih Maç Sonuç 07.12.2002 Diyarbakırspor-Fenerbahçe 3 - 0 09.02.2003 Ankaragücü-Fenerbahçe 0 - 0 08.03.2003 Galatasaray-Fenerbahçe 2 - 0 15.03.2003 Elazığspor-Fenerbahçe 3 - 3 06.04.2003 Adanaspor-Fenerbahçe 3 - 1 16.04.2003 Denizlispor-Fenerbahçe 1 - 1 20.04.2003 Beşiktaş-Fenerbahçe 2 - 0 03.05.2003 Bursaspor-Fenerbahçe 2 - 1 
     
     DENEYİMLİ KADRO 
     Teknik koordinatör Tamer Güney'in yarınki maçta, son Kocaelispor maçında olduğu gibi daha çok deneyimli oyunculara yer vermesi bekleniyor. 
     İstanbulspor maçı hazırlıklarını bugün yaptığı idmanla tamamlayan sarı-lacivertlilerde, 19 kişi kampa girdi. Sakat olan Ceyhun'un yanısıra, Steviç, Mustafa ve İsmail, kamp kadrosuna alınmadı. 
     Fenerbahçe'nin, yarınki maça şu muhtemel 11 ile çıkması bekleniyor 
     Rüştü, Fatih, Ümit, Mirkoviç, Cem, Rebrov, Kemal, Johnson, Erhan Ali Güneş , Beschastnykh Semih , Tuncay. 
     
     DİYARBAKIRSPOR MAÇININ HASILATI BİNGÖL'E 
     Fenerbahçe Kulübü'nün, Diyarbakırspor ile gelecek hafta İstanbul'da yapacakları maçın hasılatının, okul ve pansiyon yapımında kullanılmak üzere Bingöl'e bağışlama kararı aldığı bildirildi. 
     ''www.antu.com'' adlı internet sitesinde yer alan habere göre, Fenerbahçe Kulübü Asbaşkanı Murat Özaydınlı, sitenin hafta içinde başlattığı ''Diyarbakırspor maçının hasılatı Bingöl'e'' kampanyasına desteklediklerini belirterek, şunları söyledi 
     ''Yönetim kurulumuz, haftaya stadımızda yapacağımız Diyarbakırspor maçının hasılatının, depremde büyük yara alan Bingöl ilimizde bir okul ve okul pansiyonu yapımında kullanılmak üzere bağışlanmasına karar vermiştir. Yönetim kurulu üyeleri eksik kalan miktarı kendileri tamamlayacaktır.'' 
     
</TEXT>
</DOC>
