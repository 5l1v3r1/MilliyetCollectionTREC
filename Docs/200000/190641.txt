<DOC>
<DOCNO> 190641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/tamer.html </URL>
<DATE> 2003/10/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Adalet Ağaoğlu'nun 'yoksatar'lığının 55. yılını kutladık 
</HEADLINE>
<TEXT>

      Kuruçeşme Divan'da konuklara Deniz Adanalı hoş geldiniz diyor. Adalet Ağaoğlu ile arkadaşlıkları taa Ankara Radyosu'nda birlikte çalıştıkları gençlik yıllarına uzanıyormuş. 
   Salon yıldızlar geçidi gibi... Yıldız Kenter, her zamanki zarafetiyle "Ne güzel sizinle tekrar karşılaşmak" diyor. Asıl güzel olan, benim onunla tekrar karşılaşmış olmam, ama her nedense dilim tutuluyor. 
   Nermin Abadan Unat, Macide Tanır, Altan Öymen, Mehmet Barlas, Mehmet Adanalı, Müjdat Gezen, Doğan Hızlan, Füsun Akatlı, Savaş Dinçer, Şevket Pamuk, Balkan Naci İslimyeli, Güngör Dilmen, Huriye Necatigil, Müşfik Kenter, Betül - Metin Sözen, Tahsin Yücel, Cana Atınç... 
   
   Çetin Altan'la birlikte 
   Tuğrul Eryılmaz ve Osman Ulagay'la birlikte en dipteki masalardan birine süzülüp oturmuşken ve Mehmet Altan çifti de masamıza geldi diye sevinirken, büyük piyango bize isabet ediyor. Solmaz Kamuran - Çetin Altan çifti de masamızı şereflendiriyor. Birbirinden değerli dostları, art arda kürsüye gelerek Adalet Hanım'la ilgili anılarını anlatıyor. Masamızda üstat Çetin Altan, o anıların çoğunu birbirinden ilginç fotoğraf kareleriyle zenginleştirerek, unutulmaz gecenin bizler için lezzetini, bir kat daha artırıyor. 
   
   Nereden çıktı bu kutlama 
   Ağaoğlu, bir söyleşisinde "İç dünyam ironik olduğu için bu, eserlerime de yansır. Kendimle de sık sık matrak geçerim ben" demişti. Önceki gece yaptığı kısa konuşmada da bu kuralı bozmadı 
   "Nereden çıktı durup dururken 55. yazarlık yılını sanatın, edebiyatın gündemine konduruvermek diye düşünenleriniz olabilir. 
   Baktım ki her yerde herkes bir şeyler kutluyor. Yok şu TV kanalının 10. yılı, bu beyin, hanımın, şu müdürün ilk romanı. Bilmem hangi gazetenin 4. doğum günü. Bilmem hangi büyük şairin ilk defa şarkı sözü yazmasının yıl dönümü İnsana heves geliyor canım... 
   Belki asıl mesele şu olabilir Çoksatarlık tezgahlardan, ağızlardan düşmezken, bir de bunun doğurduğu 'yoksatarlık' var ki, bunu sadece yoksatar yıldızlar bilir. Bence, kültürel hayatımızın gündemine artık bu da yazılmalı. Çünkü popüler kültür ve bunun yüklendiği değer de, yoksatarlık gibi çoksatarlıktan doğma bir şey. 
   Bugünlerde kültür hayatımızda ana gündem maddesi haline gelen popülerlik, yaygınlaşmacılık, halkla inmecilik, ine ine de onu kazanmacılık, zamanımızın büyük değerlerinden biri sayılıyorsa, yoksatarlık da hiç gözden kaçırılmaması gereken bir kazanç olarak görülmelidir, değil mi 
   Bir kere yoksatar anonimdir. Herkesindir. Nasrettin Hoca, Marko Paşa... Biri hoca, öteki paşa.. Ama bütün iğneleri, çuvaldızları herkesin malı." 
   
   Edebiyatın Adalet'i 
   Adalet Ağaoğlu, 1948'de öğrenciyken yazdığı bir şiirinin Nurullah Ataç ödülünü kazanmasıyla edebiyat dünyamıza ilk adımını atıyor. Adını duyurması ise tiyatro oyunlarıyla. Evcilik Oyunu, Çatıdaki Çatlak, Tombala, Çok Uzak - Fazla Yakın... 
   Sonra romanlar geliyor. Ölmeye Yatmak, Bir Düğün Gecesi, Fikrimin İnce Gülü ve diğerleri... Ağaoğlu'nun roman kahramanlarının ardında Türkiye'nin siyasi hayatını, resmi ve resmi olmayan tarihini, insanlarımızın gülünçlüğünü görebiliyorsunuz. İlk romanı Ölmeye Yatmak'ta Cumhuriyet bireyini derinlemesine ameliyat masasına yatırıyor. Cumhuriyet ideolojisini ve aydını sorguluyor. 
   
   Askere dil uzatmak 
   Bir Düğün Gecesi'ni okuyanlar, Doğan Hızlan'ın da vurguladığı gibi düğünlere gittiklerinde, evlenenleri kutlarken bile Ağaoğlu'nu anıp kıkır kıkır gülmekten kendilerini alamaz oluyorlar. 
   Adalet Hanım'ın en az sevdiği romanı Fikrimin İnce Gülü, 12 Eylül'den sonra 4. baskısında toplatılıyor. Bir Düğün Gecesi, sadece askerle ilgili yerlerin altı çizilmiş olarak savcılığa gönderiliyor... 
   Adalet Hanım'ın dostu olmak bir ayrıcalık. Nice 55 yıllara... 
   
      
   
   
</TEXT>
</DOC>
