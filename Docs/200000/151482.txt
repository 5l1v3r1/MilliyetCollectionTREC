<DOC>
<DOCNO> 151482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/guncel/gun04.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD ile aynı saftayız' 
</HEADLINE>
<TEXT>

Başbakan Erdoğan, Washington Post gazetesinde çıkan makalesinde, "Irak'ta ve birçok konuda ABD ile aynı stratejik vizyonu paylaşıyoruz" ifadesini kullandı 
     Yasemin ÇONGAR 
WASHINGTON 

     TBMM'nin Irak'taki askeri harekata destek vermekteki tereddüdünü, Birinci Körfez Savaşı'nın, sonuçları bakımından "Türkiye ve Türk halkı için yıkıcı bir olay" olmasına bağlayan Başbakan Tayyip Erdoğan, bu süreçte "bazı kötümserlerin" Türk - Amerikan stratejik ortaklığının geçerliliğini sorguladıklarını belirtti. Erdoğan, "ABD - Türkiye ortaklığının kendini toparlama yeteneği, ittifakımızın kalıcı olmasına imkan vermiştir ve bizi eleştirenlerin de yanıldığını göstermemizi sağlayacaktır" dedi. 
     Bu görüşlerini dünkü "The Washington Post" gazetesinde yer alan "Paylaşılan Bir Stratejik Vizyon" başlıklı makalesinde dile getiren Başbakan, Türkiye'nin ABD askerlerine topraklarını açmamasının ve şu anda Kuzey Irak'taki gelişmelere gösterdiği ilginin nedenlerini, Amerikan kamuoyuna anlatmaya çalıştı. 
     
     İŞBİRLİĞİ SÖZÜ VERDİ 
     ABD'nin Irak politikasını eleştirmekten kaçınan Erdoğan, Türkiye'nin Irak'a yönelik rolünü, "sınırlarını terörist unsurlara karşı korumak, olası bir mülteci akınına karşı önlem almak ve Irak'ın toprak bütünlüğünün gözetilmesini sağlamak" diye üç kalemde özetledi. Erdoğan, "Hükümetim, bütün bu çabalarda, koalisyon üyeleriyle işbirliği yapma taahhüdündedir" diye yazdı. "Saddam Hüseyin'in akıbeti ABD'nin ulusal güvenliği için nasıl kritik ise Kuzey Irak'ın akıbeti de Türk ulusal güvenliği açısından kritik" ifadesini kullanan Başbakan, sözlerini şöyle sürdürdü 
     
     'BİZ DE BÖLGESEL LİDERİZ' 
     "Türkiye ile ABD, Irak sorununun terörist örgütlerin eylemleri açısından sonuçları, Saddam Hüseyin'in politikalarının yol açtığı insani kriz ve bölgenin uzun dönemli siyasi - iktisadi istikrarı konularında ortak kaygılar taşımaktadır." Erdoğan, "ABD, küresel bir lider olarak Türkiye de bölgesel bir lider olarak bu konularla ilgilenmek zorundadır" dedi. 
     


GÜNCEL 


















</TEXT>
</DOC>
