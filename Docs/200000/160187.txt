<DOC>
<DOCNO> 160187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko08.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'dan Konya'ya un fabrikası 
</HEADLINE>
<TEXT>

     Ürettiği unlu mamüller için gereken unu bugüne kadar diğer fabrikalardan karşılayan GIDASA, Konya'daki Piyale Un Fabrikası'nı satın alarak, kendi ununu ilk kez üretmeye başladı. 
     GIDASA Konya Un Fabrikası Müdür Vekili Ali Rıza Ülkü, Türkiye'de daha önce un fabrikası bulunmayan Sabancı Grubu'nun tahıl ambarı olarak bilinen Konya'da un fabrikası satın alarak üretime başladığını kaydetti. 
     GIDASA Konya Un Fabrikası'nın Sabancı Holding'e bağlı Konya'daki ilk üretim tesisi olma özelliği taşıdığını vurgulayan Ülkü, ''Piyale Maktaş Makarnacılık firmasınca Ankara Yolu üzerinde faaliyet gösteren fabrikayı satın alarak 2003 Ocak ayında un üretimine başladık'' dedi. 
     ''GIDASA'' yazılı dev reklam toteminin ise fabrika önüne birkaç gün önce dikildiğini ifade eden Ülkü, şunları kaydetti 
     ''Sabancı Grubu'nun Konya'da un fabrikası açmasının en büyük nedeni, daha ucuz maliyetle kendi ununu kendi üretme isteğidir. Günlük 110 ton un kapasite ile çalışan fabrikada baklava ve böreklik olarak üretilen yüksek kalitedeki unlar, aynı grubun fabrikalarında ikincil gıda maddeleri üretiminde kullanıldığı gibi, ham olarak yurtdışına da ihraç ediliyor. Halen tam kapasiteyle çalışan GIDASA Konya Un Fabrikası'nda ayda yaklaşık 3 bin ton un üretimi gerçekleşmektedir.'' Ülkü, hasatın başladığı Adana'dan gelen buğdaylar nedeniyle fabrikanın işlenecek buğday sıkıntısı çekmediğini, Konya ve çevresinde hasatın başlamasıyla hammadde temini konusunda daha da rahatlayacaklarını sözlerine ekledi. 
     
</TEXT>
</DOC>
