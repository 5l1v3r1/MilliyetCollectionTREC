<DOC>
<DOCNO> 155378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko54.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Sosyal güvenlikte tek çatıyı hedefliyoruz 
</HEADLINE>
<TEXT>

     Ekonomiden sorumlu Devlet Bakanı Ali Babacan, kamu sektörü reformunu gerçekleştirirken, Ankara'da toplanan yetkileri yerel yönetimlere devretmek ve tüm kamuya şeffaflık ve hesap verebilirlik prensiplerini yerleştirmenin temel amaçları olduğunu belirterek, ''bu çerçevede Kamu Yönetimi Reformu Yasası ve Yerel Yönetimler Reformu Yasası üzerindeki çalışmalar hızla ilerliyor'' dedi. 
     Ceylan Intercontinental Oteli'nde düzenlenen ''Forum İstanbul-Yüzyıl Konferansları''nın öğleden sonraki ''Gelişen Piyasalarda Büyüme ve İstikrar Sorunu'' konulu oturumunun açılışında konuşan Babacan, Türkiye'nin kısa vadeli politikalardan kurtulup daha uzun vadeye bakmasının zamanının geldiğini söyledi. Babacan, ''Önümüzdeki dönemde reel gayri safi yurtiçi hasıla GSYH büyümesinin yüzde 6-8'ler seviyesine çekilmesi, GSYH'deki dalgalanmaların asgariye indirilmesi, istikrarlı ve kalıcı büyüme ortamına geçilmesi ve gelir dağılımının düzeltilmesi, bizim ülkemizin en önemli ve ölçülebilir öncelikleri olmak zorundadır'' diye konuştu. 
     Hükümetin ekonomik hedeflere ulaşmak için iki farklı düzlemde birbirine paralel giden politikalar takip ettiğini ifade eden Babacan, şunları kaydetti 
     ''Hükümetimizin makroekonomik istikrarı temin etmeye yönelik politikaları artık herkes tarafından biliniyor enflasyonda kalıcı düşüş sağlanması, borç yükünün hafifletilmesi ve krizlere dayanıklı bir ekonomik yapı oluşturulması çabalarımızın temel ayaklarını teşkil etmektedir.'' Babacan, enflasyonla mücadelede sağlanan başarı, enflasyon hedeflemesi politikasına geçilmesi devam ettirilip, artık Türkiye'nin enflasyon endişesinden kurtarılmasının mutlaka sağlanması gerektiğini vurguladı. 
     Ülkenin yüksek kamu borç yükünden kurtulması için kamu sektörünün kendisine çeki-düzen vermesi gerektiğini belirten Babacan, hükümetin sermaye piyasalarının etkin işlemesine de büyük önem verdiğini anlattı. 
     
     MİKRO BAZDAKİ POLİTİKALAR... 
     Mikro bazdaki politikalarını da anlatan Babacan, ''Mikro bazdaki politikalarımızla ülkedeki yatırım ortamını yerli ve yabancı tüm yatırımcılar için daha güzel hale getirecek bir sistem oluşturuluyor'' dedi. 
     Türkiye'de doğrudan yabancı sermaye yatırımının da, yerli sermaye yatırımın da yetersiz olduğunu dile getiren Babacan, Türkiye'nin yatırım için çok daha cazip bir ülke olmasını mutlaka sağlayacaklarını ifade etti. Babacan, ''Yabancı yatırım için izin prosedürü ortadan kalkıyor. Yerli ve yabancı yatırımcı arasında hiçbir fark kalmıyor. Bürokrasi yabancı yatırımların önünü kesen değil, aksine onlara yardımcı olacak bir hale getiriliyor'' diye konuştu. 
     Yatırımın çoğalması için Türkiye'de öncelikle siyasi istikrarın şart olduğunu, bunun arkasından makroekonomik istikrar ve mikro konularda alınacak tedbirlerin geldiğini söyleyen Babacan, özel sektöre yönelik tüm bu politikalar hayata geçirilirken kamu sektörünün de kendisine hızla çeki-düzen vermesi gerektiğini söyledi. 
     
     ''ŞEFFAFLIK VE HESAP VERİLEBİLİRLİK TEMEL AMAÇ'' 
     Ali Babacan, şunları kaydetti 
     ''Kamu sektörü reformu gerçekleştirilirken Ankara'da toplanan yetkileri yerel yönetimlere devretmek ve tüm kamuya şeffaflık ve hesap verebilirlik prensiplerini yerleştirmek bizim temel amacımız. Bu çerçevede Kamu Yönetimi Reformu Yasası ve Yerel Yönetimler Reformu Yasası üzerindeki çalışmalar hızla ilerliyor. Çok yakın zamanda kamuoyuyla paylaşılacak ve geniş forumlarda görüşüldükten sonra yasa tasarısı Meclis'e sevk edilecek. Kamu kaynaklarının etkin ve verimli kullanımını temin etmek amacıyla yeni bir Kamu Mali Yönetim Kanunu'nu da yürürlüğe koymak üzere hazırlıklar son aşamaya geldi.'' Hem makro, hem mikro düzeydeki tüm ekonomik politikalarının referans noktasını Avrupa Birliği AB perspektiflerinin oluşturduğuna işaret eden Babacan, ''makro politikalarımız Maastrich kriterlerine göre şekillenirken, mikro politikalarımız AB mevzuatlarına göre şekilleniyor'' dedi. 
     Babacan, hükümetin birçok alanda faaliyet gösteren düzenleyici kurulların etkin bir şekilde görevlerine devam edebilmesi için her türlü gayreti göstereceğini belirtti. 
     Ekonomik politikalarının hedefinde her bir Türk vatandaşının refahının artırılmasının yattığını, gelirin adil paylaşımını sağlamanın temel öncelikleri olduğunu ifade eden Babacan, ülkede daha etkin iş bulma mekanizması oluşturmak ve işgücü piyasasında arz ve talebi daha çabuk biraraya getirmeyi gerçekleştirme kararında olduklarını kaydetti. 
     
     ''SOSYAL GÜVENLİKTE TEK BİR ÇATI TEMEL HEDEF'' 
     Ali Babacan, önümüzdeki dönemde tek bir çatı altında sürdürülebilir dengelere sahip bir sosyal güvenlik sistemi yaratmanın da temel hedefleri arasında olduğunu belirtti. 
     Faiz dışı fazla verme zorunluluğuna rağmen 2003 yılında sosyal harcamalarda reel artış sağlayan bir bütçe ortaya koyduklarını belirten Babacan, ''Fakat bu seviyenin Türkiye için yeterli olduğuna inanmıyoruz. Arzumuz bütçeden daha fazla payın sosyal harcamalara yönlendirilmesi'' dedi. 
     Babacan, kamu ağırlıklı bir sosyal güvenlik sisteminden, özel sektör ağırlıklı bir sisteme geçmek istediklerini belirtti. 
     İş yükünün tarımdan sanayi ve hizmet sektörüne kaymasıyla üretkenliğin artacağını, bunun kayıtdışı ekonomiden kayıtlı ekonomiye geçişi hızlandıracağını ifade eden Babacan, ''Ekonomik aktivitenin kayıt altına alınmasıyla vergi tabanı genişletilecek ve yüksek vergi oranlarında indirimler söz konusu olabilecek. Özel sektör faaliyetlerini daha çok destekler bir yapıya dönüşecek'' diye konuştu. 
     
</TEXT>
</DOC>
