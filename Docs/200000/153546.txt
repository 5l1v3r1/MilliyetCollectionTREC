<DOC>
<DOCNO> 153546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo19.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Süper Lig'den emin... 
</HEADLINE>
<TEXT>

     İkinci Futbol Ligi A Kategorisi'nde mücadele eden Konyaspor, Birinci Süper Lig'e şampiyon olarak çıkma planları yapıyor. 
     Konyaspor Teknik Direktörü Hüsnü Özkara, geçen hafta Sivasspor karşında 2 puan yitirilmesinin, bundan sonraki maçlarda futbolcuların ayaklarının yere daha sağlam basmasını sağlayacağını söyledi. 
     Amaçlarının, çok zorlu geçmesi beklenen kalan 4 maçta da 3'er puan alarak Birinci Süper Lig'e şampiyon olarak çıkma konusunda ısrarlı olduklarını kaydeden Özkara, ''Öncelikli hedefimiz, hafta sonunda Kayserispor ile Ankara'da yapacağımız maçtan galip ayrılmak'' dedi. 
     Kayserispor'un güçlü bir ekip olduğunu ve geçen hafta deplasmanda aldığı 1-0'lık galibiyetle iyi bir hava yakaladığını ifade eden Özkara, şunları söyledi 
     ''Biz de grubumuzda liderliği yakalamış ve çok iyi futbol oynayan bir takımız. Berabere biten Sivasspor maçında, rakibimiz yalnızca 2 kez ceza alanımıza girdi ve bu 2 pozisyonu da golle sonuçlandırdı. Futbolcularımızda aşırı bir motivasyon oluşması, galibiyeti kaçırmamıza neden oldu. Bu hata bundan sonra tekrarlanmayacak. Yeşil-beyazlı taraftarlarımızdan hafta sonunda yapılacak olan Kayserispor maçına gelerek, takımı gönülden desteklemelerini istiyoruz. 2 takım için de deplasman niteliği taşıyan bu maçta, seyircimizin desteğine son derece güveniyoruz.'' 
     




</TEXT>
</DOC>
