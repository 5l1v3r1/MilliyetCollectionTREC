<DOC>
<DOCNO> 179891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/ekonomi/eko06.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu'nun hedefi 2 milyar ihracat 
</HEADLINE>
<TEXT>

   Vestel Grubu Başkanı Zorlu, grup olarak 2004'te ihracat hedeflerinin 2 milyar dolar olduğunu kaydetti 
   EVRİM ERGİN Berlin 
   
   Vestel ve Zorlu Grubu Başkanı Ahmet Nazif Zorlu, yeni yatırımları ve bağlantıları sayesinde 2004'te 2 milyar dolarlık ihracat hedefine ulaşmayı istediklerini belirtti. 
   Zorlu, Berlin'de düzenlenen IFA Elektronik fuarındaki Vestel standında yaptığı konuşmada, yıllık 13 milyon adet TV üretme kapasitesine sahip olduklarını, bunun yüzde 90'ını ihraç ettiklerini kaydetti. Eylülde Moskova'nın dışında ve Manisa'da yeni kurulacak fabrikalarla kapasitelerini daha da artıracaklarını söyledi. 
   
   'Cep pazarıyla da ilgileniyoruz' 
   Zorlu, altı yıl kadar önce Silikon Vadisi'nde teknoloji şirketi kurduklarını ve meyvelerini bugün toplamaya başladıklarını söyledi. Zorlu, 350 olan mühendis kadrosunu 400'e çıkaracaklarını ve araştırma geliştirme ar - ge harcamalarını artıracaklarını belirtti. Zorlu, standı ziyaret eden Başbakan Tayyip Erdoğan'dan hükümetin bu konudaki ar - ge çalışmalarının desteklenmesini istedi. Zorlu, gazetecilerin "Cep telefonu pazarı ile ilgileniyor musunuz" sorusuna da, "Şu anda her şeyle ilgileniyoruz. Görüşmelerimiz sürüyor" dedi. 
   
   
</TEXT>
</DOC>
