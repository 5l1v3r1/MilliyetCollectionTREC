<DOC>
<DOCNO> 154680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur26.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ercan "Marmara için çekinceli süre 4 yıl sonra başlıyor" 
</HEADLINE>
<TEXT>

     İstanbul Teknik Üniversitesi İTÜ Jeofizik Mühendisliği Bölümü Öğretim Üyesi Prof. Dr. Ahmet Ercan, ''Enerji hesaplarına göre, Marmara için çekinceli süre 2007'de başlayacak ve 2032'de bitecektir'' dedi. 
     Prof. Dr. Ercan, yaptığı yazılı açıklamada, depremle ilgili yanlış bilgilendirmenin halkın ruh durumu ve turizm sektörünü olumsuz etkilediğini vurguladı. 
     ''Son Bingöl depreminden sonra TÜBİTAK MAM Başkanı Prof. Dr. Naci Görür ve İTÜ Jeoloji Bölümü Öğretim Üyesi Prof. Dr. Celal Şengör'ün yaptığı açıklamalar, bilimsel gerçeklere yine uymuyor'' diyen Prof. Dr. Ercan, Prof. Dr. Görür'ün ''Bingöl depremi İstanbul'u etkiler'' yönünde açıklamalarda bulunduğunu hatırlattı. 
     Prof. Dr. Ercan, 6.4 büyüklüğündeki bir depremin yerde yapacağı yarılmanın yalnızca 15 kilometre olduğunu, çıkan enerjinin sadece yüzde 25'inin 15 kilometreyi aşabildiğini ifade ederek, dolayısıyla bu depremin Bingöl'e yaklaşık 1500 kilometre uzaklıktaki Marmara'yı etkileyemeyeceğini bildirdi. 
     Bazı gazetelerde Prof. Dr. Şengör'ün ''İstanbul'da beklenen depremin en az 7.6 büyüklüğünde olacağı ve 1.5 dakika süreceği'' yönünde açıklamalarının yer aldığını belirten Prof. Dr. Ercan, şunları kaydetti 
     ''7.6 büyüklüğünde bir deprem yalnızca 38 saniye sürer. Sayın Şengör'ün dediği gibi bir depremin 1.5 dakika sürmesi için büyüklüğünün 8.8 olması gerekiyor. 8.8 büyüklüğündeki bir deprem, 7.6'dan 63 kez büyüktür. Bu kendi içinde çelişmektir. 
     İstanbul'da halk ve turizm hizmeti veren kuruluşlar, bu tür bilimsellikten uzak söylemlerle irkilmektedir. Bugüne dek biriken bilgi türlerine dayanarak, Marmara'nın İstanbul önlerinde üreteceği deprem 6.3-6.5, Marmara Ereğlisi'nde üreteceği ise 7 dolayındadır. Ne zaman olacağı belli değildir. Enerji hesaplarına göre, Marmara için çekinceli süre 2007'de başlayacak ve 2032'de bitecektir.'' 
     
</TEXT>
</DOC>
