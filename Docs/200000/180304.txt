<DOC>
<DOCNO> 180304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo12.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yağmurda çalıştı... 
</HEADLINE>
<TEXT>

     Fenerbahçe, Birinci Süper Lig'in 5. haftasında Gaziantepspor ile yapacağı maçın hazırlıklarını, milli futbolcularından yoksun sürdürüyor. 
     Samandıra Tesisleri'nde antrenör Roland Koch yönetiminde yağmur altında gerçekleştirilen antrenmanda sarı-lacivertli futbolcular, kondisyon çalışmaları yaptı. 
     Antrenmana, tesislerdeki salonda çalışarak başlayan futbolcular, daha sonra sahaya çıkarak uzun süre tempolu koşu ve depar attı. Roland Koch, Yusuf ve İsmail'e ise diğer oyunculardan 3 tur fazla koşu yaptırdı. 
     Antrenmana, sakatlığı nedeniyle tedavisi süren Serhat ve milli takımlarda bulunan 13 futbolcu katılmadı. 
     Sarı-lacivertli ekip, Gaziantepspor maçının hazırlıklarını akşam yapacağı çalışmayla sürdürecek. 
     
</TEXT>
</DOC>
