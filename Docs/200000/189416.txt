<DOC>
<DOCNO> 189416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/guncel/gun01.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamanın ardındaki skandal 
</HEADLINE>
<TEXT>
   'Katliam'a 380 davetiye 
   7 kişinin öldüğü, 200 kişinin de yaralandığı LPG istasyonu sahipleri, belediyenin mührünü 3 yılda 380 kez sökmüş 
      TOLGA ŞARDAN 

   
   Türközü semtinde 7 kişinin öldüğü, yaklaşık 200 kişinin de yaralandığı LPG istasyonu patlamasının ardından başlatılan soruşturma büyük bir skandalı ortaya çıkardı. İstasyon sahiplerinin 1999 - 2002 arasında belediyenin mührünü 380 kez sökerek izinsiz satış yaptığı, ruhsat işlemlerinde de usulsüzlükler olduğu belirlendi. Temmuz ayındaki patlama üzerine İçişleri Bakanı Abdülkadir Aksu'nun talimatıyla harekete geçen iki Mülkiye başmüfettişi ASC adlı LPG istasyonuyla ilgili ön soruşturmayı tamamladı. Valiliğin adli yargılama için "soruşturma izni" verdiği dosya Ankara Cumhuriyet Başsavcılığı'na gönderildi. 
   Cingöz Petrol Şirketi'nin 1992'de kurduğu benzin istasyonunun üst katına 1994'te düğün salonu açıldı. 1999'da da LPG istasyonunun eklendiği işletme, 2000'de Sedat Çelik'in sahibi olduğu ASC'ye satıldı. LPG istasyonu, ruhsat aldığı 2002'ye kadar 380 kez kapatılarak mühürlendi. Zabıta tutanaklarına karşın istasyon sahipleri her defasında mührü sökerek yasadışı satış yapmayı sürdürdü. 
   
   DÜĞÜN SALONUNA RAĞMEN 
   Müfettişler, 2002'de Büyükşehir Belediye Başkanlığı'nca verilen ruhsatın yasaya uygun olmadığını belirledi. Üzerinde düğün salonu bulunmasına karşın istasyona ruhsat verdikleri kaydedilen Belediye Sağlık İşleri Daire Başkanı Fatih Hatipoğlu ve iki belediye mühendisi hakkında adli soruşturma açıldı. Soruşturmanın bir diğer boyutunu da benzin ve LPG istasyonunun kuruluşunda görülen eksiklikler oluşturdu. Dönemin Mamak Kaymakamı, Gaziantep Vali Yardımcısı Hasan Tülay'ın düğün salonu ve akaryakıt istasyonunun el değiştirmesi sonrasında ilgili yasayı hatalı yorumlayarak yanlış ruhsat verdiği belirlendi. Ruhsat yasasındaki "bir kereye mahsus olarak devir izni verilir" hükmü gereğince işlem yaptığı anlaşılan Tülay'ın, kaçak çalışan LPG istasyonu yerine benzin istasyonunu dikkate aldığı tespit edildi. Müfettişler, mülki amirliğin devir sırasında eksik işlem yaptığı gerekçesiyle adli soruşturma açılmasını istedi. 
   
   
   
</TEXT>
</DOC>
