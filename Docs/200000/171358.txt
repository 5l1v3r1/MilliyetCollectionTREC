<DOC>
<DOCNO> 171358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun17.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Serra Yılmaz, İtalyan yönetmenlerin de gözdesi... 
</HEADLINE>
<TEXT>

     Türk sinema sanatçısı Serra Yılmaz, İtalyan yönetmen Ciro İpolito'nun çekimlerine başladığı ''Vanilya ve Çikolata'' adlı filmde oynuyor. 
     Ferzan Özpetek'in son filmi ''Karşı Pencere''deki La finestra di fronte rolüyle dikkatleri üzerine çeken Yılmaz, yeni filminin prova çekimlerine bugün başladı. 
     İtalyan film yapımcısı ve yönetmen İpolito'nun ''Vanilya ve Çikolata'' adlı filminde, İtalyanların ünlü kadın sinema sanatçısı Maria Grazia Cucinotta gibi isimlerle birlikte oynayacak olan Yılmaz, bir büyükanneyi canlandırıyor. 
     İtalya'da sezonun en iyi filmi olarak gösterilen ''Karşı Pencere''deki rolüyle ödüller alan ve sinemaseverlerin beğenisini toplayan Yılmaz, Napoli kenti yakınlarında düzenlenen 6. Telese Film Festivali'nin son gecesine onur konuğu olarak çağrıldı. 
     Özpetek'in son 3 filminde rol alan Serra Yılmaz, ''Sanıldığı gibi Ferzan ile Türkiye'den bir dostluğumuz yok. 5 yıl önce Strasbourg'da düzenlenen Türk filmleri festivalinde tanıştık. Ortak çok noktamız olduğundan iyi dost olduk'' dedi. 
     ''Karşı Pencere''de bir siyahın eşi rolünü oynayan Yılmaz, bu rolle ilgili anısını şöyle anlattı 
     ''Ferzan ile birlikte tatile gitmiştik. Özel hayatımdaki bazı konulardan dolayı beni eleştiriyordu. Daha sonra bana dönüp Seni bir dahaki filmde zenci bir kocanın yanına koyayım da gör gününü diye takıldı. Aradan iki sene geçtikten sonra bir de baktım ki, 'Karşı Pencere'de zenci birinin karısı rolündeyim. Bunu tabii filmi izlerken kimse bilemez, ama filmde bunun gibi birçok küçük ayrıntı var. Ferzan ufak ayrıntılara çok önem veren bir yönetmen.'' 
     
</TEXT>
</DOC>
