<DOC>
<DOCNO> 189916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko47.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ'nin satışa çıkardığı 10 daire için 3 gün beklediler... 
</HEADLINE>
<TEXT>

     Tasfiye halindeki Emlak Bankası'nın Adana, Ankara, İzmir Aliağa, Edirne, Samsun, Yozgat ve Diyarbakır'daki bazı gayrimenkullerinin, Toplu Konut İdaresi'nce satışına büyük ilgi gösterildi. 
     İzmir'in Aliağa İlçesi Yeni Mahalle'deki 10 dairenin satışı için talipler 3 gün boyunca Ziraat Bankası şubesi önünde kuyrukta bekledi. 
     Kendi aralarında sıra oluşturarak ilk 10 kişiden biri olabilmek için banka önünden 3 gün boyunca ayrılmayan alıcılar, mesainin başlamasıyla içeriye alındı. 
     Yapımı 1981 yılında tamamlanan daireleri 10 milyar lira bedelle satın almak isteyenlerden 5,5 milyar lira peşinatı yatıramayan 3 kişi sıra hakkını kaybetti. 7 kişi konut satın alma hakkı kazanırken, 3 alıcının da başka şubelerden başvurduğu bildirildi. 
     Alıcılar İlyas Demirtaş, Levent Varyaz, Necla Boyacı, Mustafa Doymuş, Bülent Kaya, Abdülgafar Arıcı ve Erhan Özyılmaz kalan 4,5 milyar liralık bedeli 60 ay vadeyle ödeyecek. 
     Alıcılardan Erhan Özyılmaz, ''Üç gün boyunca banka kapısında nöbet tuttuk. 200 milyon liraya kirada oturuyorum. Evler eski ve bakımsız. Ama evsahibi olmak için bu çileye katlanılır'' dedi. 
     
</TEXT>
</DOC>
