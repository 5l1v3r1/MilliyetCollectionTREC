<DOC>
<DOCNO> 181101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur10.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Valisi Yazıcıoğlu öldü... 
</HEADLINE>
<TEXT>

     Geçirdiği trafik kazası sonrasında ''beyin ölümü'' gerçekleşen Denizli Valisi Recep Yazıcıoğlu, vefat etti. 
     Ankara'nın Temelli beldesi yakınlarında 2 Eylül'de geçirdiği trafik kazası sonrası tedavi altında bulundurulduğu Ankara Üniversitesi Tıp Fakültesi İbni Sina Hastanesi'nde 4 Eylül Perşembe günü beyin ölümü gerçekleşen ve yaşam destek ünitesine bağlı olarak diğer organları yaşatılan Vali Yazıcıoğlu, hayatını kaybetti. 
     Yazıcıoğlu'nun, beyin ölümünden sonra yaşam destek ünitesine bağlı olarak yaşatılan diğer organlarının da fonksiyonlarını sürdüremez hale geldiği için yaşamını yitirdiği belirtildi. 
     
     VALİ YAZICIOĞLU'NUN ÖZGEÇMİŞİ 

     Denizli Valisi Recep Yazıcıoğlu, 1948 yılında Trabzon'un Sürmene ilçesine bağlı Köprübaşı Yılmazlar köyünde doğdu. 
     1964 yılında Aydın Lisesi, 1968 yılında Ankara Üniversitesi Hukuk Fakültesini bitirdi. Aynı yıl Aydın Maiyet Memuru olarak Kaymakamlık stajına başladı. 16 yıl Kaymakamlık, 5 yıl Tokat, 2 yıl Aydın, 8 yıl Erzincan Valiliği yaptı. 
     ''Bürokratik, elitist, merkeziyetçi sistemi'' eleştirdi. İdari sistemde Adem-i Merkeziyeti savundu. Bu yönde devlet-halk işbirliği ve toplum kalkınması metodu ile çok sayıda projeye öncülük etti. 
     Sağlıklı yaşamla ilgili bir dizi uygulamalar yaptı. ''Kolalı içeceklere, sigaraya, alkole hayır süt, ayran içelim, kepekli ekmek yiyelim'' kampanyaları başlattı. 
     Doğa sporları ile Doğu Anadolu'nun imajını değiştirmeye, bölgeyi tanıtmaya çalıştı. Bu suretle terörle psikolojik mücadele yaptı. 
     ''Bu Sistem Değişmeli'',''Sil Baştan'' isimli iki kitabı yayınlandı. 
     Hakkında ''Aykırı Vali Yazıcıoğlu'', ''Vali Yazıcıoğlu'' adlı iki kitap yayınlandı ve Tokat Toplum Kalkınması ile ilgili iki doktora tezi hazırlandı. 
     ''Tokat Özel İdare Uygulamaları'' adlı kitap DPT tarafından yayınlandı. 
     Erzincan Kemaliye Başpınar köprüsünün yapımına ilişkin çalışmaları, Ayşe Kulin'in ''Köprü'' romanına konu oldu. 
     3,5 yıl Merkez Valisi olarak da görev yapan ve 30 Ocak 2003 tarihli Kararname ile Denizli Valisi olarak atanan Vali Recep Yazıcıoğlu, evli ve 3 çocuk babasıydı. 

     
</TEXT>
</DOC>
