<DOC>
<DOCNO> 162197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/yazar/yilmaz.html </URL>
<DATE> 2003/06/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mavi Akım çözümü 
</HEADLINE>
<TEXT>

     Rus doğalgaz şirketi Gazprom yetkilileri ile Başbakan Tayyip Erdoğan buluşmasında yer alan Ali Şen, yatırımcı özelliği unutulup, "arabulucu" olarak kamuoyuna takdim edildi. 
     Şen, Türkiye ile yapılan doğalgaz anlaşmalarından doğan zararını tahkime götürmeye niyetli Rusları ikna edecekti. 
     Daha önce bu köşede yazdım, Şen 60 ile doğalgaz iletim hattı döşemek istiyor. 
     Şen yatırımlarla talebin artacağı, Gazprom’un Türkiye gibi büyük bir pazara hakim olma avantajını yakalayacağı, tüketicinin de doğalgazı ucuza tüketme olanağı bulacağı tezini işliyor. 
     Peki bu iş gerçekten böyle mi olur 
     Türkiye Rusya’dan daha çok doğalgaz alarak mı maliyetleri indirecek 
     Mevcut doğalgaz fazlasını eritmekte tek sorun iletim hatlarının eksikliği mi 
     Yatırım maliyeti de eklendiğinde ne olur 
     Rusya’ya zaten eleştiri konusu olan enerji bağımlılığının daha da artması bir tehdit oluşturmaz mı 
     Bu soruların yanıtlarını enerji bürokratları verecek. 
     
     Formülü bilemediler 
     Türkiye ile Rusya arasında enerji yatırımlarının yol açtığı gerilim Moskova’da 16 Haziran’da başlayacak 3 günlük toplantıda ele alınacak. 
     Rusya’dan Karadeniz yoluyla, yılda 16 milyar metreküp doğalgaz getirecek olan Mavi Akım projesi ile ilgili olarak çeşitli yolsuzluk iddiaları araştırılıyor. Ancak Ruslar’ı ilgilendiren bunlar değil, onların fiyatı belirleyen formüle itirazları var. 
     Mavi Akım’da doğalgaz fiyatını belirleyen unsurlardan Fueloil çarpanı, Türkiye’nin lehine F01 olarak belirlenmiş, oysa Turusgaz Botaş, Gazprom ve Gama ortaklı yılda 8 milyar metreküp doğalgaz anlaşması yapılan şirket anlaşmasında olduğu gibi F00 olarak belirlenmeliydi diyorlar. 
     Turusgaz da önceleri F0-1 olarak anlaşma yapmıştı, 1996 yılında formül değişikliğe uğradı ve Türkiye aleyhine F0-0 formülü kabul edildi. 
     Şen’in de dahil olduğu bir grup diyor ki "Bu formül yanlış. Dalgınlık sonucu uluslararası alanda geçerli olan fiyat tesbit formülü olan "0" yerine, "1" kayda geçmiş. Bize bu yanlışlık 25 yılda 15 milyar dolar avantaj sağlıyor. Ancak devlet fırsatçılık yapmaz. O nedenle Ruslar tahkime gitmeden, formülü değiştirelim, fiyatta pazarlık edelim." 
     Olay bu kadar büyümüşken, kim cesaret edip de Türkiye’nin zararına bir değişikliği kabul edecek 
     Ayrıca Gazprom uzmanları anlaşmayı imzaladıklarında yanlışı farketmediler mi Farkettilerse neden kabul ettiler 
     Ayrıca Turusgaz kurulduğu zaman da bu hata yapılmış, sonra değiştirilmişti. Turusgaz’ın bu deneyimi hem Gazprom, hem de Botaş için geçerliyken, Mavi Akım da uyanık olmaları gerekmez miydi 
     Formül değişikliği anladığımız kadarıyla ancak tahkimde çözülecek. O nedele gerek hükümet, gerekse de enerji bürokratları Ruslar’a koz olabilecek açıklamalardan kaçınmalı. 
     
     

</TEXT>
</DOC>
