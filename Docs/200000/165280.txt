<DOC>
<DOCNO> 165280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy04.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet 'tavan' yaptı 
</HEADLINE>
<TEXT>

Hükümet, 1600 kişilik Diyanet kadrosunu komisyonda verdiği önergeyle 15 bine yükseltti. CHP'nin tüm itirazlarına rağmen kadro artırıldı. CHP'li Topuz, "Bu önerge dini istismardır" diyerek hükümeti eleştirdi 
     ANKARA Milliyet 

     Hükümetin, Diyanet İşleri Başkanlığı'na imamhatip, müezzin ve Kuran kursu öğreticisi için verdiği 1600 kadro, TBMM Plan ve Bütçe Komisyonu'nda AKP'lilerin verdiği önergeyle 15 bine çıkarıldı. CHP İstanbul Milletvekili Birgen Keleş, "2003'te toplam 34 bin kişiye kadro almayı hedefleyen hükümet, bunun 15 binini Diyanet görevlilerine ayırdı" dedi. 
     AKP Adıyaman Milletvekili Mahmut Göksu, yurtdışına hem Diyanet'in hem de Milli Eğitim Bakanlığı'nın personel gönderdiğini belirterek, yurtdışına gönderilen din adamlarının aynı zamanda öğretmenlik yapmaları gerektiğini söyledi. Göksu, asker - öğretmen uygulaması gibi, imamların da askerliklerinin bir bölümünü "asker-imam" olarak yapmalarını önerdi. 
     Devlet Bakanı Mehmet Aydın ise, asker - imam uygulamasına daha önceki yıllarda olumsuz yanıt alındığını belirtti. İmamların yurtdışında öğretmenlik yapmalarının mümkün olabileceğini kaydeden Aydın, "İrtica sorunu ortadan kaldırılınca buna karar verilebilir. İmamlar Türkiye'de de öğretmenlik yapabilir" dedi. 
     
     Tasarıda 15 bin önerilmişti 
     Aydın, tasarı hazırlanırken 15 bin kadro önerdiğini, Maliye Bakanlığı ve Devlet Personel Başkanlığı'nın olumlu görüş bildirirken, DPT'nin bunu 1600'e indirdiğini, hükümetin de buna uyduğunu söyledi. CHP İstanbul Milletvekili Ali Kemal Kumkumoğlu da, Başkanlığın 10 milyon Alevi vatandaşa hizmet götürmediğini belirterek, "Alevilerin vergileriyle onlara hizmet götürmeyen imamlara maaş ödenmesi helal mi haram mı " diye sorunca Aydın, "Hukuken, camiler mabet diye tanımlanıyor. Diyanet mabet sayılan yerlere hizmet götürüyor" diye konuştu. 
     
     '10 kat artırıldı' 
     AKP'li üyeler bir önerge vererek, 1600 kadronun 15 bine çıkarılmasını istedi. CHP İstanbul Milletvekili Ali Topuz, hükümetten gelen kadro talebinin Meclis'te 10 kat artırıldığına hiç tanık olmadığını belirtirken, Keleş de, "Bu önerge dini istismar etmektir" şeklinde konuştu. AKP Giresun Milletvekili Nurettin Canikli, önergede memur, aşçı ve diğer kadroların da din hizmetlerine çevrilmesini istedi. Verilen farklı önergeyle 15 bin kadronun tamamı din hizmetlerine ayrıldı. 
     
En büyük 10. bütçe...      Diyanet İşleri Başkanlığı'nın 88 bin 516 olan mevcut kadrosundan 75 bin 283'ü dolu. Diyanet'e bağlı 75 bin 369 cami bulunurken, bu camilerde 54 bin 108 imam-hatip ile 9 bin 378 müezzin-kayyımın görev yapıyor. Diyanet'in idare edildiği bütçe Türkiye'nin en büyük 10. bütçesi. 
     

</TEXT>
</DOC>
