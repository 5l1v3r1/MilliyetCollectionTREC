<DOC>
<DOCNO> 166928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur33.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikat cinayetinde sis perdesi... Baba kızını neden öldürdü 
</HEADLINE>
<TEXT>

     İstanbul Kartal'da dün, tarikata katılarak ailesinin dağılmasından sorumlu tuttuğu doktor kızını tüfekle sokak ortasında öldüren Ali Rıza Çağlar'a, kardeşi ve köylüleri tepki gösterdi. 
     Öldürülen Doktor Cevahir Çağlar'ın Afyon'un Çay İlçesi Karacaören Beldesi'nden çıkan tek doktor olduğunu dile getiren Karacaören Belediye Başkanı Osman İşler, ''Cevahir, beldemizden çıkan ilk ve tek doktordu. Babası, tam anlamıyla kızının başarısını hazmedemeyen bir insan. Anlatılması zor bir insan. İnadına akıllı ama bir o kadar da aptalın tekiydi'' dedi. 
     
     YAZIN ÇAPAYA GİTTİ, KIŞIN OKUDU 

     Yeğeninin tarikatla hiçbir ilgisinin olmadığını ağıtlar yakarak dile getiren Cevahir Çağlar'ın halası Kadriye Aşan da ''Yeğenim, babası yüzünden uzun yıllar çile çekti. Yazın çapaya gitti, kışın okudu. Babası, okutmamak için elinden geleni yaptı. Yeğenimin tarikatla hiçbir alakası yoktu. Dini gereği kapanmayı tercih etmiş biriydi. Devletten tek isteğimiz, kardeşimi assınlar, ailesi de kurtulsun, köylüler de kurtulsun'' diye konuştu. 
     Çağlar'ın evinin önünde cenazeyi bekleyen yakınları ise A.A muhabirine ''Ali Rıza Çağlar, evinde Allah denmesine, kızının ve eşinin namaz kılmasına bile tahammül edemeyen biriydi'' dediler. 
     
     AKABI ''TEKNİK'' 

     Karacaören Belediyesi Yazı İşleri Müdürü İsmail Oktay, Ali Rıza Çağlar'ın, beldede ''Teknik'' lakabıyla bilindiğini belirterek şunları söyledi 
     ''Beldemizde bütün işlerin başında gelir, öncülük yapar ama herkesin gerisinde kalırdı. İlk traktörü dahi o getirdi. Tamir atölyesi açtı ve SEKA kağıt fabrikasında usta başı olarak çalıştı. Yurtdışına işçi olarak gitti ama hepsinden de geri döndü. Her türlü işten anlar ama herkesin gerisinde kalırdı. Herkesle kavgalı biriydi.'' 
     
     ESRAR SABIKALI 

     Baba Çağlar'ın, daha önce esrar bulundurmak ve satmak suçundan 4 yıl 1 ay, devletin şahsiyetine hakaretten de 6 ay hapis yattığı öğrenildi. 
     Çay Cumhuriyet Savcılığı, Çağlar'ın sabıkalarını doğrularken, açıklık getirmedi. 
     
</TEXT>
</DOC>
