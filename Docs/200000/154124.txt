<DOC>
<DOCNO> 154124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun01.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Bingöl Valisi tuhaf konuştu 
</HEADLINE>
<TEXT>

     Bingöl Valisi Hüseyin Avni Coş, olayları 1 Mayıs nedeniyle eylem yapmak isteyen ama deprem sebebiyle yapamayan siyasi grupların çıkardığını belirterek, "Devleti yıpratmak istediler. Güvenlik güçlerinin sağduyulu çalışmasıyla olaylar büyümeden önlenmiştir" dedi. Kentteki olayların sona erdiğini söyleyen Coş, "Bu olay Bingöl halkının tümüne maledilemez. İl merkezinin nüfusu 70 bindir. Olaya katılanlar ise 250-300 kişiyi geçmeyen bir kalabalıktır" dedi. 
     
     "HALKIMIZ SAĞDUYULU" 
     Olaylara 1 Mayıs nedeniyle eylem yapmak isteyen kişilerin neden olduğunu iddia eden Coş, "1 Mayıs nedeniyle eylem yapmak isteyen, birtakım yasadışı amaçları olan siyasi gruplar vardı. Bunlar deprem nedeniyle bu olayı yapamadılar. Ertesi gün, vatandaşın da istismar edilebileceği müsait bir durumda çadır konusundan hareket ederek, vatandaşları galeyana getirerek, büyük bir olay çıkarmak istediler. Halkımızın sağduyulu davranışıyla bu olay çok sınırlı kaldı. Devlet ile vatandaşı karşı karşıya getirmek istediler. Devleti yıpratmak istediler. Güvenlik güçlerinin sağduyulu çalışmasıyla olaylar önlenmiştir" diye konuştu. 
     


GÜNCEL 





















</TEXT>
</DOC>
