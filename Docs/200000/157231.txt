<DOC>
<DOCNO> 157231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/spor/ykocaomer.html </URL>
<DATE> 2003/05/17/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli sandalye 
</HEADLINE>
<TEXT>

     Bugün dünyada gelişmiş ülkelerde, örneğin maratonda kullanılan tekerlekli sandalyenin fiyatı 25 bin dolarlara kadar çıkabiliyor. Dünya ve Olimpiyat şampiyonları, üretici firmalar tarafından, üç ila dört hafta misafir edilerek tam vücutlarına uygun sandalyeler üretiyorlar. Bunun için de özellikle maraton ve atletizm dallarında, gelir düzeyi yüksek gelişmiş ülkelerin sporcuları daha başarılı oluyor. 
     Ülkemizde ise tekerlekli sandalye basketbolunda şu anda birinci ve ikinci ligde mücadele eden 36 takımımız var. Ve bu arada kulüp kurma aşamasını tamamlamış, liglere katılmak için bekleyen yaklaşık 10 ila 12 tane daha kulüp mevcut. Birkaç istisnası dışında tüm kulüplerimizin en büyük sorunu tekerlekli sandalye. Dünyada iyi kalitede sandalyeleri üreten 3-4 firma var. Maliyetleri de oldukça yüksek. Bu bakımdan tekerlekli sandalye basketbolunu desteklemek isteyen okurlarımız 0 212 274 10 32 - 274 11 71 nolu telefonlardan TESYEV'e başvurarak bilgi alabilirler. 
     Sizlerin desteği ile geçen yıl ilk defa Avrupa ikincisi olan 22 yaş altı gençlerimiz, önümüzdeki yıllarda büyükler sınıfında Avrupa Şampiyonluğu'na doğru yol alabilirler. 
     Bu arada spor sandalyesi alarak Beşiktaş Engelliler Spor Kulübü'ne hediye eden, Beşiktaşlı ŞİŞECAMLILAR ve KANLICA LIONS KULÜBÜ'ne desteklerinden ötürü şükranlarımızı sunuyoruz. Ah bir de Fenerbahçe ve Galatasaraylılar tekerlekli sandalye sporuna sıcak bakabilse 
     
     

</TEXT>
</DOC>
