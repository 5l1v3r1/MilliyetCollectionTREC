<DOC>
<DOCNO> 196108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko09.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram şekerlerinde çeşit azaldı, fiyat arttı... 
</HEADLINE>
<TEXT>

     Yaklaşan Ramazan Bayramı öncesi kaliteli bayram şekerinin kilo fiyatı, 5 milyon 250 bin ile 16 milyon 750 bin lira arasında değişiyor. Özellikle dar gelirliler tarafından alınan sade lokumun kilosu geçen yıla göre yüzde 22 oranında zamlanarak, 3 milyon 825 bin liraya çıktı. 
     AA muhabirinin derlediği bilgiye göre, ülkedeki glikoz sıkıntısı nedeniyle çok sayıda şekerci işlerinin açılmasını bekledikleri Ramazan Bayramı öncesinde zor günler geçirirken, vatandaşlar da bütçelerine uygun bayram şekeri arayışına girdi. 
     Bazı kentlerde şekere zam uygulanmayacağı yolunda açıklamalar yapılmasına karşın Konya'da satışa sunulan bayram şekerlerinin fiyatı geçen yıla göre yüzde 7 ile 24 arasında değişen oranlarda artış gösterdi. 
     Konya'da kurulu Afra Alışveriş Merkezi'nde satışa sunulan kaliteli bayram şekerlerinin kilosu 5 milyon 250 bin ile 16 milyon 750 bin lira arasında değişirken, bayramda misafirlere sunulmak üzere fazlaca tercih edilen lokum, geçen yıla göre yüzde 1,3 ile 20 arasında değişen orandaki zamlarla, 3 milyon 825 bin ile 8 milyon 900 bin lira arasında alıcı buluyor. 
     Özellikle dar gelirli aileler tarafından alınan sade lokumun fiyatı ise geçen yıla göre yüzde 22 oranında zam görerek, 3 milyon 825 bin liraya yükseldi. 
     Konya Şekerciler ve Helvacılar Odası Başkanı Ahmet Solmaz, glikoz kotası nedeniyle bu yıl oldukça güç şartlar altında şeker üretiminin yapıldığını kaydetti. 
     Ramazan Bayramı öncesinde beklenen üretimi gerçekleştiremediklerini bu nedenle bayram şekerinin çeşidinin azaldığını vurgulayan Solmaz, ''Üretim yüzde 50 oranında düştüğünden çeşit de aynı oranda azaldı. Fiyatlardaki artış çok normal. Üretim az olduğu için fiyatların arttığını düşünüyorum. Bayrama kadar fiyatlar biraz daha yükselebilir'' dedi. 
     
</TEXT>
</DOC>
