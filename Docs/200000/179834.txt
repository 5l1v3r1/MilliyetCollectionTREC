<DOC>
<DOCNO> 179834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur10.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te yeni dönemin önceliği "Dokunulmazlıklar" 
</HEADLINE>
<TEXT>

     Parlamentoda grubu bulunan iki parti AK Parti ve CHP'nin seçim öncesi başta gelen taahhütleri arasında yer alan yasama dokunulmazlıklarının kaldırılması, yeni yasama yılının öncelikli konusu olacak. 
     CHP, Anayasa değişikliklerine destek vermek için ''Olmazsa olmaz'' koşul olarak öne sürdüğü yasama dokunulmazlıkları konusunda yeni modeli belirlemek için çalışıyor. 
     CHP, Anayasa'nın 83. maddesinde tanımlanan yasama dokunulmazlıklarının ''Milletvekili seçilmeye engel suçlar ile ağır cezayı gerektiren suçüstü halleri dışında'' olmamasını temel alan bir model üzerinde çalışıyor. CHP'nin modelinin, ağır cezayı gerektiren suçlar ile suçüstü dışında milletvekillerinin gözaltına alınamaması ve tutuklanmaması, seçim yasalarını ihlal, trafik suçları gibi suçlarla ilgili yargılamanın da TBMM'de görüşme yapılmaksızın dönem sonuna ertelenmesini içermesi bekleniyor. ''Kürsü dokunulmazlığı''nı temel alan CHP önerisi, milletvekillerinin Meclis çalışmalarından dolaylı hiçbir şekilde soruşturma ve kovuşturmaya uğratılmamasına ilişkin hükmü koruyor. 
     Yasama dokunulmazlıkları konusunda kurulması kararlaştırılan araştırma komisyonu, TBMM'nin yeni yasama yılının başlamasıyla birlikte çalışmaya başlayacak. 
     AK Parti'den 8, CHP'den 4 üyenin görev yapacağı komisyonun yapacağı ön hazırlığın daha sonra iki partiden milletvekillerinin yer aldığı ''Partilerarası Uzlaşma Komisyonu''nda kesinleşmesi bekleniyor. 
     
     GÖRÜŞ AYRILIĞI 
     Komisyon çalışmaya başlamadan önce iki partinin yetkililerinin yaptığı açıklamalar bir görüş ayrılığını ortaya koydu. CHP, öncelikle milletvekili dokunulmazlığının kaldırılmasını isterken, AK Parti, toplumun diğer kesimlerindeki dokunulmazlıkların da kaldırılması gerektiği görüşünü savunuyor. 
     CHP Ankara Milletvekili Yakup Kepenek, temiz siyasete ve temiz topluma giden yolun ilk adımının milletvekili dokunulmazlıklarının sınırlandırılması olduğunu söyledi. Toplumun diğer kesimlerindeki dokunulmazlıkların bir sonraki adım olarak düşünülmesi gerektiğini ifade eden Kepenek, ''Bu, işi taca atmaktır. Yaygınlaşacak bir çalışmanın sonuç vermemesinden endişe ediyorum'' dedi. 
     
     DİĞER UYGULAMALAR 
     Meclis'in tatili sırasında iki partiden komisyona önerilen isimlerin yürüttüğü ön çalışma, yerleşmiş demokrasilerdeki uygulamaların araştırılmasını da içeriyor. AK Parti Grup Başkanvekili Sadullah Ergin, Meclis açıldıktan sonra yürütülecek çalışmada yararlanmak üzere diğer ülkelerdeki dokunulmazlık modellerinin incelendiğini de bildirdi. 
     
</TEXT>
</DOC>
