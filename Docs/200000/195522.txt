<DOC>
<DOCNO> 195522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko14.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Herkes vergisine dikkat etsin, etmeyene ben dikkat ederim'' 
</HEADLINE>
<TEXT>

     Maliye Bakanı Kemal Unakıtan, herkesin vergisine dikkat etmesini isteyerek, ''Etmeyene ben dikkat ederim'' dedi. 
     Unakıtan, Hilton Oteli'nde düzenlenen ''Vergi Arenası'' adlı toplantıda yaptığı konuşmada, faiz dışı fazla hedefini, ekim ayı itibariyle yüzde 98 oranında tutturduklarını ifade ederek, ''Kalan yüzde 2'yi de, kalan iki ay içinde haydi haydi tuttururuz'' diye konuştu. 
     Yabancı yatırımcılarla görüştüklerinde, onların Biz, gittiğimiz ülkelerde, faiz dışı fazla hedefine dikkat ediyoruz dediklerini vurgulayan Unakıtan, şunları söyledi 
     ''Yüzde 6.5 faiz dışı fazla hedefine bir halel gelmesin diye dikkat ediyoruz. Yüzde 6.5 faiz dışı fazlaya ne kadar muvaffak olursak, ülke riski o kadar azalır. Faiz ve enflasyon düşer.'' Unakıtan, 2004 yılında vergi yükünün yüzde 0.7 oranında azaltıldığını belirterek, Gayri Safi Milli Hasıla'nın yükselmesi halinde toplanacak vergide eksiklik olmayacağını kaydetti. Vergi reformunu adım adım yapmak taraftarı olduklarını anlatan Unakıtan, bazı alanlarda vergi yükünü yüzde 65'lerden yüzde 45 seviyesine çektiklerini bildirdi. Unakıtan ''ıvır zıvır şeyleri de kaldırıyoruz. Damga vergisi, pul vergisi, bunları kaldırıyoruz. Bankacılıktaki yükleri de kaldıracağız'' diye konuştu. 
     Vergi reformunun 3 ayağı olduğunu anlatan Unakıtan, VEDOP-2 projesini de süratle devreye koymayı istediklerini vurguladı. Unakıtan, ''Millet tatilde bile vergi borcunu ödesin. Sistemi o hale getirmemiz lazım'' dedi. 
     Mevzuat konusunda da değişiklikler yaptıklarını kaydeden Unakıtan, enflasyon muhasebesi sistemine 2004 yılının Ocak ayında geçileceğini hatırlattı. Unakıtan, bütçenin, Gayri Safi Milli Hasıla içindeki payını azaltmak istediklerini söyledi. Hiç kimsenin güle oynaya daha fazla vergi ödeyeceğim durumunda olmayacağını vurgulayan Unakıtan, ''Devlet, mükellefine ben de payımı isterim diyecek'' dedi. Vergi denetimlerine ilişkin görüşlerini de anlatan Bakan, sektörel ağırlıklı aşırı riskli sektörlere eğilmek istediklerini kaydetti. 
     Unakıtan, Ankara'ya hapsolmadıklarını, Ankara dışında da halkın nabzını tutmak için dolaştıklarını, temaslarda bulunduklarını sözlerine ekledi. 

     
</TEXT>
</DOC>
