<DOC>
<DOCNO> 187937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yasam/ayas.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş eğitimin 'ilkel' fotoğrafı 
</HEADLINE>
<TEXT>

   Saçları jöleli öğrencilere 'hippi' diyen Rize Tevfik İleri Lisesi Müdür Yardımcısı, sadece saçını yıkayanları derse sokuyor... 
      MUHAMMET KAÇAR DHA 
   
   Rize Tevfik İleri Endüstri Meslek Lisesi'nde saçları jöleli öğrenciler okula alınmıyor. Öğrenciler ya saçlarını yıkıyor ya da evine gidiyor. 
   Tuvaletlerdeki lavabolarda saçlarını yıkadıktan sonra derslerine girebilen öğrenciler uygulamaya tepki göstererek, "Jöleli saçla okula geldiğimizde öğretmenler bizi ayırıyor. Bazı arkadaşlarımız evlerine dönüyor ve yok yazılıyor. Bazıları ise saçlarını yıkayıp derslere girebiliyor" diyor. 
   
   'Şekil şemail önemli' 
   Uygulamanın Kılık Kıyafet Yönetmeliği'nden kaynaklandığını savunan Müdür Yardımcısı Habib Fener ise, şöyle konuşuyor 
   "Yönetmeliğe uyan, dışarıdaki hippiler gibi davranmayan öğrencilerimize dediğimiz bir şey yok. Şekli şemali düzgün olmayan öğrencileri okula sokmamaya çalışıyoruz. Düzelttiriyoruz, ondan sonra alıyoruz." 
   Öğrencilere güzel davranışlar kazandırmayı amaçladıklarını belirten Fener, "Bunun için disiplin şart. Uygulamalarımızı yönetmeliklerin verdiği yetkileri kullanarak gerçekleştiriyoruz" diye konuşuyor. 
   
   
</TEXT>
</DOC>
