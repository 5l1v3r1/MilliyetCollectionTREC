<DOC>
<DOCNO> 178830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko09.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme parasını getiremedi 1 milyon dolarlık teminatı yandı 
</HEADLINE>
<TEXT>

   Seka Akdeniz İşletmesi ihalesini 109.9 milyon dolarlık teklifle alan Park Holding - Laveggıa yükümlülüğünü yerine getirmeyince 1 milyon dolarlık teminatı irat kaydedildi 
      
   Seka'ya ait Akdeniz İşletmesi özelleştirilmesinde 109.9 milyon dolar ile en yüksek teklifi veren Turgay Ciner'e ait Park Holding AŞ ve Laveggıa SPA'nın kurduğu Ortak Girişim Grubu'nun yükümlülüklerini yerine getirmemesi nedeniyle 1 milyon dolarlık teminatı irat kaydedildi. 
   Edinilen bilgiye göre, ihalede 106 milyon dolar ile en yüksek ikinci teklifi veren Aksa Jeneratör Sanayi AŞ ile Özelleştirme İdaresi yetkilileri arasında görüşmeler başladı. Görüşmelerin olumlu bir zeminde devam ettiği öğrenilirken, eylül ayı içinde bir sonuç çıkmaması durumunda, bu firmanın da 1 milyon dolarlık teminatının irat kaydedileceği belirtiliyor. 
   
   İkinciyle görüşülüyor 
   Öte yandan, Park Holding AŞ - Laveggıa SPA Ortak Girişim Grubu'nun 26 Ağustos tarihine kadar yükümlülüklerini yerine getirmesi gerekiyordu. 
   Akdeniz İşletmesi'nin satışına ilişkin çıkan Özelleştirme Yüksek Kurulu ÖYK kararında, ilk firmanın yükümlülüklerini yerine getirmemesi durumunda ikinci firma ile görüşmeler yapılabileceği belirtiliyordu. 
   
   
</TEXT>
</DOC>
