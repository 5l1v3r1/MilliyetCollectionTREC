<DOC>
<DOCNO> 166747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy09.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Felsefenin kalbi İstanbul'da atacak 
</HEADLINE>
<TEXT>

İstanbul, bu yıl 21'incisi düzenlenecek olan 'Dünya Felsefe Kongresi'ne ilk kez ev sahipliği yapacak. Beş yılda bir yapılan toplantının ana konusu 'Dünya Problemleri Karşısında Felsefe' 
     iSTANBUL Milliyet 

     İlk kez 1900 yılında Paris'te, daha sonra ise Brüksel, Cenevre, Venedik, Viyana, Prag, Amsterdam, Moskova gibi kentlerde gerçekleştirilen "Dünya Felsefe Kongresi"nin 21'incisi, ilk kez İstanbul'da yapılacak. 
     Kongre, Uluslararası Felsefe Kuruluşları Federasyonu tarafından, üyelerinden birinin evsahipliğinde her beş yılda bir gerçekleştiriliyor. 
     10 - 17 Ağustos günleri arasında İstanbul'da, Türkiye Felsefe Kurumu'nun ev sahipliği yapacağı kongrenin ana konusu "Dünya Problemleri Karşısında Felsefe" olarak belirlendi. 
     
     Yeni yüzyılın sorunları 
     Yeni bir yüzyılın dönemecinde insanın karşı karşıya kaldığı sorunlar, felsefi bilginin ışığında ele alınacak. Kongrenin amacı, felsefenin bugünkü durumunu yansıtmak ve insanlığın hizmetinde felsefenin gelişme eğilimlerini ortaya koymak olarak açıklandı. 
     Kongrede felsefenin rolü, bilim ve teknolojideki yeni gelişmelerde karşılaşılan etik ve felsefi sorunlar, globalleşme ve kültürel kimlik, insan hakları, devlet ve uluslararası düzen ana başlıklarında sempozyumlar gerçekleşecek. 
     Jürgen Habermas, Gianni Vattimo, Iris Young, Jelyu Zhelev, Agnes Heller, Edgar Morin, Rene Girard, Seyla Benhabib, Otfried Höffe gibi önemli isimler kongrede bir araya gelecek. 
     Ulusal Düzenleme Komitesi'nin başkanlığını, Uluslararası Felsefe Kuruluşları Federasyonu ve Türkiye Felsefe Kurumu Başkanı Ioanna Kuçuradi yapıyor. 
     
     Geziler de yapılacak 
     Kongre sırasında İstanbul'da, öncesi ve sonrasında da tüm Türkiye'deki tarihi yerlere, isteğe bağlı geziler düzenlenecek. Ziyaret edilecek yerler arasında Troya, Assos Türkiye'nin Ege kıyılarında, İonya felsefesinin yeşerdiği Bergama, Efes, Milet kaya kiliseleriyle ünlü Kapadokya Hititlerin ülkesi Hattuşaş da bulunuyor. Ayrıca bu yıl ilk kez, 40 yaşın altında bir felsefeciye "Macit Gökberk Ödülü" verilecek. 
     Lütfi Kırdar Kongre Merkezi ve Harbiye Askeri Müzesi'nde gerçekleşecek kongrenin kayıt ücreti öğrenciler için 25, diğer katılımcılar için 200 dolar olarak belirlendi. 
     

</TEXT>
</DOC>
