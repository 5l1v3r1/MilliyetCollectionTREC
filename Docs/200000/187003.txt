<DOC>
<DOCNO> 187003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun32.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris Moda Haftası'nda Türk rüzgarı esti 
</HEADLINE>
<TEXT>

     Ünlü Türk markası Dice Kayek, 2004 ilkbahar-yaz tasarımlarını Paris'te düzenlediği bir defileyle moda severlere tanıttı. 
     Beyaz ve pastel renklerin ön plana çıktığı defilede, koton ve ipeğin birlikte kullanıldığı günlük ve abiye giysilerden oluşan 47 parçalık koleksiyon büyük beğeni topladı. 
     Paris'in ünlü Le Carrousel Du Louvre salonlarında yapılan defileye ünlü müzisyen Burhan Öcal darbuka çalarak eşlik etti. 
     Defileden sonra moda tasarımcısı Ayşe Ege, ''Işık'' adını verdiği defilede enerjiden etkilendiğini belirterek, ''Doğada bütün enerjilerin kaynağı ışık. Doğadan, denizden, topraktan ışık geliyor. Bu defilede her şeyin kaynağı ışık olduğu için tasarımlarımda bundan çok etkilendim'' dedi. 
     Ayşe Ege, defileye katkıda bulunan sponsorlara da teşekkür ederek, defilenin, Hazine ve Dış Ticaret Müsteşarlıkları tarafından oluşturulan Turquality Türk Kalitesi faaliyetleri çerçevesinde düzenlendiğini söyledi. 
     Ayşe Ege ve Ece Ege kardeşler tarafından kurulan Dice Kayek'in defilesine özellikle Japonya'dan gelen modacılar büyük ilgi gösterdi. 
     
</TEXT>
</DOC>
