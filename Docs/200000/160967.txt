<DOC>
<DOCNO> 160967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun20.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam olmayınca, öğretmen ve öğrenciler şaştı, kaldı 
</HEADLINE>
<TEXT>

     Iraklı öğrenci Zeynep Hatem, savaştan sonra okula döndü döneli pek şaşkın... Şaşkınlığının nedeni, okulda artık Saddam Hüseyin'i öven marşlar söylenmemesi. 
     Bağdat'ın batısındaki Seyfullah ilkokuluna giden 12 yaşındaki Zeynep çok şaşkın, çünkü öğretmenleri her sabah ilk derste okunan Saddam marşının artık neden okunmadığını açıklamıyor. 
     Zeynep, AFP muhabiriyle konuşurken, ''Hocalarımız, Saddam'ı öven şarkıları artık söylemeyeceğimizi anlattılar, ama nedenini bile söylemediler. Anlamıyorum'' dedi. 
     Amerikan askerleri, okula gelerek öğretmenlerden eski diktatörün çerçeveli resimlerini duvarlardan indirmelerini, kitapların ilk sayfalarındaki Saddam fotoğraflarının yırtılmasını istediler. 
     Arapça öğretmeni Atrah İsmail, ''Resimleri parçaladım'' derken, Mayan İbrahim ve Reha Adnan adlı öğretmenler, diktatörün resimlerini muhafaza etmeye karar verdiklerini söylediler. 
     Mayan öğretmen, ''Resimleri yakmaya elim varmadı. Kitaplardan resimleri yırtarken üzüldüm. Saddam, Iraklılar için iyi şeyler de yaptı'' diyerek duygularını dile getirdi. 
     Amerikan denetimindeki yeni yönetim de, Baas partisinin propaganda aracı olarak kullanılagelen yurttaşlık bilgisi dersinin müfredattan kaldırılmasını istedi. Yeni yönetimin istekleri arasında, İran savaşı 1980-1988 ve Körfez savaşı 1991 tarihinin okutulmaması da bulunuyor. 
     Tarih ve yurttaşlık bilgisi öğretmeni Reha Adnan, buna öfke duyarak şunları söyledi ''Bu bizim tarihimizin parçası. Saddam döneminde, eğitimi bakanlık denetliyordu, şimdiyse yabancılar ve sürgünden dönenler. Hiç kimse bu işlerden memnun değil.'' 14 yaşındaki öğrenci Hiba Abbas da, öğretmenlerin tutum değiştirdiklerini belirterek, ''Artık siyasetten söz etmiyorlar'' dedi. 
     Abbas, ''Saddam'ın hepimizin atası olduğuna inanırdık. Onun suçlu olabileceğini düşünemiyorum, ama toplu mezarları görünce şoka uğradım'' diye konuştu. 
     Abbas'ın sınıf arkadaşı Rafif Kamil de, gelecekten kaygı duyduğunu belirterek, ''Saddam'la ABD'yi karşılaştırıyorum, hangisinin iyi olduğuna karar veremiyorum. Amerikalılar bize ne yapacak Burada da Afganistan'daki gibi mi davranacaklar '' diye sordu. 
     
</TEXT>
</DOC>
