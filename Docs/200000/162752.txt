<DOC>
<DOCNO> 162752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo17.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da yöneticiler paralarını almayacak 
</HEADLINE>
<TEXT>

     Bursaspor Kulübü Başkanı Erdoğan Bilenser, gerekli desteği göremediği gerekçesiyle adaylıktan çekildiğini açıklayan Fikret Üstenci'ye, ''yöneticilerin paralarını almayacakları'' garantisini verdi. 
     Bilenser, başarılı öğrencilerin ödüllendirilmesi dolayısıyla düzenlenen törende, gazetecilerin Bursaspor ile ilgili soruları üzerine, adaylıktan çekilen Fikret Üstenci ile görüşeceğini ve yeniden aday olması için ikna etmeye çalışacağını söyledi. 
     Üstenci'nin adaylıktan çekilmesindeki en önemli gerekçenin, yöneticilerin kulüpten alacaklarını 1 yıl ertelememe isteği olduğu yönündeki iddialara da değinen Bilenser, ''Yöneticiler paralarını almayacaklar. Belediye de tüm gücüyle Bursaspor'un arkasındadır'' dedi. 
     Bursaspor'un gol kralı futbolcusu Okan'ın Makedonya ile oynanan milli maçtaki performansına da değinen Bilenser, ''Okan'la maçın ardından telefonla görüştüm. Çok heyecanlıydı. Bana göre çok başarılıydı'' diye konuştu. 
     
</TEXT>
</DOC>
