<DOC>
<DOCNO> 170298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/dunya/adun.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli ölüm 
</HEADLINE>
<TEXT>

İngiliz hükümetinin, BBC'ye 'Irak dosyasının uydurma olduğu' yönünde bilgi sızdırmakla suçladığı Savunma Bakanlığı uzmanı Dr. David Kelly, ölü bulundu 
     NEVSAL ELEVLİ Londra 

     BBC'de yayımlanan "kitle imha silahları iddiasının abartıldığı, Irak savaşının uydurma gerekçelere dayandırıldığı" yönündeki habere kaynaklık ettiği öne sürülen ve İngiltere Savunma Bakanlığı'nın "köstebeklik" suçlamalarına hedef olan silah uzmanı Dr. David Kelly, evinin yakınında ölü bulundu. 
     Önceki gün öğleden sonra yerel saatle 15.00'te, Oxfordshire Abington kasabasındaki evinden eşine yürüyüş yapacağını söyleyerek çıkan Dr. Kelly, bir daha dönmedi. Kelly'nin eşinin gece 23.45'te polise haber vermesi üzerine arama başlatıldı. Saatler süren arama sonucu, Dr. David Kelly'nin cesedi, evine sekiz kilometre mesafede bulundu. Kelly'nin ölüm nedeni hakkında ilk anda bir açıklama yapılmazken, olay, İngiltere'de şok etkisi yarattı. 
     
     'Köstebek' ilan edildi 
     David Kelly, BBC muhabiri Andrew Gilligan'ın, İngiliz hükümetinin Irak savaşını haklı çıkarmak için kitle imha silahı tehdidini abartıp çarpıttığı, kamuoyuna düzmece bilgi verdiği yönündeki haberinin yarattığı sıcak tartışmanın odağında bulunuyordu. İngiltere Savunma Bakanlığı yetkilileri, bakanlığa bağlı "Silahların Kontrolü ve Yayılmasını Önleme Sekreterliği"nde danışmanlık görevi yapan ve İngiltere Savunma Bakanlığı'nın kitle imha silahları konusundaki kilit uzmanlarından olan Dr. David Kelly'yi "BBC köstebeği" ilan etmişti. Savunma Bakanlığı'ndan yapılan açıklamada, Kelly'nin muhabir Gilligan'la görüştüğünü söylemesi kanıt gösterilerek, "Onun köstebek olduğunu biliyoruz. Bu kişinin haber kaynağı olup olmadığını teyit etmek BBC'nin sorunu" ifadesi kullanıldı. BBC ise, gazetecilik ilkeleri doğrultusunda, haberin kaynağını açıklamayı reddetti. 
     "Köstebek" tartışmasının alevlenmesinin ardından, geçtiğimiz salı günü Avam Kamarası Dış İlişkiler Komitesi'ne ifade veren David Kelly, BBC'ye haber sızdırdığı iddialarını reddetti. 
     

</TEXT>
</DOC>
