<DOC>
<DOCNO> 177310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/dunya/dun02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS liderine suikast 
</HEADLINE>
<TEXT>

   Kudüs'teki bombalı intihar saldırısını üstlenen HAMAS'ın liderlerinden Ebu Şenab, Gazze'de İsrail helikopterlerinin füze ateşiyle öldürüldü 
      BURÇUN İMİR Kudüs DHA 

   
   Kudüs'te geçtiğimiz salı günü Filistinli bir intihar komandosu tarafından bir yolcu otobüsüne düzenlenen, 20 kişinin öldüğü saldırının ardından, İsrail de dün üst düzey bir HAMAS yetkilisi ve iki korumasını, Gazze'de helikopterlerle düzenlediği saldırıda öldürdü. 
   
   DHA olay yerinde 
   Doğan Haber Ajansı DHA muhabirinin bulunduğu yere 500 metre mesafede düzenlenen saldırıda İsrail, F - 16 savaş uçakları eşliğindeki Apache helikopterlerinden fırlatılan beş füze ile HAMAS liderlerinden İsmail Ebu Şenab'ın yolda ilerlemekte olan otomobilini vurdu. Araca isabet eden ilk üç füze ile HAMAS lideri ve araçta bulunan iki koruması ölürken, çevredekiler yardım için hurda yığınına dönen araca doğru ilerlediği sırada havadan iki füze daha fırlatıldı. 
   
   İntikam çığlıkları 
   Patlamanın etkisiyle yerde büyük bir çukur açılırken, cesetler yanarak tanınmaz hale geldi. Ölen iki korumadan birinin, HAMAS'ın ruhani lideri Şeyh Ahmed Yasin'in damadı Ebu El Maren olduğu açıklandı. 
   Füze saldırısı sırasında, aralarında çocukların da bulunduğu yoldan geçen 15 kişi de yaralanırken, Ebu Şenab'ın yanmış otomobilinin etrafında toplanan öfkeli kalabalık intikam yeminleri etti. 
   Ölen HAMAS lideri ve iki korumasının kaldırıldığı Şifa Hastanesi çevresinde toplanan yüzlerce HAMAS militanı da, havaya ateş açarak "İntikam, intikam" diye bağırdı. 
   
   İslamcı örgütler ateşkesi bitirdi    Filistinli İslamcı örgütler HAMAS ve İslami Cihad, İsrail'in bu saldırısının ardından artık ateşkesin de bittiğini duyurdu. 
   HAMAS yetkililerinden İsmail Haniya, İsrail'in füze saldırısının, örgütün üç aylık geçici ateşkese olan bağlılığını sona erdirdiğini söyledi. Haniya, HAMAS'ın İsrail'in son saldırısına eylemle yanıt vereceğini belirterek, "Tüm dünyaya İsrail'in sadece direniş ve gücün dilinden anladığını kanıtlayacağız" dedi. 
   İslami Cihad'ın üst düzey bir sorumlusu da, İsrail'in saldırısıyla yedi hafta önce ilan edilen geçici ateşkesin öldüğünü söyledi. 
   
   
</TEXT>
</DOC>
