<DOC>
<DOCNO> 186653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur19.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürdal Akşit SHÇEK'i tartışmaya açacağım 
</HEADLINE>
<TEXT>

     Devlet Bakanı Güldal Akşit, Sosyal Hizmetler Çocuk Esirgeme Kurumu'nu SHÇEK tartışmaya açacağını söyledi. 
     Başbakanlık Kadının Statüsü ve Sorunları Genel Müdürlüğü, Birleşmiş Milletler BM Nüfus Fonu, Türkiye Gazeteciler Federasyonu işbirliğiyle Antalya'daki Falez Otel'de düzenlenen 5. Yerel Medya Semineri dolayısıyla Antalya'da bulunan Bakan Akşit, gazetecilerle sabah kahvaltısı yaptı. Kahvaltıya, Türkiye Büyük Millet Meclisi TBMM Aile, Sağlık ve Çalışma Komisyonu Başkanı Mahfuz Güler, Komisyon Üyesi Bayram Meral ve Antalya Vali Yardımcısı Bekir Sıtkı Hanlıoğlu da katıldı. 
     Toplantıda, bakanlığının çalışmaları hakkında bilgi veren Akşit, gazetecilerin sorularını da yanıtladı. 
     Bir gazetecinin, SHÇEK'in sivil toplum örgütlerine devredilmesi yönündeki önerisi üzerine konuşan Bakan Akşit, bu yaklaşımın doğru olacağını belirterek, şunları söyledi 
     ''Sosyal Hizmetler gibi görevleri, sivil toplum örgütleri çok daha iyi yapar. Ama bizde, herşeyi devletten beklemek bir alışkanlık olmuş. SHÇEK'i yakın bir zamanda tartışmaya açacağım. Bu kurum, bugüne kadar çok kapalı kalmış. Kurum hep gizlenmiş, tabu gibi gösterilmiş ve bugüne kadar hiç tartışılmamış. Geçmişte bu kurum, siyasiler tarafından kullanılmış. Ben bunu değiştireceğim ve kurumu tartışmaya açacağım. Bunu yakın bir zamanda yapacağım. Bu konudaki çalışmalarımız sürüyor. Komisyonlar oluşturarak, şura şeklinde bir toplantı yaparak kurumu enine boyuna masaya yatıracağız. Bu kuruma halkın katılımı neden sağlanmasın Sivil toplum örgütlerinin katılımı neden sağlanmasın '' 
     
     PROFESYONELLER YERİNE GÖNÜLLÜLER 
     Sosyal hizmetlerin gönüllüler tarafından daha sağlıklı verilebileceğine inandığını kaydeden Bakan Akşit, ''SHÇEK'de neden gönüllü anneler, babalar, gönüllü abiler, ablalar olmasın Sosyal Hizmetler, profesyonellerin yerine gönüllü kişiler tarafından yapıldığında çok daha etkili olur. 15-20 yıldır çalışan profesyoneller, işlerini yapsalar da heyecanlarını kaybettikleri için çok başarılı olamazlar'' diye konuştu. 
     Kadın sığınma evleriyle ilgili bir soruyu da yanıtlayan Bakan Akşit, Türkiye'de kadın sığınma evlerinin sayısının yetersiz olduğunu belirterek, bunların sayısını artırmaya çalışacaklarını söyledi. Kadın sığınma evlerinin bazıları tarafından iyi anlaşılamadığını da belirten Akşit, ''Kadın sığınma evleri, sürekli kalınacak yerler değildir. Kadınların sorunlarını çözene kadar misafir olacakları konuk evleridir'' dedi. 
     
     SOKAK ÇOCUKLARI 
     Sokak çocukları konusunda da bakanlığının önemli çalışmalar yaptığını anlatan Akşit, sokakta yaşayan ve çalışan çocukları kurtarmak için önemli projeler hazırlandığını bildirdi. 
     Sokak çocuklarının giderek sorun teşkil etmeye başladığını da dile getiren Bakan Akşit, şunları söyledi 
     ''Hızlı kentleşme, aşırı göç, aile eğitimsizliği ve baskılar, çocukları sokağa itiyor. Sokakta olmak, o çocukların kendi tercihi değil. Onları biraz yakından tanıdığınızda, sevgiye, ilgiye muhtaç ve sokakta yaşamayı asla istemeyen kişiler olduğunu fark ediyorsunuz. Bunları cezalandırmak yerine topluma kazandırmaya çalışmalıyız. Çünkü, onlar ilerde kötü niyetli kişiler tarafından suça teşvik edilebilirler. Özellikle 18 yaşını geçmiş olanları yasal olarak koruma altına alamıyoruz ve dolayısıyla kontrol edemiyoruz. O nedenle bu sorunu, çocuk 18 yaşına gelmeden çözmeliyiz.'' Sokak çocuklarını öncelikle madde bağımlılığından kurtarmak gerektiğine dikkati çeken Bakan Akşit, sanayicilere büyük sorumluluk düştüğünü belirterek, sokak çocuklarının meslek öğretilip, el becerisi kazandırılması halinde, daha kolay kazanılabileceğini belirtti. 
     
</TEXT>
</DOC>
