<DOC>
<DOCNO> 152634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur17.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vasiyeti gerçekleşti Mezar başında keman çaldılar... 
</HEADLINE>
<TEXT>

     Çanakkale'de geçirdiği trafik kazasında hayatını kaybeden müzisyeni, arkadaşları, vasiyeti üzerine, mezarı başında keman ve klarnet çalarak andılar. 
     5 gün önce eğlenceye götürülmek için müşterisi tarafından bindirildiği otomobilin, Çanakkale-Ezine Karayolu'nun 15. kilometresinde takla atması sonucu hayatını kaybeden Ahmet Atalay için müzisyen arkadaşları, mezarı başında anma töreni düzenlediler. 
     
     KONSER VERDİLER 
     Atalay'ın müzisyen arkadaşları Sinan Zorbey, Rüştü Aktaş ve Aydın Apaydın, Çanakkale Şehir Mezarlığı'na giderek, genç yaşta hayatını kaybeden kemancı Ahmet Atalay için adeta bir konser verdiler. 
     Arkadaşları, Atalay'ın vasiyeti üzerine böyle bir anma yaptıklarını ifade ederek şunları söyledi 
     ''Biz genelde ekstra işlere Ahmet'le birlikte gidiyorduk. Kendisi hem iyi bir dost, hem de iyi bir müzisyendi. Vasiyeti üzerine buraya geldik ve kendisinin çok sevdiği 'Ne oldu gönlüm sana, kendinde misin' isimli şarkıyı, klarnetçi arkadaşımız Rüştü Aktaş'la birlikte çalarak kendisini andık. İnanıyoruz ki şimdi huzur içindedir.'' 
     





</TEXT>
</DOC>
