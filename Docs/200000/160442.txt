<DOC>
<DOCNO> 160442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/siyaset/siy01.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İş isteyenler AKP'ye gelsin 
</HEADLINE>
<TEXT>

AKP ilçe başkanı Taci Sosyal Çan Termik Santralı'nda çalıştırılmak isteyenlere müracaat için AKP ilçe başkanlığını gösterince partizanlık iddialarının hedefi oldu 
     FATİH DALDAL Bayramiç DHA 

     Çanakkale'nin Bayramiç ilçesinde AKP İlçe Başkanı Taci Soysal, belediye ilan bürosundan "Çan Termik Santralı inşaatında çalışmak isteyenlerin AKP İlçe Başkanlığı'na başvurmaları" anonsunu yaptırınca ortalık karıştı. İktidar partisinin tavrını kınadıklarını belirten diğer partilerin ilçe başkanları, bu durumu "kadrolaşma belgesi" diye değerlendirdi. 
     
     İşsizler AKP'ye koştu 
     "Çan Termik Santralı bünyesinde çalıştırılmak üzere, sanat okulu elektrik ve kaynak bölümü mezunları alınacaktır. İlgililerin Bayramiç AKP İlçe Başkanlığı'na müracaatları rica olunur" anonsu üzerine işsizler AKP'ye koşarken, diğer partilerin ilçe başkanları tepki gösterdi. 
     CHP İlçe Başkanı Reşit Tümer, DYP İlçe Başkanı Necmettin Karagöz, ANAP İlçe Başkanı Ahmet Çakıroğlu, DSP İlçe Başkanı Ali Murtaza Saygın ve YTP İlçe Başkanı Semra Anıl yaptıkları ortak açıklamada, "Türkiye'de AKP'nin kadrolaştığı haberlerinin doğruluğu, bu ilanla ortaya çıktı. Bir siyasi parti iş kurumu gibi davranamaz. Siyasi etiğe aykırı" dedi. 
     
     'Uygulama hukuki değil' 
     Partizanlık yapmadıklarını savunan Soysal ise "İlk olan şeyleri hazmetmek zordur. Kahve köşelerinde gezen sanat okulu mezunu gençlerin iş sahibi olmasına aracılık ediyoruz. Santrala işçi alınacağını duyduk. Gençleri yönlendirdik" diye kendini savundu. Anonsa büyük tepki gösteren ANAP İlçe Başkanı Ahmet Çakıroğlu, "Çan Termik Santralı'nın temelini eski Enerji Bakanı Mustafa Cumhur Ersümer attırdı diye tepki gördük. Hatta seçimi kaybettik. Böyle bir kadrolaşmayı biz yapmadık. AKP'nin yapmasını da kınıyorum" dedi. 
     YTP'li Anıl ise, anonsları duyunca Bayramiç Belediyesi'ne başvurduğunu ve ilanın durdurulmasını istediğini belirtti. Anıl, "Bu uygulama hukuki değil. Aleni şekilde partizanlık yapıyorlar" diye konuştu. 

</TEXT>
</DOC>
