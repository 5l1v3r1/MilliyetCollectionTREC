<DOC>
<DOCNO> 151731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/aeko.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Global, Şekerbank'ın yüzde 20'sini alıyor... 
</HEADLINE>
<TEXT>

Mehmet Kutman'ın sahibi olduğu Global Menkul Değerler, Şekerbank'ın yüzde 20'sini almak için pazarlık görüşmeleri yapıyor 
     SONGÜL HATISARU 

     Bir banka sahibi olma isteği bilinen Global'in sahibi Mehmet Kutman, rüyasını gerçekleştiriyor. Global, Şekerbank'ın yüzde 20'sine sahip olmak için pazarlık yapıyor. Ortaklık, bankanın sermayesini yükseltilip mevcut ortakların rüçhan hakları kısıtlanarak yapılacak. 
     Bankanın geniş şube ağından yararlanmak isteyen Global bu sayede rekabet gücünü artırmayı hedefliyor. Şekerbank'ın aktif büyüklüğü 2.191 trilyon lira. Bankanın hisseleri borsada 960 bin liradan işlem görüyor. Piyasa değeri ise 72 trilyon 960 milyar lira. Şekerbank'ın şu andaki sermayesi 76 trilyon lira. Bankanın halka açıklık oranı ise yüzde 33. Bankanın yüzde 20'sine talip olan Global'in yüzde 86'sı halka açık. Sermayesi 40 trilyon lira olan şirketin piyasa değeri 45.6 trilyon lira. 
     Bankanın dağıtım kanallarını kullanacak Global Menkul, Şekerbank'ın aracı kurumu gibi çalışacak. Görüşmeler sürecinde yüzde 20'lik oranın değişebileceği belirtilirken Global'in bu adımı ile kendisine yeni bir alan yarattığına dikkat çekiliyor. 
     Global'in önümüzdeki günlerde ağırlık vereceği diğer konular ise merkezi yapılanmanın güçlendirilmesi, Franklin Templeton Investments fonlarının özel müşterilere sunulması ve özelleştirmelerde daha fazla danışmanlık hizmetine ağırlık vermek olacak. 
     

</TEXT>
</DOC>
