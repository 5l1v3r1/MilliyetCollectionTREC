<DOC>
<DOCNO> 198613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun12.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA-C Almanya'da 
</HEADLINE>
<TEXT>

     Alman Welt am Sonntag gazetesi, İBDA-C terör örgütünün Almanya'da da faaliyet gösterdiğini öne sürdü. 
     Gazetenin, Federal Suç Dairesi'nin BKA gizli bir raporuna dayanarak verdiği haberde, İBDA-C örgütü üyelerinin 1995 yılından bu yana Batı Avrupa ülkelerinde de yaşadıklarını ve örgütün Almanya'da 500 ila 600 yandaşıyla örgütlenmeye başladığı kaydedildi. 
     Raporda, İBDA-C'nin şiddete meyilli olduğu, Almanya'daki ilk eylemini 22 Kasım 1996 tarihinde düzenleyen örgüt üyelerinin, Hannover kentindeki bir Türk kültür merkezine yanıcı madde attıkları, saldırının fazla hasara yol açmadığı belirtildi. 
     Örgüt üyelerinin 2001 yılının Nisan ayında da Düsseldorf kentindeki Türk Başkonsolosluğu'na el bombası attıkları ve Alman makamlarını da sık sık arayarak, saldırıların süreceği tehdidinde bulundukları kaydedildi. 
     Bu arada, Alman özel televizyon kanalı RTL'de yarın akşam, 20 yıldır Almanya'da yaşayan ve Alman vatandaşı olan İBDA-C üyesi Zafer Yılmaz ile yapılan söyleşi yayınlanacak. 
     Yılmaz'ın, ''Almanya'nın Irak'a müdahale etmesi durumunda bu ülkede de saldırılar düzenlenebileceğini belirterek, 'İstanbul küçük bir olaydı. Asıl katliam daha gelecek' iddiasında bulunduğu'' kaydedildi. 
     ''İBDA-C'nin Almanya'da küçük hücreler halinde faaliyet gösterdiğini'' ifade eden Yılmaz, ''örgütü tarafından Türkiye'de basılan bildirileri düzenli olarak Almanya'daki yaklaşık 500 yandaşı arasında dağıttığını'' belirtti. 
     
</TEXT>
</DOC>
