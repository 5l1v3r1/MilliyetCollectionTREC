<DOC>
<DOCNO> 175442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun18.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin işi uzun "Kitle imha silahları bulanana kadar Irak'tayız" 
</HEADLINE>
<TEXT>

     ABD Dışişleri Bakan Yardımcısı Richard Armitage, kitle imha silahları bulununcaya kadar Irak'tan ayrılmayacaklarını açıkladı. 
     Armitage, Avustralya Başbakanı John Howard ile güvenlik konusundaki görüşmesinin ardından yaptığı açıklamada, kitle imha silahlarını bulacaklarını, bu konuda kesinlikle emin olduğunu söyledi. 
     Richard Armitage, ''ABD'nin gerektiğinden uzun süre Irak'ta kalmak istemediğini, ancak Irak'ın biyolojik, kimyasal ve nükleer silah kapasitesini bulup imha etmeden de bu ülkeden ayrılmayacaklarını'' kaydetti. 
     Irak'ın geleceğiyle ilgili olarak da konuşan Armitage, bu konuda umutlu olduğunu belirterek, Irak'ın bir cehennem döneminden çıkacağını ve tüm Iraklıların yaşamının düzeleceğini söyledi. 
     Armitage, ''Ülkenin her yerinde hastaneler ve okullar açıldı. Her büyük şehir ve kasabaların yüzde 85'i, yönetim konseylerine sahip ve Irak polis gücü ile askeri organize olmaya başladı'' dedi. 
     
</TEXT>
</DOC>
