<DOC>
<DOCNO> 187220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun07.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Irak konusunda BM desteği tartışılıyor... 
</HEADLINE>
<TEXT>

     ABD'nin, Irak'a çok uluslu güç yerleştirilmesi amacıyla hazırladığı karar tasarısıyla ilgili olarak BM'de karşılaştığı şiddetli direniş nedeniyle tasarının oya sunulmasından vazgeçebileceği bildirildi. 
     Bu konudaki açıklama, New York Times gazetesine bilgi veren Bush yönetimi yetkilileri tarafından yapıldı. 
     ABD Başkanı George Bush, 2 hafta önce BM genel kurulunda yaptığı konuşmada, BM ülkelerine Irak'ta asayişin sağlanması ve ülkenin imarına katkıda bulunmaları çağrısı yapmıştı. Yönetim kaynakları bu kez, Bush'un yakın danışmanlarının, elde edilecek sonucun BM desteği sağlanması konusunda harcanan çabaya değip değmeyeceğini değerlendirmeye aldıklarını belirttiler. 
     Yönetim çevreleri, bundan önce BM'den çıkacak bir kararın, diğer ülkelerin Irak'a asker ya da parasal olarak katkıda bulunmalarını kolaylaştıracağını savunuyorlardı. Aynı kaynaklar şimdi, ''gerekirse bu destek olmadan da yaşayabilecekleri'' görüşünü savunmaya başladılar. 
     Gazeteye konuşan üst düzey bir yetkili, ''Bu oyunu çok uzun süre oynamak niyetinde değiliz. Ya onlar da katılırlar, ya da bize herşeyi kendi başımıza yapmamız gerektiğini söylerler'' açıklamasında bulundu. 
     
     ANNAN'IN TUTUMU 
     Haberde, Amerikalı yöneticilerin karamsarlığına, Irak konusunda hazırladıkları karar tasarısının üye ülkelerce soğuk karşılanmasının yol açtığı ifade edildi. 
     BM ülkelerinin tutumunu, Genel Sekreter Kofi Annan'ın Amerikan tasarısına açıkça cephe almasının etkilediği belirtiliyor. Annan'ın davranışı ABD yönetimine yakın kaynaklar tarafından ''sürpriz'' olarak nitelendirildi. Bu kaynaklar, ''Annan'ın, Fransa'nın öne sürdüğü tezleri tekrarladığını'' savunuyorlar. 
     Fransa, Irak'ta geçici bir hükümet kurulması ve yönetiminin bu hükümete devredilmesinin Amerikan askerlerine yönelik saldırıların azalmasına yol açacağını öne sürüyor ve söz konusu hükümetin birkaç ay içinde göreve başlamasını öneriyor. 
     Yönetim kaynakları, ''evvelce bizim tezimize sıcak bakan Güvenlik Konseyi üyeleri, Genel Sekreter'in açıklamalarından sonra, onun karşı çıktığı şeyleri desteklemeye yanaşmadılar'' dediler. 
     Bu kaynakların, Genel Sekreter Annan hakkında eleştirel sözler sarfetmemeye özen gösterdikleri de New York Times gazetesi tarafından belirtildi. Amerikalı yetkililer Annan'ın sözleri hakkında genelde ''alışılmamış'', ''yardımcı olmayan'', ''sürpriz nitelikte'' gibi deyimleri kullanmayı tercih ediyorlar. 
     
     KARARIN AĞIRLIĞI OLMAYACAK 
     BM kaynakları, ABD tasarının bir an önce oya sunulmasında ısrar edilmesi halinde, karar çıksa bile çok sayıda ülke çekimser kalacağı için kararın ağırlığının olmayacağını ifade ediyorlar. 
     ABD ile diğer Konsey üyelerinin anlaşamadıkları noktaların başında ise ABD'nin Irak'ta kontrolü daha ne kadar süre elinde tutacağı, anayasanın ne kadar sürede hazırlanacağı, seçimlerin ne zaman yapılacağı ve yönetimin Iraklılara ne zaman devredileceği geliyor. 
     Irak'ta halen iş başında bulunan geçici yönetim konseyinin, işgal güçleri tarafından belirlenmiş olması Irak halkının tepkisine yol açıyor. Saddam döneminde sürgünde yaşayan kişilerin oluşturduğu bu konsey Iraklılar tarafından şimdiye kadar benimsenmedi. 
     
</TEXT>
</DOC>
