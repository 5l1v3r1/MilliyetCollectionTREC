<DOC>
<DOCNO> 150744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko38.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan Şimdi kalkınma zamanı 
</HEADLINE>
<TEXT>

     Maliye Bakanı Kemal Unakıtan, ''önümüz üretim, yatırım, istihdam, ekonominin canlanması ve milli gelirin artması günleridir'' dedi. 
     Unakıtan, Eskişehir Ticaret Odası'nda ETO düzenlenen Vergi Ödül Töreni'nde, Türkiye'nin 2000-2001 yılında ağır ekonomik kriz yaşadığını 2002'nin de toparlama yılı olarak geçtiğini ifade ederek, 3 Kasım seçimlerinden sonra tek başına iktidara gelen AK Parti ile ülkenin istikrara kavuştuğunu kaydetti. 
     Ekonomi için istikrarın olmazsa olmaz kural olduğunu, istikrarsız bir ortamda üretim, yatırım, istihdam ve ihracatın yapılamayacağını anlatan Unakıtan, şöyle konuştu 
     ''Yani işadamı önünü görecek. Ekonominin problemleri var. En büyük poroblem kamunun şimdiye kadar çok fazla borçlanmasıdır. Bu borç o kadar artmış ki Gayri Safi Milli Hasıla'nın GSMH yüzde 90'ına ulaşmış ve döndürülemez hale gelmiş. Bu borçlar fazla olunca onun da faizleri var. 2003'te maalesef 65 katrilyon lira faiz ödemek zorunda kalmışız. Bizim en büyük sıkıntımız kamudaki yüksek borç ve faizdir.'' Unakıtan, bütçede gelirden fazla gider yapma alışkanlığı oluştuğundan ülkenin sürekli borcu borçla kapatmak zorunda kaldığını belirterek, bu durumun önüne geçmek için kamunun kendisini sıkması gerektiğini belirtti. 
     Hantallaşan ve iş yapamaz hale gelen kamunun yeniden yapılanmasının kaçınılmaz olduğunu ifade eden Unakıtan, şöyle devam etti 
     ''Bütçe açıklarını kapatmak gelirleri çoğaltmak için Vergi Barışı Yasası'nı çıkardık. Yasayla dün itibariyle 4.5 katrilyon liraya ulaştık. Herhalde 5 katrilyon lira toplayacağız. Eğer, bunu ele almasaydık, borç arar duruma gelecektik. Bunun yanında bütçenin masraf ve israf kalemlerini kıstık. 15.8 katrilyon lira bütçeyi daha aza indirdik. Emekli Sandığı üyelerine pahalı değil de orta halli ilaç yazılmasını sağladık ve günde 1 trilyon lira tasarruf eder hale geldik. 14 katrilyon lira israfın önüne geçtik. 1.8 katrilyon lira da ek vergilere kaydı. Maalesef milletimizden bu fedakarladığı istemek zoruda kaldık.'' Unakıtan, milleti verginin ileride bir kereye mahsus alınması değil, bu verginin soygunculara ve üçkağıtçılara gitmesinin üzdüğünü savunarak, ''Çok şükür bizim iktidarımızda bu tür olaylar olmaz. Ama bundan önceki yapılanları da kimsenin yanına kar bırakmayacağız. İki gün önce BDDK Başkanını çağırdım ve kimsenin yaptığını yanına bırakmayacağız dedim. Eskilerin de bir bir çağırıp hesabını soracağız'' diye konuştu. 
     
     ''ÖDEME VE TRANSFERLER BANKA YOLUYLA YAPILACAK'' 

     Kemal Unakıtan, 145 katrilyon liralık bütçenin 100 katrilyonunu vergi ve diğer gelirlerle karşıladıklarını, ancak 45 katrilyon lira açık olduğunu belirterek, bundan sonra yapacakları ilk işin herkesin transferini ve ödemesini banka kanalıyla yapmasını sağlamak olduğunu kaydetti. 
     Senetler üzerindeki damga vergisini kaldıracaklarını, ancak kayıtdışının da üzerine ''acı'' gideceğini anlatan Unakıtan, şöyle konuştu 
     ''Kimse bana gelmesin. Birisi öder öteki bakar, öyle yağma yok. Herkes kuzu kuzu vergisini ödeyecek. Hükümete düşen görev vergiyi yerinde kullanmak ve şeffaf olarak göstermektir. Maliye Bakanlığı her harcamayı internet sitesinde açık açık gösteriyor. Vergilerdeki adaletsizliklerin önüne yakında çıkaracağımız enflasyon muhasebesiyle geçeceğiz. Bir takım vergileri de indirmeye başladık. Yatırım indiriminden alınan yüzde 19.8 oranındaki vergiyi kaldırdık, fonları kaldırdık. Kanun çıktı ve Sayın Cumhurbaşkanı'nın onayına sulunuldu.'' 
     
     ''ŞİMDİ KALKINMA ZAMANI'' 

     Maliye Bakanı Unakıtan, artık ülkenin kalkınmaya hızla başlama zamanı geldiğini, sıkıntılı günleri geride kaldığını belirterek, şöyle devam etti 
     ''Göreceksiniz önümüzdeki günlerde, faizler hızla düşecek. O sadece devlete borç verip devletten borç alan bankacılarımız kredi vermek için işadamlarının kapısını çalmaya başlayacak. Ona göre hazırlıklı olun, iyi pazarlık yapın. Özel sektörü teşvik etmek için yeni istihdam kanunu çıkarıyoruz. Yeni işçi alacaktan vergi almayacağız. Anayasa'ya aykırı olursa yüzde 10 alırız. Sigortada da yüzde 20-25 eksiğini alacağız.'' Türkiye'nin IMF'nin vereceği 700 milyon dolara ihtiyacı olmadığını anlatan Unakatan, ''Bana kalsa buna ihtiyacımız yok, çok teşekkür ederiz, bu bizim prestijimizdir deriz. Nemayı da bu ay takır takır ödeyeceğiz. Türkiye iyi yolda. Ülkenin ekonomisini büyük bir canlanma bekliyor. Önümüz üretim, yatırım, istiham, ekonominin canlanması ve milli gelirin artması günleridir'' dedi. 
     Maliye Bakanı Unakıtan, Vergi Barışı Yasası sona erdikten sonra kayıtdışı ekonominin üzerine gideceklerini ve herkesin hesabını buna göre yapması gerektiğini belirterek, gelecek günlerde çiftçiye müjdeli bir haber vereceklerini söyledi. 
     Hükümetin verdiği sözleri bir bir yerine getirdiğini ve getirmeye devam edeceğini ifade eden Unakıtan, ''Tarım ve Köyişleri Bakanı Sami Güçlü, Devlet Bakanı Ali Babacan ile oturup hesabını yaptık. Başbakan Recep Tayyip Erdoğan'ın talimatıyla önümüzdeki günlerde çiftçiye ucuz mazot verileceğini duyuracağız. Çiftçi artık ucuz mazot kullanacak'' diye konuştu. 
     
     ''YATIRIMIN ÖNÜNDEKİ ENGELLER KALDIRILMALI'' 

     Türkiye Odalar ve Borsalar Birliği TOBB Yönetim Kurulu Üyesi Nail Kalemci de, Türkiye'nin, sorumsuz yönetim anlayışı sonunda işalemi için adeta vergi cehennemi haline geldiğini belirterek, yaşanan krizlerin sebebinin yolsuzluk ve usulsüzlükler olduğunu düşenen toplumun, devletine güvenememeye ve ödediği vergilerin heba edildiğine inanmaya başladığını söyledi. 
     Türk vergi sisteminin adil vergilendirmenin temeli olan ödeme gücü ilkesi bir tarafa bırakıldığı için gelire dayalı yapısından uzaklaşıp dolaylı vergilere dayalı nitelik kazandığına işaret eden Kalemci, şöyle konuştu 
     ''Dolaysız vergilerin sistem içindeki payını artırmak için kayıtdışı ekonominin daraltılması, vergi oranlarının düşürülmesi ve vergi idaresinin etkinliğinin artırılması gerekmektedir. Yatırım ortamının iyileştirilmesi ve üretimi cazip olmaktan çıkaran engellerin kaldırılması ülkemizin öncelikli politikaları olmalıdır.'' 2001 yılı en yüksek düzeyde vergi ödeyen Sarar Şirketler Grubu Başkanı Cemalettin Sarar da, devletin, sanayicinin rekabet şansını artırmak için ucuz enerji sağlayıp bürokratik engelleri ortadan kaldırması gerektiğini söyledi. 
     Konuşmaların ardından Maliye Bakanı Kemal Unakıtan, 2001 yılında yüksek düzeyde vergi ödeyen ETO üyelerine birer plaket verdi. 
     





</TEXT>
</DOC>
