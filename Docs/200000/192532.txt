<DOC>
<DOCNO> 192532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur06.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Top' olan soyadlarını değiştirmek için mahkemeye başvurdu 
</HEADLINE>
<TEXT>

     İstanbul'da bir aile, ' Top'' olan soyadlarının çocukları tarafından kullanılmaması için mahkemeye başvurdu. Mahkeme çocuğunu soyadını değiştirdi, ancak Yargıtay bu kararı bozdu. 
     Yargıtay, babanın soyadı veya çocuk reşit olduktan sonra kendi soyadı usulüne uygun olarak açacağı bir dava sonunda verilecek kararla değişmedikçe, çocuğun soyadının değişmeyeceğine işaret eti. 
     İstanbul'da bir aile, ''Top'' olan soyadlarının çocukları tarafından kullanılmaması için mahkemeye başvurdu. Küçükçekmece 2. Asliye Hukuk Mahkemesi, istemi kabul ederek çocuğun soyadını değiştirdi. Hüküm, temyiz edilmeyince kesinleşti. 
     Yargıtay Cumhuriyet Başsavcılığı, kararının yürürlükteki hukuka aykırı olduğunu ileri sürerek, yerel mahkemenin kararını kanun yararına temyiz ederek bozulmasını istedi. 
     İstemi görüşen Yargıtay 18. Hukuk Dairesi, yerel mahkemenin kararını sonuca etkili olmamak üzere oybirliği ile kanun yararına bozdu. 
     Dairenin bozma gerekçesinde, Türk Medeni Kanunu'nun, evlilik birliği içinde doğan çocuğun ailenin yani babanın soyadını taşımasını öngördüğü anımsatıldı. 
     Soyadı Kanunu'nun, evliliğin feshi veya boşanma hallerinde çocuk anasına verilmiş olsa bile babanın seçtiği veya seçeceği soyadını alacağını düzenlediği belirtilen kararda, şöyle devam edildi 
     ''Babanın soyadı veya çocuk reşit olduktan sonra kendi soyadı usulüne uygun olarak açacağı bir dava sonunda verilecek kararla değişmedikçe, çocuğun soyadı da değişmez. O halde, velayete sahip ana ve baba, bu hakka dayanarak, kişiye sıkı sıkıya bağlı kişilik haklarıyla ilgili çocuğun soyadının değiştirilmesi davasını açamaz. Bu sebeple, mahkemece kendi soyadları baki kalmak üzere anne ve babanın velayetleri altındaki çocuklarının soyadının değiştirilmesi konusunda açtıkları davanın reddine karar verilmesi gerekirken, yasanın emredici kurallarına aykırı olarak ve yerinde bulunmayan gerekçelerle kabulü doğru görülmemiştir.'' 
     
</TEXT>
</DOC>
