<DOC>
<DOCNO> 194595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Sergen 250 bin dolar istedi, borcumuz 107 milyon dolar 
</HEADLINE>
<TEXT>

     Galatasaray Kulübü Başkanı Özhan Canaydın, taraftarlara müjde vererek, Yeni Ali Sami Yen Stadı projesi için gerekli kredisinin tamamlanmak üzere olduğunu söyledi. 
     Canaydın, bir televizyon kanalında, canlı yayında yaptığı açıklamalarla, taraftarların gönlüne su serperken, ''Yeni stat projesi için gerekli kredi tamamlanmak üzere'' dedi. 
     Krediyi verecek şirket ile tüm görüşmelerin gerçekleştirildiğini anlatan Canaydın, ''Krediyi verecek ABD şirketi, ekspertizlerini Türkiye'ye gönderdi ve her türlü işlemler tamamlandı. Kısa bir süre içinde bu krediyi alabileceğimizi düşünüyoruz. Bu yıl içinde stat olayını çözeceğimize inanıyoruz'' diye konuştu. 
     Canaydın, kredinin gelmemesi halinde ise alternatif tercihleri gündeme getireceklerini bildirdi. 
     
     TEKNİK HEYET VE FUTBOLCULARA GÜVEN 

     Başkan Canaydın, teknik direktör Fatih Terim ve futbolculara da güven oyu vererek, ''Teknik heyet ve futbolculardan memnunum. Kimse karamsarlığa kapılmasın'' dedi. 
     Galatasaray'ın yeni bir oluşum içinde, gençleştirmeye gittiğini kaydeden Canaydın, kabuk değiştirdiklerini ifade etti. 
     Fatih Terim ile 4 yıllık anlaşma yaptıklarını dile getiren Canaydın, ''Ben olduğum müddetçe, kendisi takımın başında kalacaktır. 'İstifa ediyorum', demedikçe, teknik direktörümüz kendisidir. Ayrıca, bunu bana söyleme hakkına da sahip değildir, çünkü onunla kader birliği ettik, Galatasaray'ı eski, şaşaalı günlerine döndürmek için...'' dedi. 
     Futbol takımında son günlerde yaşanan centilmenlik dışı olayları kendilerinin de gördüğünü belirten Canaydın, bunların cezasını, kulüp bünyesinde verdiklerini anlattı. 
     
     BORÇ 107 MİLYON DOLAR 

     Canaydın, Galatasaray kulübünün bugünkü borcunun 107 milyon dolar olduğunu açıkladı. Kulübü teslim aldıklarında borç miktarının 109 milyon dolar olduğunu, daha sonra da bunun gerçekte 141 milyon dolara kadar çıktığını gördüklerini belirten Başkan Canaydın, şu anda vergi indirimlerinden de yararlandıkları için, borcun 107 milyon dolara kadar gerilediğini anlattı. 
     
     SERGEN NEDEN GİTTİ 

     Canaydın, bugüne kadar transfer ettikleri futbolculardan zararlarının 8 milyon 800 bin dolar olduğunu da ifade ederek, bu oyuncular içinde bulunan Felipe'nin FIFA'da olan davası sonrasında, bonservis bedeli olan 3 milyon doları, gelecek hafta sonunda alacaklarına inandıklarını bildirdi. 
     Geçen sezon Beşiktaş'a giden Sergen'e ''git'' demediklerini kaydeden Canaydın, ''Sergen bizden kayıtlarda olmayan 250 bin doları istedi. Eski yönetime sorduğumuzda, 'Böyle bir şey yok', yanıtını aldık. O da 'Düşüneceğim' cevabını verdi ve gitti. Biz Sergen'i dışlamadık'' diye konuştu. 
     
</TEXT>
</DOC>
