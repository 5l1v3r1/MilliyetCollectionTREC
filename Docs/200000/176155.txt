<DOC>
<DOCNO> 176155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo16.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Bursaspor maçı öncesinde taraftar kavgası.. 
</HEADLINE>
<TEXT>

     Beşiktaş ile Bursaspor arasında BJK İnönü Stadı'nda oynanacak Birinci Süper Futbol Ligi maçı öncesi iki takım taraftarları arasında gerginlik yaşandı. 
     Karşılaşmanın başlamasına yaklaşık 3 saat kala eski açık tribünün arka kısmındaki sahil yolunda iki takım taraftarları karşı karşıya geldi. 
     Taraftarlar önce tezahüratlarla sataşmada bulunurken, daha sonra birbirlerine taş atmaya başladılar. Bursaspor taraftarlarını taşıyan minibüslerin camları Beşiktaşlı taraftarlar tarafından taşlarla kırılırken, bazı konuk takım taraftarlarının yaralandıkları gözlendi. 
     Yaşanan gergin anlar sonunda stat önündeki sahil yolunun tamamen cam kırıklarıyla kaplandığı görülürken, güvenlik güçleri olaya müdahale ederek, kavganın büyümesini engelledi. 
     Bursaspor taraftarlarının, kendileri için ayrılan eski açık tribüne alınmasının ardından, Beşiktaş taraftarları da bu bölgeden uzaklaştırıldı. 
     Bu arada, Bursaspor'u taşıyan otobüs de geniş güvenlik önlemleri altında stada getirildi. Otobüsün Beşiktaş'a girmesiyle birlikte yaklaşık 100 kadar polis, aracın etrafını çevirip stada kadar geldi. Beşiktaşlı taraftarların otobüse bir saldırıda bulunmaması için yol güzergahında önlemler alındı. 
     Güvenlik güçleri, iki takım taraftarları arasında yaşanan olayların ardından stat çevresinde ve içinde güvenliği artırarak yeni olayların çıkmasını engelledi. 
     
</TEXT>
</DOC>
