<DOC>
<DOCNO> 194528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır hükümeti, göbek dansını yabancılara yasakladı 
</HEADLINE>
<TEXT>

     Mısır'da hükümet, Mısırlı olmayanların göbek dansı yapmasını yasakladı. 
     Hükümetin, yerli oryantalleri korumak için bu kararı aldığı, bundan böyle yabancı dansçılara çalışma izni verilmeyeceği ve çalışma izinlerinin yenilenmeyeceği bildirildi. 
     Aralarında Amerikalılar ve Avruplıların da bulunduğu yabancı dansçılar ise kararı ''haksız ve mantıksız'' olarak nitelendirdiler. 
     Caroline adlı Amerikalı, Mısır toplumunun Müslüman kadınların açık kıyafetlerle dans etmesine karşı giderek daha az tolerans gösterdiğini belirterek, bu yüzden ülkede yerel dansçı sayısının azaldığını söyledi. 
     Arap dünyasının en saygın oryantallerinden, 1997'de emekli olan Filistinli Nagwa Fuad, ''Yeteri kadar Mısırlı yetenek yok, yabancılara ihtiyaç duyulduğu açık'' diyerek, yabancı meslektaşlarına destek verdi. 
     Kararın Mısırlılara iş alanları açmak amacıyla alındığını belirten Çalışma ve Göçmen Bakanlığı'ndan Naval el-Naggar ise ''Göbek dansı Mısır'a ait bir şeydir. Mısır'dan göbek dansçısı bulmak zor değil. Mısır'daki gece kulüplerinde çalışan çok fazla yabancı var'' diye konuştu. 
     Dansçı acenteliği yapan Hasan Akif de yasağı savunarak, başta Rusya ve Ukrayna'dan 3 bin kadar dansçının Mısır'da çalıştığını belirterek, ''Bunlar Mısırlılara şans bırakmıyor'' diye konuştu. 
     Yabancı dansçıların gecede 250-500 dolar aldıkları, seçkin Mısırlı dansçıların ise gecede 1600 dolara kadar kazandıkları belirtiliyor. 
     
</TEXT>
</DOC>
