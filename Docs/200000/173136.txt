<DOC>
<DOCNO> 173136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/yozer.html </URL>
<DATE> 2003/08/02/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bitmeyen hatalar 
</HEADLINE>
<TEXT>

   
   Geçen sezon Galatasaray'ın en büyük derdi oynadığı futbolun olumlu yönlerini 90 dakika içine çok az yansıtmasıydı. Aradan iki ay geçti, yeni transferler yapıldı, ancak aynı hastalık devam ediyor. Inter karşısında Galatasaray ilk on dakika kötü oynamadı. Ancak olumlu görüntüler sınırlı kalınca, takımın bütünlüğü de otomatikman kayboldu. Süreklilik hiç yoktu, tempo zayıftı. Oyun disiplininden çok uzaktılar. Çok iyi oynadığı dakikalardan çok kötü futbol dakikalarına ani ve sert geçiş yaptılar. 
   Inter'in her atağı Galatasaray'ın savunma kanatlarındaki aksaklıkların bilançosuydu. Galatasaray bu ataklara ne önlem alabildi, ne de takviyeler yapabildi. Hakan Ünsal ile De Boer'in ortak uykusu, Martins'ten Galatasaray'ın çok sıradan bir gol yemesine yol açtı. Yine Tamas'ın ağırlığıyla Prates'in uygun adım geri dönüşleri, Meyde ile Emre'nin sol kanadı hiç sıkıntıyla karşılaşmadan kullanmalarına neden oldu. Her ikili mücadeleyi kaybeden Galatasaray gibi bir takımın bu tip üst düzey maçlarda rakibe bu kadar çok net pozisyon vermesi olağan bir durum sayılmasa gerek. Ayrıca göklere çıkartılan Tamas'ın, Martins önünde düştüğü acıklı durumlar, bu oyuncunun kalitesinin sınırlı olduğunun ve yetersizliğinin kanıtıydı. 
   Terim'in Bülent'i savunmanın ağır görüntüsünü biraz canlandırmak için kulübeye oturtması aslında geri tepen bir düşünce oldu. Ligin başlamasına bir hafta kala h l arayış yapmak anlamsızlığın ötesindeydi. De Boer, hem Bülent'in yokluğunu unutturmak, hem de artı çaba harcamak için yetersiz ve çok ağır kaldı. Bu nedenle Terim'in, Bülent'siz denemeleri belli ki sadece bir maçlık olacak. 
   Galatasaray'ın fizik gücü Hertha Berlin karşısında çok zorlandı. İyi pas yapan Inter önünde çabuk tükendi. Bu durumda Galatasaray'ın Şampiyonlar Ligi gibi üst düzey maçlara hazır olduğunu söylemek inanın çok zor. 
   
   
</TEXT>
</DOC>
