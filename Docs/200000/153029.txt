<DOC>
<DOCNO> 153029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo12.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Tekelspor Oyak Renault maçına kilitlendi... 
</HEADLINE>
<TEXT>

     Türkiye Basketbol Ligi'nde normal sezonda başarılı bir sezon geçiren ve play-off'lara katılma hakkı elde eden İstanbul Tekelspor'da, gözler 30 Nisan Çarşamba günü OYAK Renault ile yapılacak play-off 1. tur maçlarına çevrildi. 
     İstanbul Tekelspor Antrenörü Fikret Canselen, OYAK Renault ile zorlu bir play-off serisi yapacaklarını belirterek, ''Bursa'daki ilk maçı kazanırsak avantaj yakalarız'' dedi. 
     Canselen, OYAK Renault'un güçlü bir takım olduğunu vurgulayarak, ''OYAK Renault yabancı oyuncu almadan yerli kadrosuyla başarılı bir dönem geçirdi. Rakibimizle iki maçta da çekişmeli mücadele verdik. Zor bir seri olacak. İki takımın da şansları eşit. Bursa'daki ilk maçı kazanmamız gerekiyor. Bu maçı kazanırsak çeyrek finale bir adam daha yaklaşmış olacağız'' diye konuştu. 
     Fikret Canselen, Atkins'in özel işleri nedeniyle, Dunkley'in ise izinli olduğu için şu an takımda yer almadığını vurgulayarak, bu iki oyuncuyu da 30 Nisan Çarşamba günü yapılacak maça yetiştirmeye çalışacaklarını söyledi. 
     Sezon başında ikinci ligde mücadele etmeyi beklerken, İzmir Büyükşehir Belediyesi'nin Birinci Lig'de mücadele etmeyeceğini açıklamasıyla kendilerini Birinci Lig'de bulduklarını kaydeden Canselen, şöyle konuştu 
     ''Bizim yaptığımız işler ortada. İkinci Lig'de şampiyonluk amacıyla kurulan bir takım play-off'lara kalarak sezonun takımı oldu. Beklenenden daha fazlasını verdik. Yerli kadromuzu koruyarak, yabancı oyuncularla takviye yaptık. Birinci Lig'de kalmak kolay değildi. Play-off'lara kalmak ise daha zordu. Biz ikisini de başardık.' 
     





</TEXT>
</DOC>
