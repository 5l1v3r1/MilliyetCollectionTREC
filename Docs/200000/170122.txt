<DOC>
<DOCNO> 170122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/spor/aspo.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FRANSIZ ÖPÜCÜĞÜ 2-1 
</HEADLINE>
<TEXT>

Beşiktaş, Barış Kupası’nın ikinci maçında kendine geldi, Fransa şampiyonu O.Lyon’u devirerek, iddiasını sürdürdü. Kartal’ı galibiyete taşıyan golleri Pancu ve penaltıdan Ahmet Yıldırım attı 
     BEŞİKTAŞ, Güney Kore’de düzenlenen Barış Kupası’nın ikinci maçında Fransa şampiyonu O.Lyon’u 2-1 yenerek iddiasını devam ettirdi. İlk yarıda Sinan, Giunti ve İbrahim ile net pozisyonlar bulan ancak golle sonuçlandıramayan Siyah - Beyazlı takımı 46. dakikada Pancu öne geçirdi. 74’te Luyindula oyuna denge getirdi. 86. dakikada Sergen’in düşürülmesiyle kazanılan penaltıyı Ahmet Yıldırım gole çevirdi ve maçın skorunu belirledi. Beşiktaş gruptaki son maçını yarın Güney Afrika’nın Kaizer takımı ile oynayacak. 
     
     Maçın karnesi 
     HAKEMLER Kim Tae Young Kore , Lee Yau Tak Hong Kong , Kim Dae Young Kore 
     OLYMPIQUE LYON Coupet 6 Vercoutre Dk. 46 4 - Deflandre 5 , Edmilson 5 , Sartre 5 - Reveillere 5 Delmotre Dk. 59 4 , Clerc 5 Essien Dk. 59 5 , Dhorasoo 6 Genevier Dk. 82 4 , Diarra 6 , Carriere 4 Bergougnoux Dk. 59 5 - Govou 4 Pernambucano Dk. 46 5 , Luyindula 6 
     BEŞİKTAŞ Cordoba 7 - Zago 6 , Ronaldo 6 , Ahmet Yıldırım 7 - Okan 4 Kaan Dk. 73 4 , Yasin 5 , Giunti 6 Tayfur Dk. 60 5 , Pancu 5 Tümer Dk. 79 4 , İbrahim 7 - Ahmed Hassan 5 Sergen Dk. 46 8 , Sinan 5 Ahmet Dursun Dk. 56 5 
     GOLLER Pancu Dk. 46 , Luyindula Dk. 74 , Ahmet Yıldırım Dk. 86 pen. 
     SARI KART Sinan, Yasin Beşiktaş 
     
     Göze batanlar 
     Cordoba Yerinde kurtarışları, sürekli takım arkadaşları ile konuşup uyarması ve iyi zamanlaması ile gözdoldurdu. Yediği golde ise savunmanın kurbanı oldu. 
     Sergen Ağrılarına rağmen galibiyette başrolü oynadı. Süper solak, attığı akıl dolu paslar ve yaptırdığı penaltı ile göze battı. Takımını en kritik dönemde ateşledi. 
     Ahmet Yıldırım Savunmada iyi kademe yaptı. Arkasında oynadığı İbrahim’i aralara iyi kaçırdı. Ancak yenilen golde gereksiz yere ileri çıkması tek hatasıydı. 
     Pancu Akıl dolu bir vuruşla ilk golü atmasına rağmen sahada hiç yoktu. Top almamak için hep saklandı, adam kovalamadı. Fizik olarak da büyük düşüş içinde. 
     Yasin Çok koşmasına rağmen vasat bir görüntü çizdi. Ayağındaki topları takım arkadaşları yerine, rakibe verdi. Şansını pek iyi değerlendirimedi. 
     Okan Sakatlığı yüzünden iyi bir kamp dönemi geçiremeyen genç yıldızın güçsüzlüğü gözden kaçmıyor. Ofansif oyuna katkı sağlayamadı ve bu yüzden oyunda kaldığı süre içinde Beşiktaş sağ kanadı kullanamadı. 
     
Forvette çok geriyiz’      TEKNİK Direktör Lucescu maçtan sonra yaptığı açıklamada, ilk kez hırslı oynadıklarını söyledi. Rumen hoca, "Çalışmalarımızı, şevkimizi bu maçta ortaya koyduk. Daha çok gol atabilirdik. Her geçen maç oyun kalitemiz biraz daha yükseliyor. Sinan, Okan ve Ahmed Hassan yavaş yavaş takıma uyum sağlıyorlar. Sonuçta Fransa Şampiyonu’nu yendik. Bunun için ayrıca bir mutluluğum var. Ancak forvette çok gerideyiz. Büyük bir sorunumuz var. Bu konuyu da çabuk bir şekilde aşmalıyız" dedi. 
     
Seongnam galip      SİYAH - Beyazlı takımın ilk maçta yenildiği Seongnam Ilhwa takımı dün de Kaizer’i 1-0 yenerek liderliğini perçinledi. Altı puanla ilk sırada bulunan Güney Kore temsilcisi son maçını O.Lyon ile oynayacak. Grupta puan eşitliği halinde gol averajı geçerli olacak. Burada da eşitlik varsa ikili averaja bakılacak. Beşiktaş’ın ikinci tura çıkması için Kaizer’i farklı yenmesi, O.Lyon’un da Seongham’ı devirmesi gerekiyor. 
     
TAKIMLAR O G B M A Y P S.İlhwa 2 2 - - 3 1 6 O.Lyon 2 1 - 1 3 2 3 Beşiktaş 2 1 - 1 3 3 3 K.Chiefs 2 - - 2 - 3 -      
     

</TEXT>
</DOC>
