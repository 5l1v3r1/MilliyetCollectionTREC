<DOC>
<DOCNO> 170539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun01.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'da yanardağın püskürttüğü küller Mexico City'i sardı.. 
</HEADLINE>
<TEXT>

     Meksika'da kısmen faaliyete geçen Popocatepetl yanardağından çıkan küllerin rüzgarla başkent Mexico City'ye taşınması sonucu kent, beyaz bir volkanik toz tabakasıyla örtüldü. 
     Kente, dün sabahtan itibaren yağmur gibi kül yağmaya başlamasıyla birlikte halk, evlerine akın etti. Dışarıda yakalananlar, özellikle gözlerinin yanmasından, küllerinin ağız ve burunlarına dolmasından şikayetçi oldu. Maske satın almak isteyenlerin eczanelere akın ettiği gözlendi. Radyolar insanları, başlarını sokakta iken tamamen örtmeleri, araçları üzerindeki kül tabakalarını temizlerken, boyanın çizilmemesi için itinalı olmaları gibi önlemler almaları yönünde uyardı. Küller özellikle kentin güneyini kapladı. Bu bölge adeta karanlığa gömüldü. Yetkililer, küllerin sağlık için tehlikeli olmadığını açıkladılar. 
     Yanardağ, kentin 65 km güneydoğusunda bulunuyor. Yanardağın 3 kilometre yakınındaki bölgelere külle birlikte akkor halindeki parçacıklar da düştü. Yanardağın etkinleşmesinden birkaç saat sonra başlayan rüzgar, külleri başkente de taşıdı. Gökyüzünün de beyaz bir toz bulutuyla kaplanmasına karşın, sonradan yağan yağmur, havayı temizledi. 
     Yetkililer, volkanın sakin ve istikrarlı olduğunu, etkinliğin iki saat sürdükten sonra durduğunu, tehlike yaratmadığını açıkladılar. 
     Kentte bulunan uluslararası havaalanındaki seferlerde de ciddi aksama olmadı. 
     
</TEXT>
</DOC>
