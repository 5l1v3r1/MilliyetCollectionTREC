<DOC>
<DOCNO> 168065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo07.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür mutluluktan uçuyor... 
</HEADLINE>
<TEXT>

     Galatasaray'dan 3 yıl önce İtalya'nın FC İnter takımına transfer olan, ardından İtalyan Parma ve İngiliz Blackburn Rovers'a geçen ve buralarda umduğunu bulamayan Hakan Şükür, tekrar sarı-kırmızı formaya kavuşmasından dolayı adeta mutluluktan uçuyor. 
     Hakan Şükür, internet sitesinde yaptığı açıklamada, Florya Metin Oktay Tesisleri'nin çimlerine çıkarken sanki ilk kez Galatasaray forması giyen bir futbolcu gibi heyecanlandığını ifade ederek, şunları kaydetti 
     ''Tekrar dünyanın en büyük taraftarının huzurunda futbol oynama şansını yakaladığım için kendimi çok şanslı hissettim. Bu her futbolcuya nasip olmayacak bir olay. Aslında 21 Mayıs 2000 tarihinde Galatasaray formasını son kez giydiğimde bunun geçici bir ayrılık olduğunu biliyordum. Yuvama tekrar döneceğime, gollerimi yine tuttuğum takım için sıralayacağıma inanıyordum. Kısmet bugüneymiş.'' 
     
     EFSANEYİ YENİDEN CANLANDIRACAĞIZ 

     Galatasaray'a ilk transfer olduğunda da büyük emeği olan başkan Özhan Canaydın'ın kendisini arayıp ''Gel sözleşmeye imza at'' dediğinde hiç tereddütsüz boş mukaveleye imza attığını ve profesyonel anlamda da yeniden Galatasaraylı olduğunu anlatan Hakan Şükür, transferi ve hedefleriyle ilgili görüşlerini de şöyle açıkladı 
     ''Tribünden yeşil sahaya inip Galatasaray formasını giydiğimde ne hissediyorsam, şimdi de onu hissediyorum. Önümde çok büyük hedeflerim var. Zaten hedefi olmayan insanın başarılı olması da çok zor. Beni yakından tanıyanlar bilirler. Ben kendime bir hedef seçerim ve o hedefe ulaşmak için olanca gücümle mücadele ederim. Şimdiki hedefim kendi alanımla ilgili kırılmadık rekor bırakmamak. Takımımın formasıyla daha önce alıştığım şampiyonluklara yenilerini eklemek.'' 
     
     İÇİM İÇİME SIĞMIYOR 

     Galatasaray bu yıl tüm kupaları müzesine taşıyacak güçte olduğunu kaydeden Hakan Şükür, açıklamasını şöyle tamamladı 
     ''Bizler de futbolcular olarak varımızı yoğumuzu ortaya koyarak, efsaneyi yeniden canlandıracağız. Taraftarımızın daha önce de alışık olduğu başarılara yeniden imza atacağız. 
     Anlatmak istediğim, paylaşmak istediğim çok şey var. Çünkü çok heyecanlıyım. İçim içime sığmıyor. Bir an önce liglerin başlamasını ve sizlerin önüne çıkmayı istiyorum. Atatürk Olimpiyat Stadı'nın çimlerine basacağım günü iple çekiyorum. Galatasaray formasını, taraftarını, camiasını, kısaca bu çatıyı çok özledim. 
     Bu camiaya nasıl teşekkür edeceğimi, neler yapacağımı herkes en kısa süre içinde görecek.'' 

     
</TEXT>
</DOC>
