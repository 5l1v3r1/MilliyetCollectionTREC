<DOC>
<DOCNO> 161132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/siyaset/siy07.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda bir Yılmaz daha... 
</HEADLINE>
<TEXT>

     SALİHA ÇOLAK Ankara 

     TBMM Yolsuzlukları Araştırma Komisyonu'na Türkiye'nin en büyük hayali ihracat soruşturması olan Ömürcek Ağı operasyonuyla ilgili bilgi veren dönemin Mali Şube Müdürü Şerafettin Bural, "Turgut Yılmaz işin kendisine dayanacağını görünce önümüzü kesti, ekibi dağıttı" dedi. Balina operasyonunun yürütüldüğü İzmir'de Mali Şube Müdürlüğü yapan, Ankara'da Mali Şube Müdürü olarak Ömürcek Ağı Operasyonu sürürken görevden alınan, Güvenlik Daire Başkanlığı Şube Müdürü Bural, komisyona operasyonla ilgili bilgi verdi. 687 firmanın yaptığı hayali ihracatta 56 milyar doların hortumlandığını, ancak 5 milyar dolarlık 2 olayın çözüldüğünü bildiren Bural, 38 teşekkülün henüz tam olarak ortaya çıkarılmadığını anlattı. 
     Bural, "Turgut Yılmaz ekibimizi dağıttı, soruşturmanın önünü kesti" dedi. Bural'ın, "Bu işin tepesindeki siyasetçiye de ulaştık, bu siyasetçinin kardeşine de" diyerek eski ANAP Genel Başkanı Mesut Yılmaz'ı da isim vermeden suçladığı bildirildi. 
     

</TEXT>
</DOC>
