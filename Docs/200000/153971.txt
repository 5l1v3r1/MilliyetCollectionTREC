<DOC>
<DOCNO> 153971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun20.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC "Rumların önerileri açıklarkenki üslubu dostluktan uzak" 
</HEADLINE>
<TEXT>

     KKTC Bakanlar Kurulu, Başbakan Derviş Eroğlu başkanlığında yaptığı olağanüstü toplantıda, Rum Bakanlar Kurulu'nun Kıbrıslı Türklere yönelik aldığı ''önlemler'' paketiyle Rum Ulusal Konseyi'nin aldığı kararları değerlendirdi. 
     Bakanlar Kurulu'nun açıklaması, Bayındırlık ve Ulaştırma Bakanı Salih Miroğlu tarafından yapıldı. Miroğlu, Rum Bakanlar Kurulu'nun aldığı ''önlemlerin'' incelendiğini ifade ederek, ''Rum yönetiminin önerisini açıklarken benimsediği yaklaşım ve kullandığı üslup, bir dostluk ve işbirliği ortamı tesisi amacından uzaktır'' dedi. 
     Kıbrıs Rum yönetiminin uluslararası hukuka aykırı olarak Avrupa Birliği ile imzaladığı Katılım Anlaşması'nı, Kıbrıs'ta iki tarafın eşit statüsünü ve uzlaşmaya dayalı yeni bir ortaklık oluşturulması zeminini ortadan kaldırmak amacıyla şimdiden istismar etmeye başladığını belirten Miroğlu, şunları söyledi 
     ''Bu çerçevede bazı gerçeklerin yeniden hatırlatılmasında yarar vardır. Kıbrıs'ta halen eşit statüde iki ayrı halk, iki ayrı demokratik yapı ve hukuki düzenle iki ayrı devlet vardır. Güney Kıbrıs Rum yönetiminin yetki ve otoritesi sadece Güney Kıbrıs'ta geçerlidir. 
     KKTC topraklarında yaşayan Türkler, KKTC'nin vatandaşları olup, kişisel hak ve özgürlükleri KKTC Anayasası'nın güvencesi altındadır.'' KKTC'nin her iki halkın yararına olacak adımları sürdürmekte kararlı olduğunun altın çizen Miroğlu, KKTC hükümetinin Rum kesimi ile sınır geçişlerine getirdiği yeni düzenlemenin de bu anlayışın bir parçası olduğunu söyledi. 
     Miroğlu, ''Rum tarafını bir kez daha gerçekleri görmeye, dostluk ve işbirliği ortamının tesisine katkıda bulunmaya davet ediyoruz'' dedi. 
     Salih Miroğlu, Rum kesimi ile KKTC arasındaki doğrudan telefon görüşmesinin başlayıp başlamadığının sorulması üzerine, bu konuda KKTC Telekomünikasyon Dairesi'nin çalışmalarının devam ettiğini belirterek, ara bölgedeki Ledra Palace'da bulunan BM telefon hattının kapasitesinin artırılmasına çalışıldığını, bunun birkaç gün sereceğini kaydetti. 
     Miroğlu, bu hattın devre dışı bırakılmasının, görüşmelerinin Türkiye, Yunanistan, KKTC ve Rum tarafı arasında yapılacağını, bunun da maliyetinin fazla olacağını belirtti. 
     




</TEXT>
</DOC>
