<DOC>
<DOCNO> 197844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur19.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Burası İtalya' diye kaçakları Söke'de denize bıraktılar... 
</HEADLINE>
<TEXT>

     Kaçak taşıyan bir tekneden ''İtalya'ya geldik'' diye Söke'de denize bırakılan 12 Somalili, Söke Jandarma Komutanlığı'na sığındı. 
     Söke Kaymakamı İbrahim Çay, AA muhabirine yaptığı açıklamada, Karina Mevkii'nde, can yelekleriyle sahile yüzerek geldikleri belirlenen 5'i kadın 12 kaçağın jandarmaya sığındığını bildirdi. 
     Somali vatandaşı oldukları belirlenen kaçakların ifadelerinde, bulundukları tekneden ''İtalya'ya geldik'' denilerek indirildiklerini söyledikleri öğrenildi. 
     Kaymakam Çay, Yunan yetkililerce verilen ''70 kadar kaçak taşıyan balıkçı teknesinin Türk karasularında bulunduğuna'' ilişkin bilgi doğrultusunda güvenlik güçlerinin araştırma yaptığını kaydetti. 
     Söke'deki 12 kaçağın da söz konusu tekneden indirilmiş olabileceği, bu konunun henüz kesinleşmediği belirtiliyor. 
     
</TEXT>
</DOC>
