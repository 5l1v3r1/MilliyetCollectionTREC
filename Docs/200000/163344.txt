<DOC>
<DOCNO> 163344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzakdoğu Türk mutfağını sevdi... 
</HEADLINE>
<TEXT>

     Türk kültürüne ilgi duyan Uzakdoğu, Türk mutfağını da sevdi. Japonya, Singapur, Endonezya, Malezya, Honkong'da son yıllarda sayıları giderek artan Türk lokantaları, Türk mutfağının meze ve ünlü yemeklerini, damak tadı farklı olan insanlara da sevdirdi. 
     Uzakdoğu'da Türk mutfağını sevdiren insanlardan biri de 27 yaşındaki Özgür Zorlu... Babasının 1994 yılında Singapur'a gelerek lokanta açması üzerine soluğu bu ülkede alan Zorlu, önce babasının yanında başladığı aşçılığını zaman içinde geliştirmiş, şimdi ünlü oteller, elçiliklerin kabullerinde, özel gecelerde 30-40 çeşit Türk yemeği yapıyor. 
     Özgür'ün Ağabeyi de Endonezya'daki tek Türk lokantasının sahibi... Baba Sezai Zorlu ve iki oğlu, şimdi Uzakdoğu'da birçok ülkede ünlü birer aşçı olarak tanınıyor. Zorlu, babası ve ağabeyinin aksine lokanta açmak yerine, lüks otel ve davetlere giderek, Uzakdoğulu insanlara Türk yemekleri yaptırıyor. 
     
     ''DÜNYANIN EN UCUZ MUTFAĞI...'' 
     Japonya'da 30, Singapur'da 12, Malezya'da 6, Endonezya'da 1 Türk lokantası bulunduğunu söyleyen Özgür Zorlu'ya göre Uzakdoğulular özellikle Türk mezelerine bayılıyor. Izgara, kebap ve geleneksel Türk yemeklerinin tarifine sadık kalarak pişirdiklerini ifade eden Zorlu, ''Uzakdoğulular, Türk kültürüne çok ilgi duyuyor. Türk Mutfağı onların damak tadına hayli uzak olmasına rağmen çok beğeniyor. Avrupa mutfağı olarak görüyorlar'' diyor. 
     Zorlu, Uzakdoğu ülkelerinde yaklaşık 4 bin Türk'ün yaşadığını, Türk lokantalarının sadece Türk müşterilerle ayakta kalamayacağını ifade ediyor. Singapur'da Hükümet yetkililerine bile yemek pişirdiğini anlatan Zorlu, lüks davetlerde Türk mutfağının tercih edildiğine işaret ediyor. 
     Zorlu'ya göre, Türk mutfağı dünyanın en ucuz mutfağı... ''Fransızlar yemeği süslemek için, Çin mutfağı ise sosa para harcar. Ama bizim yemeklerimiz son derece ucuz malzemelerle yapılıyor'' diyen Zorlu, Uzakdoğu ülkelerinde bir kişinin Türk lokantalarında 30-40 dolara istediği yemekleri yiyebildiğini vurguluyor. 
     
     ''YEMEKLE TANITIM OLMAZ'' 
     Türk mutfağının Türkiye'nin tanıtımına katkısı olup olmadığı sorusuna Zorlu, ''Yemekle tanıtım olmaz. Bir Japon ya da Singapurlu, Türk yemeği yemek için Türkiye'ye gitmez. Zaten burada Türk lokantaları var. Turist çekmek, ülke tanıtımı için daha farklı şeyler yapmak gerekir'' karşılığını veriyor. 
     Uzakdoğu'da Türkiye tanıtımının zayıf olduğunu belirten Zorlu, ''Yılda bir kez Türk haftası düzenlemekle tanıtım olmaz. Zaten başka da bir şey yapılmıyor. Oysa Türkiye'nin istediği zengin turist burada. Yılın farklı dönemlerinde her alanda fuarlar düzenlenmeli'' görüşünü ifade ediyor. 
     SARS'ın Uzakdoğu'yu olumsuz etkilediğini, turist sayısının azaldığını, işyerlerinin personel çıkartmaya başladığına işaret eden Zorlu, Uzakdoğulu insanların Türkiye'ye ilişkin gözlemini şöyle aktarıyor 
     ''Aslında Türkiye'ye gitmek istiyorlar ama hala terörün varolduğunu sanıyorlar. Türkiye'nin güvenlik açısından tehlikeli bir ülke olduğunu düşünüyorlar. Irak'a komşu olması nedeniyle savaşın da etkisi oldu. Ama şimdi bunlar kalmadı, iyi bir tanıtımla Uzakdoğulu turisti ülkemize çekebiliriz.'' 
     
</TEXT>
</DOC>
