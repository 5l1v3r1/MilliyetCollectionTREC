<DOC>
<DOCNO> 182118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/soneko03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     ABD doları Avrupa döviz borsalarında geçen hafta, önemli para birimlerinin çoğu karşısında gerilerken, sadece Japon yeni karşısında yükseldi. Altın fiyatları ise sadece iki borsada yükselirken, Londra borsasında düştü. 
     ABD'de perakende satışların beklenenden daha zayıf çıkması üzerine, diğer önemli para birimleri karşısında Cuma günü önemli ölçüde değer kaybeden doların imdadına, bir merkez bankasının piyasalara müdahelesi yetişti. New York borsasında dolar, Japon yeni karşısında toparlandı. 
     Perakende satışlarda Ağustos ayında yüzde 1.6 artış beklenirken bu oran binde 6'da kaldı. ABD'De yeni işe alınanların sayısına da geçen zhafta beklenmeyen düşüş kaydedilince, doların değer kaybı hızlanmıştı. 
     Tüketicilerin Amerikan ekonomisine güveninin Temmuz'da 90.9 iken Ağustos'da 89.3'e ve Eylül ayı için de 88.2'ye inmesi, doları daha da zayıflattı. 
     New York'da doların euro, sterlin ve İsviçre frangı karşısındaki değerleri yaklaşık bir ayın en düşük düzeylerine indi. Borsacılara göre, doların düşüşü euro'nun 1.0990 dolar sınırını aşmasından sonra hızlandı. 
     Bu borsada euro Cuma günkü kapanışta 1.1202 dolardan 1.1289 dolara, dolar ise 117.05 yenden 117.33 yene çıkarken, İsviçre frangı ve Kanada doları karşısında geriledi. Sterlin 1.5949 dolardan 1.6051 dolara çıktı. 
     Bir uzmana göre, Japon Merkez Bankası'nın piyasaya müdahalesiyle doların gün içinde 117 yeni aşıp 117.55 yene kadar çıkması mümkün. 
     
     MENKUL KIYMETLER BORSALARINDA DÜŞÜŞ 
     Öte yandan Amerikan ekonomisi ile bazı şirketlere dair olumsuz göstergeler ve gelişmeler, yatırımcıların menkul kıymetlere iştahını kesince, New York menkul kıymetler borsası Wall Street'de endeksler geçen hafta düştü. 
     Bazı borsacılar, borsada altı aydır sürekli yükselişten sonra derin ölçüde bir düzeltme, hisse senetleri fiyatlarının gerçek değerlerine oturmasını bekliyor. 
     Endekslerin bu yılın en düşük değerlerine indiği 11 Mart'dan beri Dow Jones Endeksi yüzde 26, Nasdaq yüzde 46, S P 500 endeksi ise yüzde 27 yükseldi. Dow geçen hafta 31.79 puan binde 3 kayıpla 9,471.55 puana, Nasdaq Bileşik Endeksi 3.21 puan binde 2 kayıpla 1,855.03 puana, S P endeksi 2.76 puan binde 3 kayıpla 1,018.63 puana indi. 
     Londra borsasında FTSE 100 endeksi geçen hafta 19.4 puan kayıpla 4,237.8 puana inerken, Tokyo borsasında Nikkei Endeksi 166.48 puan yüzde 1.58 artışla 10,712.81 puana çıktı. 
     
</TEXT>
</DOC>
