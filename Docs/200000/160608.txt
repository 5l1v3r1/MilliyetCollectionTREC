<DOC>
<DOCNO> 160608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur03.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 4 ayrı kazada 3 kişi öldü, 6 kişi yaralandı... 
</HEADLINE>
<TEXT>

     İstanbul'da meydana gelen 4 ayrı kazada 3 kişi öldü, 6 kişi yaralandı. 
     E-5 Karayolu'nun Ömür Rampası mevkiindeki Böbrek Vakfı önünde aşırı hızla Bakırköy yönüne giden ve plakası ile sürücüsü henüz belirlenemeyen bir otomobil, aynı yönde seyreden Hamdullah Doğan'ın kullandığı 34 TZF 60 plakalı dolmuş minibüse arkadan çarptı. 
     Çarpmanın etkisiyle kontrolden çıkıp bariyerlere vurarak yan yatan minibüsteki yolculardan Hayati Can ile eşi Çiğdem ve 4 yaşındaki kızı Sude Can yaralandı. 
     Dr. Sadık Onuk Bakırköy Eğitim ve Araştırma Hastanesi'ne kaldırılan yaralılardan Çiğdem Can 26 , müdahaleye rağmen kurtarılamadı. 
     Özel İncirli Hastanesi'ne götürülen Hayati Can ve kızı Sude ise buradaki ilk müdahalenin ardından sevk edildikleri VKV Amerikan Hastanesi'nde tedavi altına alındı. 
     E-5 Karayolu'nda gerçekleşen ikinci kazada da Topkapı yönüne giden Vedat Mollaş'ın kullandığı 34 PU 256 plakalı otomobil, Küçükçekmece Sefaköy'deki Bağlar Durağı mevkiinde aşırı hız nedeniyle kontrolden çıkarak orta refüje vurdu. 
     Takla atıp karşı şeride geçerek iki ayrı otomobile çarpan aracın sürücüsü Mollaş, olay yerinde öldü. Bu araçta bulunan Mollaş'ın arkadaşları Mehmet Uysal ve Hasan Hüseyin Erdal da yaralandı. 
     Özel Doğan Hastanesi'ne kaldırılan Uysal, ayakta tedavi edildikten sonra taburcu oldu. Yaralı Erdal da aynı hastanede müşahede altına alındı. 
     
     ÜSTGEÇİDİ KULLANMAYINCA 
     E-5 Karayolu'nun Şirinevler Metro Üstgeçidi altındaki kazada ise Yenibosna yönüne giden Sedat Bakmaz yönetimindeki 34 BYM 88 plakalı otomobil, yolun karşısına geçmeye çalışan 30-35 yaşlarındaki bir erkeğe çarptı. 
     Üzerinden kimliğini belirlemeye yarayacak belge çıkmayan ve kurallara aykırı şekilde üstgeçidin altından geçmek isteyen bu kişi, olay yerinde öldü. Hafif yaralanan sürücü Bakmaz ise kaldırıldığı hastanede yapılan tedavisinin ardından polislerce gözaltına alındı. 
     İstanbul'daki dördüncü kazada da Atatürk Bulvarı'nın Fatih Aksaray Polis Merkezi önünden yolun karşısına geçmek isteyen yaşlı bir kadına, plakası alınamayan otomobil çarptı. 
     Kaza sonucu başından hafif yaralanan yaşlı kadın, olay yerine gelen polisler ile sağlık görevlilerince hastaneye kaldırılmak istendi. Ancak görevlilerin tüm ısrarlarına rağmen hastaneye gitmeyen kadının başındaki kanlar, sağlık personeli tarafından olay yerinde temizlendi. 
     Yaraları da sarılan yaşlı kadın daha sonra görevlilere teşekkür edip kaza yerinden ayrılırken, polis olayın ardından Unkapanı yönüne kaçan ve aşırı hızlı olduğu belirlenen otomobilin sürücüsünü aramaya başladı. 
     
</TEXT>
</DOC>
