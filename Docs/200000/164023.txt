<DOC>
<DOCNO> 164023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun20.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Park Orman'da tüp bebek kurası      İSTANBUL Milliyet 

     Çocuk İstiyorum Dayanışma Derneği ÇİDER , Dünya İnfertilite kısırlık Ayı nedeniyle bu akşam saat 19.30'da Çocuk İstiyorum Dayanışma Gecesi düzenliyor. Şişli Belediyesi ile Androloji, Jinekoloji ve Perinatoloji Derneklerinin desteğiyle düzenlenen gecede yapılacak kurayla 145 kişi ücretsiz teşhis ve muayene, 7 kişi yüzde 50 indirimli, 1 kişi ise ücretsiz tüp bebek tedavisi hakkı elde edecek. Saat 23.30'a kadar sürecek gecede bir de konser verilecek. 
     
Habur'dan ticari geçişler durdu...      ANKARA Milliyet 

     Türkiye ile Irak sınırı arasındaki Habur Sınır Kapısı'ndan ticari geçişler durduruldu. Dışişleri Bakanlığı, sorunun Irak'taki Kürtlerden kaynaklandığını açıkladı. Bakanlık Sözcüsü Hüseyin Diriöz, önceki geceden itibaren tıkanıklık nedeniyle geçişlerin durdurulmasıyla ilgili şu açıklamayı yaptı "Irak tarafından Türkiye'ye geçişlerde sıkıntı yaşandığı için tıkanma oluşmaktadır. Temaslar sürüyor, tıkanıklık yakında giderilecek." 
     
Papandreu ile Cem ders verecek      UTKU ÇAKIRÖZER Ankara 

     Türk - Yunan yakınlaşmasının mimarları Yunanistan Dışişleri Bakanı Yorgo Papandreu ve eski Dışişleri Bakanı İsmail Cem, İstanbul'da birlikte ders verecek. Ankara'daki Yunan diplomatik kaynaklarından edinilen bilgiye göre, Türk ve Yunan Dışişleri bakanları temmuz içinde karşılıklı ziyaretler gerçekleştirecek. 14 Temmuz'da İstanbul'a gelecek olan Papandreu, Cem'le birlikte Bilgi Üniversitesi'ndeki seminerde konuşmacı olacak. 
     
Çelik Yayınevleri mağdur edilmeyecek      ANKARA Milliyet 

     MİLLİ Eğitim Bakanı Hüseyin Çelik, ilköğretimde ücretsiz ders kitabı dağıtımı sırasında sektörün mağdur edilmeyeceğini belirterek, "Eskiden bir kitap üzerinden yüzde 70'i yayınevleri, yüzde 10'u dağıtımcılar, yüzde 20'yi de kırtasiyeciler alıyordu. Yine buna yakın bir dağılım olacak" dedi. Çelik, "Kitapların harmanlaması yapılacak, paketlenecek. Kitapçılar da teslim alacak ve okullara ulaştıracak. Yayınevleri, dağıtımcılar ve kırtasiyecilerin zor durumda kalmaması için gereken yapılacak." 
     
Aydın'da zabıtalara siyah poşet yasağı      Aydın DHA 

     Aydın Belediye Başkanı ANAP'lı İlhami Ortekin, rüşvet ve haraç çağrışımı yaptığı gerekçesiyle resmi elbiseli zabıta memurlarına siyah poşet taşıma yasağı getirdi. Ortekin, zabıtaların resmi kıyafetle olarak alışveriş yapmasını da yasaklayarak, "Yasağa uymayanın elbisesini soyarım" dedi. Ortekin, esnafa yardım etmeyi amaçladıklarını belirterek, "İçinde ne olduğunu göstermeyen koyu renk poşet taşıyan memur hakkında soruşturma açtıracağım. Resmi kıyafetiyle alışveriş yapmalarını da yasaklıyorum. Resmi kıyafetle mağaza dolaşan zabıta, işyerinde psikolojik baskı oluşturarak olumsuz olayların gelişmesine neden oluyor" dedi. 
     
8. Yargıtay'da yine başkan seçilemedi      Yargıtay 8. Ceza Dairesi Başkanlığı için yapılan seçimlerin 96. turundan da sonuç alınamadı. Naci Ünver'in yaş haddinden emekliye ayrılmasıyla boşalan Yargıtay 8. Ceza Dairesi Başkanlığı için adaylardan Yusuf Kenan Doğan, diğer aday Zeki Aslan'a yeni adayların çıkmasına olanak tanıma ve yeniden aday olmaları koşuluyla adaylıktan çekilme çağrısında bulundu. Doğan, aynı binada görev yaptığı Aslan'a "Teklifi kabul ediyorsan Yargıtay makamında 20 Haziran'da buluşalım" dedi. Doğan, Yargıtay Başkanı Eraslan Özkaya'nın da kısa süre önce aynı teklifi adaylara yaptığını ancak Aslan'ın reddetmesi nedeniyle seçimlere devam edildiğini bildirdi. 
     
Kamyonetinin yandığını şans eseri duydu      Bursa DHA 

     Bursa'da tüpgaz bayiliği yapan Erkan İmrek, benzinli kamyonetinin kasasına yerleştirdiği piknik tüpünü hortumla motora bağlayarak LPG'li hale dönüştürdü. Ancak dükk nının önüne bıraktığı kamyoneti akşam alev alan İmrek, tesadüfen kendisine adres soran polisin telsizinden geçen anonslardan yangını duydu. Polislerin telsizinden geçen anonslardan kamyonetinin yandığını duyan İmrek, "Sorduğunuz yer benim işyerim" dedi. Polis otosuna binerek olay yerine giden İmrek, ihbarı üzerine gelen itfaiyenin yangını söndürdüğünü görünce, "Verilmiş sadakamız varmış. Tüpler patlasaydı facia olurdu" diye konuştu. 
     

</TEXT>
</DOC>
