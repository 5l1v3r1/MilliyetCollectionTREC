<DOC>
<DOCNO> 157079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko19.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Ticaret Ateşesi Ticari ilişkilerin de artmasını istiyoruz 
</HEADLINE>
<TEXT>

     New York Ticaret Ateşesi ve Türkiye-ABD Ticaret ve Sanayi Odası Başkanı Akın Kınıklı, Türkiye-ABD arasında askeri ve siyasi alanda istenilen seviyede olan ilişkilerin ticari alanda görülemediğini belirterek, ''aynı şekilde ticari ilişkilerin de artırılmasını istiyoruz'' dedi. 
     ''Türkiye-ABD Ticari İlişkileri ve Güncel Sorunları'' konulu konferansta konuşan Kınıklı, iki ülke arasında yatırım ve çerçeve anlaşmasında gündeme gelen birtakım sorunlar bulunduğunu söyledi. 
     Kınıklı, Türkiye-ABD arasındaki ticari ilişkilerde ABD'ye gümrüksüz satılan mal ihracına yönelik sistem olan genel preferanslar sisteminin biraz daha geliştirilmesini istediklerini kaydetti. 
     ABD ile ticaretteki sorunlardan birinin de tekstil ve konfeksiyon konusunda Türkiye'ye uygulanan kota olduğunu belirten Kınıklı, ancak bu kotanın ABD tarafından 48 ülkeye 1000 kategori de uygulandığını hatırlattı. 
     Kınıklı, Ortadoğu barışına katkı sağlaması amacıyla Ürdün ve İsrail sınırında orbit denilen bölgede üretilen malın ABD'ye gümrüksüz ithalini sağlayan nitelikli sanayi bölgelerinin Türkiye'de de kurulması çalışmalarının devam ettiğini bildirerek, bunun uzun bir süreç olduğunu kaydetti. 
     Her iki ülke arasındaki yatırımların organize edilmesinin de ticari ilişkilerin gelişmesinde önemli olduğuna işaret eden Kınıklı, şöyle devam etti 
     ''Türkiye-ABD arasında askeri ve siyasi alanda istenilen seviyede olan ilişkileri maalesef ticari alanda göremiyoruz. Aynı şekilde ticari ilişkilerin de artırılmasını istiyoruz. 
     ABD firmaları ve sermayesini değişik bir düzenlemeyle Türkiye'ye çekmek lazım. Bu konuda bir çalışma yapılacak. Amerikan sermayesinin Türkiye'ye gelmesi dünya için son derece iyi bir referanstır.'' 
     
     YAKLAŞIK 7 MİLYAR DOLARLIK TİCARET HACMİ 
     Türkiye'nin bu yıl ilk defa ABD'ye bir ticaret fazlası olduğunu bildiren Kınıklı, Türkiye-ABD arasında yaklaşık 7 milyar dolarlık bir dış ticaret hacmi bulunduğunu söyledi. 
     Bu rakamın 3.5 milyar dolarının ihracat, 3 milyar dolarının da ithalattan kaynaklanan bir ticari ilişki olduğunu belirten Kınıklı, Türkiye'nin en çok tekstil ürünleri, örme giyim eşyası, demir çelik ürünleri ihraç ettiğini, ABD'den ise öncelikle ileri teknoloji ürünleri olan uçak ve helikopter parçaları ithal ettiğini ifade etti. 
     Kınıklı, Türkiye'nin ABD'nin ithalatında 43., ihracatında ise 33. sırada bulunduğunu, ABD'nin ise Türkiye'nin ihracatında 3., ithalatında da 4. sırada yer aldığını söyledi. 
     Irak'ın yeniden yapılandırılması çerçevesinde Türkiye'nin gereken katkıyı sağlayacağı kanısında olduğunu ve oda olarak bununla ilgili gerekli temaslarda bulunduklarını belirten Kınıklı, şunları kaydetti 
     ''Türkiye'nin üretim kategorisi, kapasitesi, erişmiş olduğu kalite düzeyi ve Irak ile olan coğrafi yakınlığımız, her türlü malı batılı firmalar ve diğer ülkelerden daha iyi kalitede, daha iyi fiyata verebileceğimiz açısından ve birtakım gelişmelerden dolayı çok kısa bir süre içinde olmasa da yakın bir gelecekte Irak konusunda son derece iyimserim.'' 
     
</TEXT>
</DOC>
