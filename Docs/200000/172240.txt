<DOC>
<DOCNO> 172240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/siy02.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğa doğuştan itibaren oy hakkı 
</HEADLINE>
<TEXT>

   Almanya Parlamentosu'nun önde gelen milletvekillerinin verdiği bir yasa teklifiyle, çocukların da oy verme hakkına sahip olması istendi 
      GÜRSEL KÖKSAL Frankfurt 

   
   Almanya'daki "seçme hakkının herkese reşit yaşa geldikten sonra değil, doğuştan itibaren verilmesi" talebi, artık teorik bir tartışma olmaktan çıktı. Almanya'daki iktidar ve muhalefet partilerinden önde gelen politikacıların desteklediği bu talep, yasa teklifi olarak Federal Meclis'e sunuldu. 
   Almanya'daki seçmen sayısının bir anda 14 milyona yakın artış göstermesine neden olacak yasa teklifini savunanlar, anayasada "egemenliğin halka" ait olduğu ilkesini hatırlatıp, "Çocuklar da halkın bir parçasıdır, o halde onların da seçme hakkı olmalıdır" diyor. Anayasa değişikliği gerektiren öneriye göre çocuklar reşit yaşa gelinceye kadar, onların yerine anne ya da babaları oy kullanacak. Yasa teklifi, anne ve babaların oyun verileceği parti ya da aday konusunda anlaşmazlığa düşmesi olasılığıyla ilgili olarak da, her iki tarafın kabul edebileceği "basit bir çözüm yolu"nun bulunacağına işaret ediyor. 
   
   Türk milletvekili karşı çıktı 
   SPD üyesi Federal Meclis Başkanı Wolfgang Thierse, Yeşiller Partisi üyesi Federal Meclis Başkan Yardımcısı Antje Vollmer başta olmak üzere tanınmış politikacıların imzaladığı yasa teklifi, muhalefetteki liberal parti FDP içindeki başlatılan bir girişime dayanıyor. Her beş Alman vatandaşından birini seçme hakkından mahrum bırakan mevcut sistemi eleştiren liberal politikacılar Hermann Otto Solms ve Klaus Haupt, ihmal edilen çocuk hakları ve aile sorunlarının yeniden politik ağırlık kazanacağını savunuyor. Çocuk Komisyonu üyesi Türk kökenli politikacı Ekin Deligöz ise "oy hakkı"nın anayasaya aykırı olduğunu ve amaca ulaşamayacağını savundu. 
   
   Sezer'den 4 onay    ANKARA Milliyet 

   Cumhurbaşkanı Sezer, aralarında TRT Genel Müdürü'nün RTÜK üyelerince belirlenmesini öngören kanunun da bulunduğu 4 yasayı onayladı. 4950 sayılı "Su Ürünleri Kanununda Değişiklik Yapılmasına Dair Kanun", RTÜK Yasası'nda değişiklik öngören 4951 sayılı "15.5.2002 Tarihli ve 4756 Sayılı Kanunun Geçici 1'nci Maddesinin Değiştirilmesi Hakkında Kanun", 4952 sayılı "Ticari İşletme Rehni Kanununda Değişiklik Yapılmasına Dair Kanun" ve 4953 sayılı "Güneydoğu Avrupa Çokuluslu Barış Gücü Anlaşması'na 4'üncü Ek Protokolün Onaylanmasının Uygun Bulunduğuna Dair Kanun" onaylanarak Başbakanlık'a gönderildi. 
   
   Erdoğan öpücük dağıttı...    NEŞET KARADAĞ, MUSTAFA NURİ ŞİRİN DHA 

   AKP kongrelerine katılmak için günde birkaç il dolaşan Başbakan Recep Tayyip Erdoğan, gezileri sırasında en büyük ilgiyi çocuklar ve yaşlılara gösterdi. Hafta sonu Gaziantep ve Kahramanmaraş İl kongrelerine katılan Erdoğan, partililerin çocuklarını kucağına alıp öptü. Bazı anne babalar da, çocuklarıyla Erdoğan'ın hatıra fotoğrafını çekti. Erdoğan, Kahramanmaraş 12 Şubat Parkı'nın açılışında da gördüğü her bebeği kucağına alıp sevdi. Kendisine ikram edilen dondurma ve baklavayı "Halkın önünde bir şey yiyemem" diyerek reddeden Erdoğan, ısrar üzerine ufak bir lokma aldığı Kahramanmaraş dondurmasının tadına baktı, daha sonra "Çocuklara dondurma dağıtın" talimatı verdi. 
   
   
</TEXT>
</DOC>
