<DOC>
<DOCNO> 168343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur21.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vicdan azabına dayanamadı, yanlışlıkla aldığı parayı iade etti 
</HEADLINE>
<TEXT>

     Elazığ'da bir kişi, veznedarın kendisine yanlışlıkla verdiği parayı 6 yıl sonra geri verdi. 
     Alınan bilgiye göre, Keban Ziraat Bankası Şubesi'nde, veznedar olarak çalışan Recep Can, bundan 6 yıl önce bir banka müşterisine 500 milyon lira fazla ödeme yaptı. 
     Recep Can, 15 Eylül 1997 yılında kasa sayımında 500 milyon lira açığı olduğunu gördüğünü hatırlatarak, o gün ödeme yaptığı tüm kişileri aradığını ve fazla ödeme yaptığını kişiyi bulmaya çalıştığını söyledi. 
     Aradığı insanların kendilerine fazla ödeme yapılmadığını bildirdiklerini ifade eden Can, bunun üzerine borçlanarak fazla ödediği 500 milyon lirayı bankaya geri ödediğini belirtti. 
     Can, olayı şöyle anlattı 
     ''O dönemde bir müşteriye 500 milyon lira fazla para ödedim ama kime ödediğimi bulamadım. Aradan 6 yıl geçti ve ben bu arada emekli oldum. Önceki gün adını açıklamayan birisi ''kapınızın önünde poşetin içinde oğlunuza ait bir emanet var onu alın ve oğlunuza verin '' diye telefon etti. Poşetin içinden bir milyar 800 milyon lira para çıktı. Önce bir anlam veremedim ama sonra 6 yıl önce açık verdiğimi hatırladım. Fazla para ödediğim banka müşterisi o dönemin döviz kuru üzerinden parayı bana getirmişti. O zamanlar çok üzülmüştüm ama bu gün böyle insanların kaldığını görmek beni mutlu etti.'' 
     
</TEXT>
</DOC>
