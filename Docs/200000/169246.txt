<DOC>
<DOCNO> 169246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yasam/yas05.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki 'Dev Adam'ı 'alkol' çarptı .. 
</HEADLINE>
<TEXT>

Alkolü fazla kaçırınca restoranda kavga çıkaran Kerem Tunçeri ve Kaya Peker'in kafaları yarıldı. Polis kavgayı havaya ateş açarak ayırdı 
     CESUR SERT İzmir DHA 

     Basketbol Milli Takımı'nın ve Efes Pilsen'in iki as oyuncusu Kerem Tunçeri ile Kaya Peker, eğlenmek için gittikleri İzmir Çeşme Ilıca'da dayak yedi. 
     Önümüzdeki hafta içinde 'Amerikan Profesyonel Basketbol Ligi' NBA'in yaz kampına gitmeye hazırlanan iki milli sporcunun karıştığı kavga iddiaya göre şöyle gelişti... Milli basketbolcular Kerem, ağabeyi Kemal ve Kaya Peker, önceki gece eğlendikleri bardan sonra sabaha karşı Çorbacı adlı restorana gitti. Gece boyunca aldığı alkolden midesi bozulan Kerem Tunçeri, lavaboya gidemeden yandaki masaya kusunca diğer müşteriler üç basketbolcuya tepki gösterdi. Basketbolcularla müşteriler arasında başlayan tartışma büyüyerek sokağa taştı ve taraflar sandalye, taş ve sopalarla birbirine girdi. 
     
     Havaya üç el ateş 
     Olaya müdahale eden polis, kavgayı ayıramayınca çareyi havaya üç el uyarı ateşi açmakta buldu. Polis güçlükle de olsa kavgayı ayır dı ve başlarından yaralanan Kerem Tunçeri ve Kaya Peker'i hastaneye kaldırdı. 
     Başlarına dikiş atılan sporcular taburcu edilirken polis kavgaya karışan diğer müşterilerin kimliklerinin saptanması için operasyon başlattı. 
     
Hakyemez 50 - 100 kişilik grup saldırmış      Kerem ve Kemal Tunçeri ile Kaya Peker'i hastaneden aldıktan sonra bir açıklama yapan Milli Takım Menajeri Doğan Hakyemez şunları söyledi "Gece biraz alkol almışlar. Daha sonra yemek için Kumrucular Sokağı'na girmişler. Kemal, alkolün etkisiyle kusmuş. Sokaktaki esnaftan birkaçı oyunculara küfredince bizimkiler de karşılık vermiş. Ancak sonra birbirlerinden özür dilemişler. Üç oyuncu arkalarını dönüp yürürken 50 - 100 kişilik bir grup saldırmış. Şimdi durumları iyi." 
     

</TEXT>
</DOC>
