<DOC>
<DOCNO> 191128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/aspo.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜÇ KATLI KADIKÖY PASTASI 3-0 
</HEADLINE>
<TEXT>

   Adanaspor karşısında kötü oynayan ancak sayısız gol kaçıran Fenerbahçe, üç puanı, üç golle almasını bildi, hocası Daum'a en güzel doğum günü hediyesini verdi 
      
   90 dakika    MEHMET DEMİRKOL 

   Van Hooijdonk belki sezon başından bu yana böyle bir pas bekliyordu. 8. dakikada Luciano'nun pasıyla ceza yayı içinde buluştu ama şut çekmek yerine geçen haftadan kalan bir hesabı hiç düşünmeden kapattı. Ve bu kafasıyla topu bomboş durumdaki Tuncay'ın önüne indirdi. O da aynaları parçalarcasına vurdu, önüne indirdiği topu İlhan vari bir vuruşla üst direğin altına çaktı 1 - 0 
   Aslında Daum, Adana'nın defansif oynayacağını düşünerek bir küçük ayarlamayla rakibi bozmak istiyordu. Sol kanada Kemal'i çekmişti. Tuncay ise göbekte serbest oynuyordu. Sürekli Serhat'ı kullanan ev sahibini tıkamak için Adana o bölgeye beşli savunmasını kaydırıyor, Kemal solda bomboş kalıyordu. Öyle ki en yakın rakibi Hayati'den hep beş metre uzaktaydı. Ama Fenerbahçe ters toplarla Kemal'i bir türlü göremedi. Fenerbahçe bu yolla değil ama korner ve göbekten verkaçlarla geç de olsa pozisyonlar buldu, 24 ve 36. dakikalar arasında mutlak denebilecek yedi gol şansından yararlanamadı. Özellikle 32'de Serhat'ın bütün yarı sahayı kat edip, sağ çaprazdan vurduğu ters şut direk dibinden az farkla auta çıkan, bunların en spektaküleriydi. 35'te Serhat'ın ortasında Tuncay'ın kötü vurduğu da en neti. Adana ise kalabalık ama rakibi fauller dışında zorlayamadığı savunma oyununa 25 dakika geçene kadar erken bir golle Fenerbahçe'yi avlamayı hedefledi. Doğrusu 17'de Ergin'in Recep'te kalan şutu ve bir dakika sonra Volkan'ın direk dibinden dışarı çıkan denemesiyle buna yaklaştılar da... Ama bundan sonra rakibi zorlayacak bir şey yapamadılar. 
   İkinci yarıya ise daha iyi bir savunmayla çıktılar. Çok top kaptılar, Ergin'in komutasında orta sahada daha iyiydiler. Ama belki Necatisizlik'ten pozisyon bulamadılar. Bu etkinliklerinde Fenerbahçe orta saha ve dörtlü hücumunun da yardımı vardı. Daum'un Kemal'i sol açığa gönderme fikri Fenerbahçe'yi orta sahada zayıflatmıştı. Alman hoca bu duruma 70'te müdahale etti. Kemal göbeğe çekildi, Tuncay sola gitti. Yusuf ve Semih de Aurelio ve Ümit'in yerine oyuna alındı. 4 - 3 - 3'e döndüler. Beş dakika sonra Yusuf ile kazandıkları serbest vuruşta Van Hooijdonk'un şutu barajdan döndü. Devamında Luciano'nun rövaşatası da Murat'tan... Sahanın en iyisi Serhat topa yetişti ve 2 - 0'ı buldu. 
   Fenerbahçe böylece futbol oynamaya başladı. 81'de yine Van Hooijdonk'un kullandığı bir serbest vuruşta direkten dönen topu Tuncay tamamladı ve maçın skorunu belirledi. 
   3 - 0 diyelim ve bir soru ile bitirelim "Bu son iki gol Van Hooijdonk'a asist yazılır mı " 
   
   'Güzeller içinde biz seni seçtik'    Önce 55 bin kişiyle 50. doğum gününü kutlayan Daum, daha sonra soyunma odasında yönetimle pasta kesti. Alman hoca için herkes hep bir ağızdan tempo tuttu, coştu 
   55 bin Daum 
   CHRİSTOPH Daum'un 50. yaş günü kutlaması muhteşem oldu. Maç öncesinde tribünlerde bulunan yaklaşık 55 bin kişiye imzalı fotoğrafını dağıtan Alman teknik adam, maç öncesinde hakem Bülent Uzun tarafından da tebrik edildi. Ancak kutlama, hakemin bitiş düdüğüyle birlikte başladı. Sadece kale arkası dışında tüm tribünleri gezen Daum'a tribünlerden hediyeler verildi, omuzlara alındı. 
   
   Muhteşem kutlama 
   YÖNETİM kuruluyla soyunma odasında buluşan Alman teknik adam, 22. yaşına giren futbolcusu Kemal ile birlikte, kendileri için hazırlanan dev pastayı kesti. Başkan Aziz Yıldırım, ikiliye pasta yedirirken, ünlü Türk ressamlarının eserlerinden oluşan birer koleksiyon da hediye edildi. Daum'un pastayı kesmesi sırasında, soyunma odasında bulunan herkes, "Güzeller için biz seni seçtik" diye tempo tuttu. 
   
   Maçın hakemi 
   Kırmızıyı atladı 
   BÜLENT Uzun kendisine pek fazla iş düşmemesine rağmen vasat bir maç çıkardı. Faul düdüklerinde istikrarı tutturamadı. Özellikle ikinci yarıda İbrahim'in Yusuf'a arkadan attığı tekmede kırmızı kartını çıkarmalıydı, aksine oyunu devam ettirdi. 
   
   Rakamlar diyor ki 
   3- Trabzonspor ve Gençlerbirliği maçlarını gol yemeden kazanan Fenerbahçe, Adanaspor maçıyla bu sezon 3. kez bir 90 dakikayı rakip forvetlere mağlup olmadan tamamladı. 
   7- Ligdeki 9. gol sevincini Turuncu - Beyazlılar karşısında yaşayan Tuncay, bu gollerinin yedisini Saracoğlu'ndaki karşılaşmalarda kaydetti. 
   20- Bu sezon ligde oynadığı 10 lig maçında da rakip forvetlere mağlup olan ve ağlarında toplam 20 gol gören Adanaspor, 7 karşılaşmada ise hiç gol sevinci yaşayamadı. 
   10- Hooijdonk, Tuncay'ın golünde ilk asistini yaparken, bu sezon Fenerbahçe'de asist yapan 10. futbolcu oldu. 
   250- Milli futbolcu Tuncay, bu sezon ligde rakip ağlara bırakılan 250. golün altına imzasını attı. 
   
   Göze çarpanlar 
   Serhat Son haftalardaki olumlu futbolunu Adanaspor maçına da taşıdı. Oyunda kaldığı sürece çok çalıştı. Attığı golle de takımını rahatlattı. 
   Kemal Sol kulvarda genelde iyi performans sergileyen genç oyuncu Adanaspor maçında bu görüntüsünden uzaktı, vasatı aşamadı. 
   Tuncay İki gol atıp takımının galibiyetinde önemli rol oynamasına rağmen eski Tuncay'ı arattı. Özellikle son vuruşlarda etkisiz kaldı. 
   Van Hooijdonk Hollandalı oyuncu fazla topla buluşamamasına rağmen duran toplardaki etkinliğini bu maçta gösterdi. Gollerde katkısı vardı. 
   
   Maçtan notlar 
   'Penaltıydı' 
   ADANASPOR Teknik Direktörü Yılmaz Vural, maçın 25. dakikasında Meszaros'un düşürülmesinin penaltı olduğunu iddia etti. Fenerbahçe'nin rakipleri olmadığını söyleyen Vural, "Ama bu maçtan puan almayı da reddetmezdik. Penaltı verilseydi durum farklı olabilirdi. Kora kor mücadele hoşuma gitti" dedi. 
   
   Karasu asil üye 
   FENERBAHÇE Yönetimi, bugün Semiha Şakir Lisesi'nde yapılacak Yüksek Divan Kurulu öncesi dün toplandı. Toplantıda görevinden istifa eden Burak Karabacak'ın yerine yedek üyelerden Mehmet Karasu, asil üyeliğe getirildi. 
   
   Kadro değişti 
   DAUM, Bursaspor deplasmanında ilk 11'de şans tanıdığı Rebrov'u yedeğe çekti, Aurelio'ya görev verdi. Alman teknik adam, cezalı Selçuk'un yerine de Kemal'i sahaya sürdü. 
   
   Frikik kazası 
   ISINMAK için sahaya çıkan Van Hooijdonk, frikik çalışması yaptı. O arada sert şutlardan biri top toplayanlardan birinin suratına isabet etti. Bunun üzerine çalışmayı bırakıp, yaralının yanına giden Hollandalı özür diledi. 
   
   'Eski açık 6 desene' 
   39 gün sonra futbolcularıyla yeniden buluşmanın heyecanı içinde tribünleri dolduran Fenerbahçeli taraftar, ikinci golden sonra coştu. Galatasaray'a göndermede bulunan Sarı - Lacivertliler, "Eski açık 6 desene" diye tezahürat yaptı. 
   
   Temiz lig 
   BURSASPOR ile geçen hafta oynanan maç sonrasında hakem ve federasyona tepki gösteren Sarı - Lacivertli yönetime taraftar da katıldı. Fenerbahçe - Adanaspor maçının hakemi Bülent Uzun ile yardımcıları, maç öncesinde protesto edildi. Tribünlerde de siyah zemin üzerine beyaz yazıyla "Temiz bir lig istiyoruz" yazılı pankart açıldı. Ancak bu pankart, hakemin yetkililere uyarıda bulunması üzerine kaldırıldı. 
   
   PAF coştu 7-1 
   FENERBAHÇE PAF Takımı dün Dereağzı Tesisleri'nde Adanaspor'u 7-1'lik skorla devirdi. Sarı - Lacivertliler'in golleri, Zafer ve İskender 2 , Kılıç, Serkan, ile M.Cevahir'den gelirken, Adanaspor'un tek sayısını Mehmet attı. 
   
   
</TEXT>
</DOC>
