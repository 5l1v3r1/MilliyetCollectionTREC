<DOC>
<DOCNO> 180134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/aeko.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cell - O, Digiturk'ü Turkcell'e satmak için çalışıyor 
</HEADLINE>
<TEXT>

   Turkcell'in Türk ortağının olağanüstü genel kurula, Digiturk'ü Turkcell'e satmak için gittiği konuşuluyor. Yabancı ortak Sonera'nın ise bu satışa karşı çıktığı ifade ediliyor 
      EKONOMİ SERVİSİ 
   
   Turkcell'in, ağırlığını Çukurova Grubu'nun oluşturduğu Türk ortağının 30 Ekim'de sürpriz bir şekilde olağanüstü genel kurula gitmek istemesinin ardındaki nedenin Digiturk'ün Turkcell'e satılması girişimi olduğu belirtiliyor. 
   Çukurova Grubu'nun Bankacılık Düzenleme ve Denetleme Kurumu BDDK ile 3 Şubat 2003'te imzaladığı yeniden yapılandırma sözleşmesi çerçevesinde bu yıl 144 milyon dolarlık faiz ödemesi bulunuyor. Grubun, Digiturk'ü Turkcell'e satmak istemesinin nedeninin de buradan gelecek parayla BDDK'ya borç ödemesi yapmak olduğu ifade ediliyor. 
   Ancak, Turkcell'in yüzde 37.09 oranında ortağı olan ve yedi kişilik icra kurulunda üç üyeliği bulunan İsveç - Finlandiya kökenli TeliaSonera'nın temsilcilerinin bu satış girişimine karşı çıktığı öğrenildi. 
   Bunun üzerine başkanlığını Mehmet Emin Karamehmet'in yaptığı Çukurova Grubu'nun Turkcell genel kurulunu olağanüstü toplantıya çağırdığı ifade ediliyor. Çukurova'nın, toplantıda TeliaSonera'nın yönetim kurulundaki karar almayı engelleyen ortaklık yapısını değiştrmeye çalışacağı ve bundan sonra da Turkcell'in Digiturk'ü alması için karar almayı planladığı konuşuluyor. 
   TeliaSonera'nın Sözcüsü Samppa Seppala ise Digiturk'ün Turkcell'e satılmaya çalışılması ile ilgili olarak soruları yanıtlamaktan kaçındı. Seppala, Milliyet'in soruları üzerine "Bu konuda bu aşamada ve böyle bir zamanda konuşmak ve yorum yapmak istemiyorum" dedi. 
   Turkcell'in Türk ortağının olağanüstü toplantı çağrısı önceki gün yayınlanan Financial Times gazetesinde de yer almış ve gazeteye konuşan Telia Sonera Sözcüsü Samppa Seppala, "Bizim için de sürpriz oldu" demişti. Olağanüstü toplantı çağrısını Turkcell'den üç gün önce yapılan açıklamaya kadar duymadıklarını belirten Seppala, TeliaSonera yönetiminin genel olarak, Turkcell yönetiminin aldığı kararlarla anlaşmazlık içinde olmadığını ve olağanüstü genel kurula iştirak edeceklerini söyledi. 
   
   'Etkili olmak istiyorlar' 
   Financial Times gazetesinde yer alan haberde, Turkcell'in Türk ortağının olağanüstü genel kurulla, TeliaSonera'nın etkisini azaltmayı hafilettiği yorumu yer almıştı. Haberde TeliaSonera'nın kilit kararları engellemekle ve Türk piyasasını anlamamakla suçlandığı bu yüzden olağanüstü genel kurul kararı alındığı belirtilmişti. 
   Gazeteye bilgi veren bir Turkcell yetkilisi, "Kurulun yönetim kurulu yapısı Turkcell'in halka açılmasından önce oluşturuldu ve şirketin şimdiki ihtiyaçlarına uygun değil. Türkler yönetim kurulunda etkili olamadığına inanıyor. Şirketi frenlediğine inanıyorlar. Çünkü TeliaSonera tüm kararları bloke edebiliyor" dedi. 
   
   Digiturk 800 bin aboneye 130 kanallı yayın yapıyor Kuruluş tarihi 1999 Yayına geçiş tarihi Nisan 2000 İçeriği Çok kanallı dijital platform Kanal sayısı 130 Abone sayısı 800 bin Abone ücreti Aylık en az 18 milyon Zararı 213 milyon dolar 
   Sonera'nın Turkcell'deki ortaklık payı yüzde 37.09 Ortak adı Payı Çukurova Grubu 42.34 Sonera Holding BV 37.09 MV Grup şirketleri 6.32 Diğer 0.29 Halka açık 13.96 Toplam 100.00 
   Yapı Kredi'den kredi kullandırılmıştı    Çukurova Grubu, Digiturk'ü Nisan 2000'de uydu üzerinden dijital platform işletmeciliği yaparak, çok sayıda kanalı daha çok program seçeneğiyle izleyiciye ulaştırmak üzere faaliyete soktu. 
   300 kişinin istihdam edildiği Digiturk, 130'u aşkın TV, radyo, interaktif ve dijital müzik kanalını, çok net görüntü ve CD kalitesinde ses yayınıyla, Türkiye'nin her köşesinde, Kıbrıs, Avrupa ve hatta 
   Amerika'da bulunan 800 bine yakın aboneye ulaştırıyor. 
   Çukurova Grubu ile Bankacılık Düzenleme ve Denetleme Kurumu'nun BDDK Pamukbank'taki zarar nedeniyle faiziyle birlikte toplam 6.2 milyar dolarlık borç yapılandırma planının imzaladığı 3 Şubat 2003'ten kısa süre önce Digiturk'a Yapı ve Kredi Bankası'ndan 93.2 milyon dolar kredi aktarılmıştı. Uluslararası denetim şirketlerine göre o tarihte Digiturk'ün zararı 213 milyon dolardı. 
   
   
</TEXT>
</DOC>
