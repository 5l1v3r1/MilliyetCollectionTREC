<DOC>
<DOCNO> 156339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun06.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Fizzer virüsü internette büyük hızla yayılıyor.. 
</HEADLINE>
<TEXT>

     ''Fizzer'' adı verilen yeni ve karmaşık bir virüsün internet aracılığıyla büyük hızla yayıldığı bildirildi. 
     Virüs özellikle Kazaa programı gibi, dosya paylaşımı yoluyla müzik alışverişi yapanlar ile e-mail kullanıcılarını tehdit ediyor. 
     Kullanıcıların şüpheli gördükleri .exe, .pif, .com, ve .scr uzantılı e-posta eklerini açmamaları isteniyor. 
     İlk kez geçen perşembe günü ortaya çıkan virüs, kısa sürede dünyanın çeşitli kesimlerinde bilgisayarları etkiledi. Virüsle ilgili ilk uyarılar, Asya ülkelerindeki işyerlerinden geldi, bunu Avrupa ülkelerinden yapılan onbinlerce uyarı izledi. 
     Uzmanlar, virüsün kısa sürede kuzey Amerika'yı da etkileyeceğini belirtiyor. İngiliz virüs izleme kuruluşu MessageLab, son 24 saatte 17 bin 765 vaka saptandığını ve ''virüsün yüksek riskli ilan edildiğini'' açıkladı. 
     Virüs hakkında bilgi veren Network Ass. İnc. adlı şirketin antivirüs ekibinin başı Vincent Gullotto, ''Fizzer'in, çeşitli virüslerin bilinen taktiklerini bünyesinde toplayan karmaşık bir virüs olduğunu'' söyledi. 
     Virüs, Microsoft'un Outlook programını kullanarak, e-mail yoluyla başka bilgisayarlara da atlıyor. 
     Uzmanlar, yeni virüsün antivirüs programları ile bilgisayarı dış saldırılardan koruyan ''ateş duvarı'' firewall programlarını etkisiz hale getirdiğine de dikkat çektiler. 
     
</TEXT>
</DOC>
