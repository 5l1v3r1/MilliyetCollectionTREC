<DOC>
<DOCNO> 170042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo20.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Fransa şampiyonu Lyon'u devirdi 2-1 
</HEADLINE>
<TEXT>

     Beşiktaş, Güney Kore'de düzenlenen Barış Kupası'ndaki ikinci maçında Fransa'nın Olympique Lyon takımı'nı 2-1 yendi. 
     Ulsan kentinde yapılan ve ilk yarısı 0-0 berabere tamamlanan karşılaşmada Beşiktaş'ın gollerini 47. dakikada Pancu ve 86. dakikada penaltıdan Ahmet Yıldırım atarken, Fransız ekibinin tek golü ise 75. dakikada Luyindula'dan geldi. 
     Beşiktaş'ın Lyon karşısında geçmiş maçlarına oranla çok daha iyi oynadığı görüldü. Beşiktaş maçın büyük bölümünde kontrolu elinde tutarken, gol pozisyonlarının çoğuna giren taraf oldu. Beşiktaş bu galibiyet ile turnuvada grubundaki en güçlü rakibini alt etmiş oldu. 
     Kaleci Cordoba'nın eleştiriler üzerine kendine çeki düzen verdiği ve maça daha iyi konsantre olduğu görüldü. Takıma geçen yıl katılan İtalyan Guinti oyunda kaldığı süre içinde faydalı işleri imza attı. 
     Sergen oyuna girdikten sonra, yağmur nedeniyle zorlaşan koşullara rağmen takımını ateşleyen isim oldu. Defansta Zago ve Ronaldo garantili oyunları ile bilinen performanslarını tekrarladılar. Yenilerden Ahmet Hassan'ın telaşlı, Okan'ın ise güçsüz olduğu gözlendi. İlk yarıda oyunda olan Sinan ise forvette en etkili isim olarak göze battı. 
     Beşiktaş'un bulunduğu gruptaki diğer maçta ise Güney Kore takımı Seongnam Ilhwa, Güney Afrika'nın Kaizer Chiefs takımını 1-0 yenmeyi başararak puanını 6'ya yükseltti. 
     B grubunda ise Hollanda şampiyonu PSV Eindhoven, Almanya'nın 1860 Münih takımını 4-2 yendi. Uruguay'ın Nacional takımı ile ABD'nin Los Angeles Galaxy takımı bugün oynadıkları maçta berabere kaldı. 
     2 milyon dolar ödüllü turnuvada A Grubu'nda yer alan Beşiktaş, üçüncü maçını 19 Temmuz Cumartesi günü, Güney Afrika'nın Kaiser Chiefs takımıyla karşılaşacak. 
     Beşiktaş, finale kalması halinde 22 Temmuz Salı günü bir maç daha yapacak ve bir gün sonra İstanbul'a dönecek. 
     
</TEXT>
</DOC>
