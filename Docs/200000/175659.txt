<DOC>
<DOCNO> 175659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun04.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da sıcaklık rekoru kırıldı, İngiltere serinledi... 
</HEADLINE>
<TEXT>

     Dünyada aşırı sıcaklar bazı ülkelerde kimi zaman can alarak etkisini sürdürürken, İngiltere'de hava bugün serinledi. 
     Yetkililer, ülkenin güneydoğusu ve başkent Londra'da hava sıcaklığının 25 ile 28 derece arasında değiştiğini belirtirken, hafta sonu 38 dereceye varan sıcaklıkla kavrulan halkın biraz olsun nefes almaya başladığını söylediler. 
     İsviçre, Almanya, Romanya ve İspanya'da ise sıcak hava henüz etkisini yitirmedi. 
     İsviçreli yetkililer, başkent Bern'de hava sıcaklığının 37 dereceyi bulmasıyla, kentte 1865 yılından bu yana en sıcak günün yaşandığını belirtirken, ülkede sıcakların yarından itibaren yerini serin havaya bırakması bekleniyor. 
     Almanya'da da hava sıcaklığının 30 derece olduğu, ülkenin güneyindeki Neutstadt kentinde gece hava sıcaklığının 27.6 dereceye çıkmasıyla bir rekora daha imza atıldığı belirtildi. Yetkililer, sıcak havanın hafta sonu 8 derece düşmesini bekliyor. 
     Romanya'da ise hava sıcaklığı 32 dereceye çıkarken, hafta sonu sıcaklığın yağışlarla beraber düşmesinin beklendiği ifade edildi. 
     İspanya'da 35 derecede seyreden hava sıcaklığı nedeniyle ölenlerin sayısının 42'ye çıktığı, ülkede hala süren orman yangınlarının söndürülmeye çalışıldığı kaydedildi. 
     Sıcaktan bunalan bazı İspanyollar da, soluğu geçen mayıs ayında açılan, Avrupa'nın en büyük kapalı kayak merkezi Parque de Nieve'de aldı. 
     Bu arada, Avusturya 39 dereceyle yılın en sıcak gününü yaşarken, sıcak havanın cuma günü ülkeyi terk etmesi bekleniyor. 
     
</TEXT>
</DOC>
