<DOC>
<DOCNO> 188991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun14.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Konferansı Örgütü çalışmalarına başladı... 
</HEADLINE>
<TEXT>

     İslam Konferansı Örgütü İKÖ 10. Dönem Devlet ve Hükümet Başkanları Zirvesi Malezya'da başladı. 
     Putrajaya Kongre Merkezi'nde düzenlenen zirve, Kur'an okunarak başladı. Zirvede Türkiye'yi Cumhurbaşkanı Ahmet Necdet Sezer ile Başbakan Yardımcısı ve Dışişleri Bakanı Abdullah Gül temsil ediyor. 
     Malezya'nın ev sahipliğini ilk kez üstlendiği ve 30 kadar ülkenin devlet başkanı yada başbakan seviyesinde temsil edildiği zirveye Libya Lideri Muammer Kaddafi, Mısır Cumhurbaşkanı Hüsnü Mübarek ve Filistin Lideri Yaser Arafat katılmıyor. 
     Zirve çerçevesinde 22 yıldır iktidarda olan ve 31 Ekim itibarıyla emekliye ayrılacak olan Malezya Başbakanı Datuk Mahathir Muhammed'e bir ödül verilmesi öngörülüyor. 
     İki gündür katılımcı ülkelerin dışişleri bakanları ve diplomatlarının üzerinde çalıştığı Irak tasarısının ülke liderlerine sunulması ve bu tasarının zirve sonunda kabul edilmesi bekleniyor. Zirvenin gündemini oluşturan diğer konularıysa Filistin sorunu, İsrail'in Suriye'ye yaptığı saldırı ile Rusya'ya yapılması beklenilen gözlemcilik daveti oluşturuyor. 
     Cumhurbaşkanı Sezer'in de zirve çerçevesinde bugün İslam toplumlarına reform çağrısı yapan bir konuşma yapması bekleniyor. 
     
</TEXT>
</DOC>
