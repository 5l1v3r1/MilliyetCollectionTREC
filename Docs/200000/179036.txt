<DOC>
<DOCNO> 179036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur44.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybolan spastik özürlü çocuk 41 gün sonra bulundu... 
</HEADLINE>
<TEXT>

     Bolu'da 41 gün önce kaybolan spastik özürlü çocuklarına kavuşan aile duygulu anlar yaşadı. 
     Birgün İzmit'in Hereke İlçesi'ndeki evlerinden oyun oynamak için dışarıya çıkan ve bir daha geri dönmeyen 14 yaşındaki spastik özürlü Muhammet Kaplan, 41 gün sonra ailesine kavuştu. 
     Çocukları kaybolduktan sonra her kuruma başvurduklarını ve her yerde küçük çocuğu aradıklarını anlatan baba Hayrettin ve anne Nurhayat Kaplan, Muhammet'i özel bir televizyon kanalında akşam haberlerinde gördüklerini söyleyerek, ''Onu bir akşam televizyonda görünce gözyaşlarımızı tutamadık. Çocuğumuzun Bolu Semiha Şakir Spastik Çocuklar Bakım ve Rehabilitasyon Merkezi'nde olduğunu öğrenince hemen Bolu'ya geldik. Onu aramak ve haber beklemekle geçirdiğimiz 41 gün, bize 41 yıl gibi geldi'' dediler. 
     Çocuklarına sarılarak geç de olsa kavuşmanın mutluluğunu gözyaşları içinde yaşayan aile, ''Çocuğumuzun organ mafyasının eline düşmesinden korktuk. Şimdi ona kavuştuk. Dünyanın en mutlu insanları bizleriz'' diye konuştular. 
     
     JANDARMA BULDU 

     Semiha Şakir Spastik Çocuklar Bakım ve Rehabilitasyon Merkezi Müdürü Timuçin Eren, 14 yaşındaki spastik engelli Muhammet'in konuşamadığı için nereden geldiğini ve kim olduğunu tarif edemediğini anlatarak, ''Çocuğu bize Jandarma ekipleri getirdi. Ekipler, D-100 Karayolu'nun kenarında çocuğu görmüşler. Muhammet kaldığı süre içinde arkadaşları ile uyumuyla hepimizin sevgisini kazandı. Ailesine kavuşmasına çok sevindik. Merkezdeki arkadaşları da Muhammet'le oyunlar oynayarak güzel dakikalar geçirdiler'' diye belirtti. 
     Çocukları bulunan Kaplan ailesi yetkililere teşekkür ederken, Muhammet sevincini el çırparak gösterdi. 
     
</TEXT>
</DOC>
