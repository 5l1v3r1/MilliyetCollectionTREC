<DOC>
<DOCNO> 188790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko09.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü içecekleri vergilemede bir çok batı ülkesini geçtik... 
</HEADLINE>
<TEXT>

     Türkiye, özel tüketim vergisinde gerçekleştirilen düzenlemenin ardından alkollü içkileri vergilemede birçok Batı ülkesini geride bıraktı. 
     Vergi Konseyi verilerine göre Türkiye, yüksek alkollü içkiler üzerindeki vergi yükü bakımından, Akdeniz ülkeleri başta olmak üzere birçok Avrupa ülkesi ve ABD ortalamalarının üzerinde, İskandiv ülkelerinin ise altında yeralıyor. 
     Türkiye'de daha önce 521.9 Euro olan 100 litre etil-alkolden alınan özel tüketim vergisi tutarı, günümüzde bin 1.61 Euroya çıktı. Bu rakam ABD'de 275.6 ile 387.6 Euro arasında değişiyor. Almanya 100 litre etil-alkolden 521.2 Euro, Fransa 580 Euro, Yunanistan 378 Euro, İngiltere de bin 88 Euro özel tüketim vergisi alıyor. 
     Norveç 3 bin 36 Euro, İsveç 2 bin 174.6 Euro, Finlandiya 2 bin 18.4 Euro, Danimarka ise bin 481 Euro ile söz konusu ürünlere en fazla vergi uygulayan ülkeler olarak sıralanıyor. 
     
     BİRADA DURUM 
     Türkiye'de 100 litresine 45.5 Euro vergi uygulanan birada ise ABD dışındaki ülkelerde, düşük ve normal alkollü bira şeklinde iki ayrı tarife uygulanıyor. 
     ABD'de 17.1 Euro olan biradaki özel tüketim vergisi tutarı, Almanya'da alkol derecesine göre 5.5 ile 9.8 Euro, Yunanistan'da 8.2 ile 14.1 Euro, Fransa'da 3.6 ile 13 Euro, İngiltere'de 44.8 ile 82.6 Euro arasında değişiyor. 
     Norveç, biraya 119.3 ile 220.2 Euro, Finlandiya ise 4.7 ile 142.9 Euro arasında vergi uyguluyor. İsveç ve Danimarka'da düşük alkollü biradan özel tüketim vergisi alınmazken, normal alkollü bira vergilendiriliyor. 
     Bu arada, Vergi Konseyi rakamları, 1 litre şarap ve l litre etil alkollü içkinin taşıdığı vergi yüküne bakıldığında ABD ve Avrupa ülkelerinin yüksek alkollü içkileri, biraya göre 11 ile 52 kat arasında daha yüksek tutarda vergilendirdiğini ortaya koyuyor. 
     Türkiye'de ise bira ile yüksek alkollü içkiler arasındaki vergi farkı 25 kat olarak belirleniyor. 
     
</TEXT>
</DOC>
