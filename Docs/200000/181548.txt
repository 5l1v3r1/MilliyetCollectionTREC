<DOC>
<DOCNO> 181548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur20.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Formula 1 yarışlarını TV'den değil buradan izleyeceğim 
</HEADLINE>
<TEXT>

     Başbakan Recep Tayyip Erdoğan, Formula 1 yarışlarını bugüne kadar televizyondan izlediğini belirterek, Türkiye'deki pistin tamamlanmasının ardından yarışları artık burada izleyeceğini söyledi. 
     Başbakan Erdoğan, Formula 1 tesislerinin temelini attıktan sonra gazetecilerin sorularını yanıtladı. Bir gazetecinin, ''Formula 1 yarışlarının Türkiye'de yapılacak olmasının ülkeye ne tür katkılar sağlayacağını'' sorması üzerine Erdoğan, bu projeyle dünyanın birçok yerinden Türkiye'ye insanların geleceğini vurgulayarak, şunları söyledi 
     ''Bizim hedefimiz 3 milyon insan... Buraya bu nedenle geleceklerdir, diyoruz. Bunların içinde işadamları, sporcular, Formula 1 düşkünleri olacak. Bunlar ülkemiz insanlarıyla halklararası bütünleşmeye, kaynaşmaya vesile olacağı için farklı bir heyecan duyuyorum. İTO Başkanı olsun, Türkiye Otomobil Sporları Federasyonu Başkanı olsun, bunlar da bu heyecanı yaşıyor. Çok kısa bir süre içinde Mart 2005 sonunu hedeflemek ve aynı yıl içinde Formula 1 yarışlarının Türkiyemiz'de yapılacak olması şimdiden adeta olimpiyat niteliği taşıyor.'' Formula 1 projesinin farklı bir düzenlemeyle çevreye ayrı bir güzellik kazandıracağını ifade eden Başbakan Erdoğan, ''Bu projenin tamamlanmasıyla çevrecilik anlayışı, modern, çağdaş bir spor anlayışı buraya taşınmış olacak'' dedi. 
     
     ''ARTIK BURADA İZLEYECEĞİM'' 
     Erdoğan, projenin, sporun yanı sıra diğer etkinliklere de imkan doğuracağını vurgulayarak, projenin Türkiye için hayırlı olması temennisinde bulundu. 
     Bir gazetecinin, ''Formula 1 yarışlarını izleyen birçok devlet başkanı ve başbakan var. Siz de izleyecek misiniz '' sorusu üzerine Erdoğan, ''Formula 1 yarışlarını televizyondan izliyordum. Artık burada izleyeceğim'' yanıtını verdi. 
     Başbakan Erdoğan, ''Beğendiğiniz pilot var mı '' sorusu üzerine de, Alman sürücü Michael Schumacher'i bildiğini, bu sürücünün bugüne kadar rakipsiz olduğunu söyledi. 
     
</TEXT>
</DOC>
