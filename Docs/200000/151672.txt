<DOC>
<DOCNO> 151672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo33.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Nouma'yı sabahı beklemeden gönderirdim... 
</HEADLINE>
<TEXT>

     Gaziantepspor Kulübü Başkanı Celal Doğan, Süper Lig'de önceki gün oynanan Beşiktaş-Fenerbahçe derbisinde, gol atan Pascal Nouma'nın sevinç hareketini garip karşıladığını belirterek, ''Bu oyuncu o maça gölge düşürdü. Çok çirkin bir davranıştı. Özür dilemesi hiçbir şey ifade etmiyor. Beşiktaş'ın yerinde olsam, sabahı bile beklemezdim, maçtan sonra Nouma, Türkiye sınırlarında asla barınamazdı'' dedi. 
     Gazetecilerin sorularını yanıtlayan Doğan, Beşiktaşlı oyuncu Nouma'nın gol sonrası yaptığı sevinç gösterilerini çirkin ve garip bir davranış olarak değerlendirdiğini, kulübünün böyle bir oyuncuya sahip çıkmaması gerektiğini belirtti. 
     Avrupa terbiyesi görmüş, orada top koşturmuş bir futbolcunun, böyle bir şekilde sevinmesine veya böyle bir tavır içinde olmasına hakkı olmadığını anlatan Doğan, ''Sanıyorum Profesyonel Disiplin Kurulu gerekeni yapacaktır. 100. yılını kutlayacak olan Beşiktaş kulübü yöneticilerinin de bu hareketi tasvip ettiğini sanmıyorum. Nouma bir dakika bile Türkiye'de durmamalı'' diye konuştu. 
     
     ''UEFA'YA GİDECEĞİZ'' 
     Süper Lig'de Gaziantepspor'un iyi bir çıkış trendi yakaladığını, Bursaspor galibiyetinden sonra Kocaelispor'u da yenerek UEFA yolunda rakiplerine göre bir adım öne geçtiklerini kaydeden Doğan, şöyle konuştu 
     ''İki haftada alınan 2 galibiyetle puanımızı 45'e çıkarttık. Rakiplerle puan farkını 6'ya çıkarttık. Ancak henüz hiçbir şey bitmiş değil. Ligin bitimine 6 hafta var. Zorlu karşılaşmalar bizi bekliyor. Kulüp olarak biz UEFA'ya yabancı değiliz. İkinci yarıya iyi bir başlangıç yapmamamıza rağmen sonradan toparlandık. Bu çıkışı sürdürdüğümüz zaman UEFA Kupası'na kesinlikle katılabiliriz. İstikrarlı çıkış devam etmeli.'' 
     
     ''BEN YOKUM...'' 
     3 Mayıs'ta yapılacak kongrede aday olmayacağını bir kez daha tekrarlayan Doğan, sözlerini şöyle sürdürdü 
     ''Bu işin tek kişiyle gitmeyeceğini söyledim ve bu fikrimde halen bir değişiklik yok. Benden sonra da bayrağı alıp, taşıyacak birine ihtiyaç var. Bu tip insan sayısı Gaziantep'te çok fazla. 
     Takım UEFA Kupası'na katılma hakkı elde etti, tarihinde ilk kez böyle bir başarı elde ediyordu. 130 kişilik uçak tuttuk, uçakta yalnızca 30 kişi vardı. Kentin bu takıma ihtiyacı var. Avrupa'da Gaziantep'i biz tanıttık. Eğer birinci ligde takımınız yoksa, siz de küme düşüyorsunuz. Bunu kıymetini çok daha sonra anlarız ama iş işten geçmiş olur. Türkiye'de bunun örneği çok fazla. Herkes taşın altına elini koymalı, Gaziantepspor'a sahip çıkmalı. Burada 3-5 kuruş verip maça gelene iş düşmüyor, iş sanayiciye, tüccara, esnafa iş düşüyor.'' Doğan, her lig maçından sonra yapılan eleştirileri haksız bulduğunu, her maçtan sonra bir takımın şampiyon ilan edildiğini vurgulayarak, ''Her hafta bir takım şampiyon, diğer takım küme düşmüş ilan ediliyor. Bu eleştirileri doğru bulmuyorum. O hafta yapılan maçta oynanan oyuna bakılarak haksız eleştiriler yapılıyor, bu alışkanlıklardan vazgeçmeliyiz'' dedi. 
     





</TEXT>
</DOC>
