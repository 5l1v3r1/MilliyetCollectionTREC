<DOC>
<DOCNO> 173620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/spo01.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarı yarıya 
</HEADLINE>
<TEXT>

   Beşiktaş, Nanni için 4 milyon euroda ısrar eden Velez Sarsfield'e, bonservisin yüzde 50'sini almayı teklif etti 
      
   Nihayet razı oldu 
   TRİBÜNDE oturacak bir yabancı istemeyen Beşiktaş Teknik Direktörü Lucescu sonunda ikna oldu. Rumen teknik adamla bir toplantı yapan Başkan Serdar Bilgili ve 2. Başkan Hüsnü Güreli, "Bizim için Avrupa çok önemli. Alınacak yabancıyı bunun için düşün. Ligde hangisinin oynayacağına sen karar verirsin" dedi ve Lucescu transferin yapılmasına razı oldu. 
   Satılırsa paylaşılacak 
   BUNUN ardından golcü Nanni için kulübü Velez Sarsfield ile görüşmelerini sıklaştıran Güreli, bonservisi için 4 milyon euroda ısrar eden Velez Sarsfield'a yeni bir öneri götürdü. Bonservisinin yarısını almayı öneren Siyah - Beyazlılar, bu oyuncunun başka bir kulübe satılması durumunda alınan paranın yüzde 50'sini Arjantin kulübüne verecek. 
   
   Yıldırım'a üç dikiş    Emre Aşık'ın dirsek darbesiyle yere yıkılan Ahmet Yıldırım'ın gözünün altına dikiş atıldı. Tecrübeli futbolcu Samsun maçında oynayacak 
   CENGİZ MALGIR 

   
   Sık sık uyardı 
   LİGİN ilk maçı olan Samsunspor deplasmanının hazırlıklarına başlayan Beşiktaş iyi bir başlangıç yapmak için kolları sıvadı. Tedavisine devam edilen İlhan Mansız dışında tam kadro antrenman yapan Siyah - Beyazlılar'ın çalıştırıcısı Mircea Lucescu, taktik çalışmasında futbolcularını sık sık uyardı, hataların ortadan kalkması için yoğun çaba gösterdi. 
   
   Büyük şanssızlık 
   ANTRENMANDA Emre Aşık'ın dirsek darbesiyle karşılaşan Ahmet Yıldırım çalışmayı yarıda bıraktı. Siyah - Beyazlı futbolcunun gözünün altına üç dikiş atıldığı açıklandı. Başarılı oyuncunun, Samsunspor karşılaşmasında oynayabileceği ifade edildi. Perşembe günü Samsun'a gidecek olan Kartal'ın uçağına taraftar alınmayacak. 
   
   Bir taşla iki kuş    YÜKSEK Spor Şurası'nın, 10 branşta faaliyet gösteren kulüplere yapılacak yardım ve bazı indirim kararı Beşiktaş'ı harekete geçirdi. Futbol, basketbol, voleybol, hentbol, kürek, atletizm, boks, briç ve güreş olmak üzere 9 branşta yer alan Siyah-Beyazlılar, adını aldığı cimnastik branşını da canlandırarak hem camiasının gönlünü alacak, hem de belirlenen yardımdan yararlanacak. 
   
   Kamplar bitti eşler geldi    KAMPLAR nedeniyle eşlerini Brezilya'da bırakan Ronaldo ve Zago'nun kısa süren bekarlığı sona erdi. İsviçre kampına gittikleri sırada ailelerinin Türkiye'ye gelmesine gerek duymayan iki futbolcu dün ülkelerinden gelen eşlerini karşıladı. Bu arada Mısır'dan gelirken, cep telefonunu takside unutan Ahmed Hassan, taksiyi buldu ama telefonunu bulamadı. 
   
   Formalar tanıtılacak    KARTAL, yeni sezon formalarını bugün düzenleyeceği bir kokteylle görücüye çıkaracak. Tanıtım Hasköy Rahmi Koç Müzesi'nde saat 20.00-' de yapılacak. PUMA tarafından hazırlanan ve ilk olarak Arsenal maçında giyilen formaların tanıtımına, yönetim, teknik heyet ve futbolcuların yanı sıra çok sayıda davetli katılacak. 
   
   
</TEXT>
</DOC>
