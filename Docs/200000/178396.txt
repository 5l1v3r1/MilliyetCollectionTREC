<DOC>
<DOCNO> 178396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yazar/pulur.html </URL>
<DATE> 2003/08/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
1 milyar dolar kaçak elektrik... 
</HEADLINE>
<TEXT>

   
   BİR soğan soyulurken yaşarıyor da gözler Hazine soyulurken aldırmıyor öküzler." 
   Bu iki mısra, 1943 yılında Afyon Muhasebe Müdürü olan Abdullah Çağlayan'ındır "Salla başını, al maaşını " isimli uzun hicvinden, taşlamasından alınmıştır. 
   1943'ten bu yana 60 yıl geçmiş, soygun bindire bindire devam etmektedir. 
   
   TÜRKİYE'de soygunun bin çeşidi vardır, bunlardan biri de elektrik soygunudur. 
   2002 yılında TEDAŞ'ın kayıp - kaçak elektrik oranı yüzde 20.86'dır. Yani her 100 birim elektriğin 21 birimine fatura kesilmemiştir, lakin kesilmeyen bu elektriğin faturası ödenmiştir. 
   Kim mi ödemiştir 
   Dürüst vatandaşlar ve devlet 
   
   ELEKTRİK dağıtımında yüzde 7 teknik kayıp kabul edilebilir bir orandır, bunu çıkardığımız zaman yüzde 14 kalır, bu da kaçak ve yasadışı yollarla tüketilen elektriği gösterir. 
   Biliriz, vatandaşımız ve tabii okurlarımız rakamlara boğulmuş yazıları sevmezler, ama bu rakam para olunca ilgilenirler. 
   O halde söyleyelim, kaçak ve yasadışı yollarla tüketilen elektriğin bedeli 1 milyar dolardır. 
   Eğer, bu elektrik kaçırılmasaydı, ya kamuya kaynak olarak kullanılacak, ya da elektrik fiyatlarında yüzde 17 indirim sağlanacaktı. 
   Kim söylüyor bunları 
   Hazine Müsteşarlığı Mensupları Vakfı'nın çıkardığı "EKOPANEL" dergisinde yazıyor. x 
   
   BU soygun devam edecek mi 
   Evet, edecek, 2003 yılında TEDAŞ'ın kayıp - kaçak oranının yüzde 18'e düşürülmesi hedeflendi. Yani kaçak elektrik değeri yine de 900 milyon dolar, bunu da dürüst vatandaşlar ve devlet ödeyecek... 
   
   KAÇAK elektrik denilince hemen akla özellikle gecekondular gelir, tellere çengel atılarak kaçak elektrik alınıyor, diye haberler çıktıkça, herkes bu kadar elektriği gecekondu halkı kaçırıyor sanır. 
   Evet, bunlar vardır ama asıl kaçak elektriği birtakım sanayi kuruluşları, fabrikalar kullanır. 
   
   PEKİ, bu kaçak elektriğin peşine düşenler yok mu 
   Hiç olmaz mı, var 
   Mesela bunlardan biri de Şanlıurfa'da öldürülen Elektrik Mühendisi Hasan Balıkçı'ydı. "EKOPANEL" dergisinin şu iddiası, sanırız kaçak elektrik sorunu hakkında herkese bir fikir verecektir 
   "Nitekim, Balıkçı'nın öldürülmesi olayında, azmettirici olarak ismi geçen bir fabrika sahibinin, bu işe girişmesindeki en büyük sebeb olarak da, önceden 3 aylık elektrik parası olarak 40 milyar TL öderken, Hasan Balıkçı'nın kontrolleri ve fabrikasındaki elektrik panosunun değiştirilmesinden sonra 130 milyar TL ödemeye başlaması gösteriliyor." 
   
   YAZIYI, başladığımız gibi bitirelim 
   "Bir soğan soyulurken yaşarıyor da gözler 
   Hazine soyulurken aldırmıyor öküzler." 
   
   x EKOPANEL - İnönü Bulvarı No 36, 06510 Emek, Ankara. 
   
      
   
</TEXT>
</DOC>
