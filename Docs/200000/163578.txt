<DOC>
<DOCNO> 163578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/ekonomi/eko02.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halkbank'ın alıcısı vardır' 
</HEADLINE>
<TEXT>

Halk Bankası'nın satılmasından yana olduğunu belirten Ziraat Bankası Genel Müdürü Can Akın Çağlar, "Mutlaka alıcısı vardır" dedi 
     EKONOMİ SERVİSİ 

     Ziraat Bankası İcra Kurulu Başkanı ve Genel Müdürü Can Akın Çağlar, Halkbank - Ziraat birleşmesinin ekonomik bir değerin kaybedilmesi anlamına geleceğini söyledi. 
     "Halkbank'ın kesinlikle satılmasından yanayım" diyen Çağlar, "Bu ekonomik bir değer, mutlaka alıcısı vardır" dedi. Ziraat Bankası ile Western Union şirketinin yaptığı işbirliğinin tanıtıldığı toplantıda kamu bankalarına ilişkin soruları yanıtlayan Çağlar, şöyle konuştu 
     "Halkbank geçen hafta 65. yılını kutladı. Böyle bir ekonomik değerin katılarak ortadan kaldırılması çok kabul edilebilir gibi değil. Çok zorlanılırsa, 2001 yılı gibi bir kriz yaşanırsa belki o şartlar altında değerlendirmek lazım. Biliyorsunuz bu bankaların yeniden yapılandırılma süreçleri devam ediyor. Bu yeniden yapılandırmalar sonuçlandıktan itibaren tahmin ediyorum çok kısa sürede belki bütünüyle, belki kısmi anlamda bunların satılması mümkün olacaktır." 
     Kamu bankalarının kapatılmasının gündemde olmadığını belirten Çağlar, Ziraat Bankası'nın nasıl satılacağı konusunun daha sonra gündeme geleceğini söyledi. Halkbank için birçok yöntem bulunduğunu belirten Çağlar, "Eğer finansal derinlik yeterli olursa halka açarak da satmak mümkündür. Yurtdışı yatırımcılar, yurtiçinden ilgi duyan odalar, özellikle esnaf ve sanatk r odaları var. Onlara belki satılması gündeme gelebilir" dedi. 
     
Western Union ile işbirliği      Ziraat Bankası, dünyanın en yaygın ve hızlı para transferi şirketi Western Union ile işbirliğine gitti. İşbirliği kapsamında, Ziraat Bankası'nın tüm şubeleri aracılığıyla 195'ten fazla ülkeye ve 151 bin civarındaki noktaya birkaç dakika içinde para gönderip almak mümkün olacak. Transfer limitlerinde hen ülkenin kambiyo uygulamalarına baktıklarını belirten Western Union Türkiye Direktörü Gonca Açıkalın bütün dünyada en yüksek para transferi limitinin 7 bin 500 dolar olduğunu bildirdi. 
     

</TEXT>
</DOC>
