<DOC>
<DOCNO> 168879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy06.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşlarınızı alın 
</HEADLINE>
<TEXT>

Alman Bakan Otto Schily, Türk vatandaşlığından çıkarıldıkları için sınır dışı edilemeyen Türklerin yeniden vatandaşlığa alınmasını istedi 
     BERLİN Milliyet 

     Almanya Federal İçişleri Bakanı Otto Schily, İçişleri Bakanı Abdülkadir Aksu'ya gönderdiği mektupta askerlik hizmeti ya da diğer nedenlerle vatandaşlıktan çıkarılan Türklerin yeniden vatandaşlığa alınmalarını istedi. 
     Tagesspiegel gazetesinde yayımlanan mektupta Schily, "Türkiye'nin içişlerinden kaynaklanan sorunlar, Almanya'ya yük olacak şekilde çözülmektedir. AB üyeliği isteğinde bulunan Türkiye, bu kapsamda 'Vatandaşlık Yasası' konusunda da AB standartlarına dikkat etmelidir" ifadelerini kullanarak, Türkiye'nin bu tutumunun devletler hukukuyla uyuşmadığı görüşünü savundu. 
     Haberde, Berlin polisinin edindiği bazı bilgilerin de, söz konusu mektubun yazılmasına katkıda bulunduğu öne sürüldü. Berlin Eyalet polisine göre iltica başvuruları reddedilen ve vatandaşlıkları belli olmadığı için sınır dışı edilemeyen çok sayıda kişi, gerçekte Türk vatandaşı ve Türkiye'de kayıtları bulunuyor. Aralarında yeraltı dünyasının ünlü isimlerinin de bulunduğu bu kişilere ait kimlik bilgilerini Türk makamlarından alan Alman yetkililerinin, söz konusu kişilerin kısa sürede Türk vatandaşlığından çıkartılmaları nedeniyle sınır dışı işlemini gerçekleştiremediği belirtildi. 
     Öte yandan konuyla ilgili açıklamada bulunan İçişleri Bakanlığı Sözcüsü Dirk İnger, vatandaşlıktan çıkartılan Türklerin sınır dışı edilebilmesi için Türk hükümetiyle bir iade anlaşması imzalamak istediklerini ve İçişleri Bakanı Otto Schily'nin mart ayında gerçekleştirdiği Ankara ziyaretinde bu konuyu gündeme getirdiğini söyledi. 
     

</TEXT>
</DOC>
