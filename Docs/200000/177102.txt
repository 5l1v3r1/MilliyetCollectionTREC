<DOC>
<DOCNO> 177102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/aspo.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HEP BÖYLE KAL 2-0 
</HEADLINE>
<TEXT>

   A Milli Takımımız, Moldova'yı Nihat ve Okan Yılmaz'ın golleriyle devirdi, savunmada zaman zaman açık vermesine rağmen, ikinci yarıda sayısız fırsatı değerlendiremedi 
      
   90 dakika    CEMAL ERSEN 

   Ay - yıldızlı ekip için Liechtenstein sınavı öncesi son hazırlık, Başkent seyircisi açısından da yıllar süren milli ambargonun kalkması anlamına geliyordu Moldova maçı. Ankaralı futbolseverlerin onbir yıla yaklaşan özlemini dindirdiği gecede futbol açısından öyle ahım şahım bir gösteri yoktu, ama tribünlerin coşkusu çok daha seyre değerdi. 
   Şenol Güneş'in sahaya sürdüğü ilk onbirde ilk 45 dakika içinde "sivrilen" isimlerin başında Nihat Kahveci geliyordu. Koşusu, pozisyon alışı, topa vuruşu "Ben Avrupalıyım" diyordu. Karşılaşmanın henüz 8. dakikasında sahanın en çalışkan isimlerinden biri Hasan soldan ortaladı, Nihat'ın kafasını esgeçen meşin yuvarlak, Okan ile buluşup ağlara gittiğinde tribünlerdeki uğultu yan hakemin ofsayt bayrağı ile sessizliğe dönüştü. 12'de Moldova cezaalanı içindeki karambolde Alpay ve Hakan'ın değerlendiremediği topu savunma uzaklaştırdı. Konuk ekibin kalemizde göründüğü 13. dakikada Boret'in ortaladığı topa Testemitanu kafayı vurduğunda taraftarların yüreği ağzına geliyordu. 22'de bu kez kalemizi yoklayan Barusev oldu. 30. dakikada hani o geçen sezon İspanya'yı altüst eden Nihat var ya, o çıktı sahneye. Klas bir vuruşla Ay - Yıldızlı takımın golünü kaydetti. 39 ve 45. dakikalarda kalemizi yoklayan Dadu'nun gol girişimleri sonuçsuz kaldı. 
   Maçın ikinci yarısı Şenol Güneş'in kadroya davet ettiği oyuncuların neredeyse tamamını görmesi için bir fırsattı. Şenol Hoca ikinci yarıya 8 değişiklik ile başlarken, bu bölümde mücadele eden takım daha çok pozisyon üretti, rakip kalede daha fazla tehlike yarattı. Nitekim 55. dakikada Hasan'ın pasıyla cezaalanına giren Tuncay'ın vuruşunda kaleciden dönen top, ikinci gol için Okan Yılmaz'ın önüne düştü. Bu futbolcuya da gereğini yapmak kaldı. 58. dakikada "İspanyol boğası" bu kez yan direği dövdü. Oyunun kalan bölümünde pozisyon zenginliği yine milli takımdaydı ancak, skorun artmasına yolaçacak son vuruşlar yoktu. Sonuçta 20 bine yakın seyircinin sevgiyle desteklediği, bağrına bastığı milli takım uzun bir aradan sonra "özel maç" kazanarak bu konudaki kompleksini de üzerinden atmış oldu. 
   
   Maçın karnesi 
   HAKEMLER Plautz, Mayr, Heim Avusturya 
   TÜRKİYE Rüştü 7 - Zafer Dk.46 8 Ömer Dk.88 , Fatih Sonkaya 7 Fatih Akyel Dk.46 6 , Alpay 7 Servet Dk.46 7 , Bülent 7 İbrahim Toraman Dk.63 6 - Okan 6 Serkan Dk.46 7 , Tugay 8 Selçuk Dk.46 7 , Tümer 6 Tuncay Dk.46 7 , Hasan 7 Ahmet Yıldırım Dk.63 6 , Ergün 7 İbrahim Üzülmez Dk.46 7 - Nihat 8 Gökdeniz Dk.88 , Hakan Şükür 7 Okan Yılmaz Dk.46 7 
   MOLDOVA Hmaruc 7 - Andriuta 6 , Priganiuc 6 , Catinsus 6 - Covalenco 6 , Barusev 7 Cebotazi Dk.74 4 , Boret 7 Calincov Dk.89 , İvanov 6 , Testemitanu 6 Miterev Dk.43 6 - Dadu 7 Frunza Dk.66 5 , Cressenco 5 Rogacior Dk.59 5 
   YEDEKLER Mereuta, Covaleiuc 
   GOLLER Nihat Kahveci Dk. 30 , Okan Yılmaz Dk.55 
   SARI KART Okan Buruk Türkiye 
   
   Şenol Güneş zaman istedi    NECMİ KEPÇETUTAN 

   "Coşkulu değildik" 
   MOLDOVA'YI yenerek dört maçlık serinin ilkini kazandıklarını hatırlatan Şenol Güneş zamana ihtiyaçları olduğunu söyledi. Başarılı hoca, "Tempodan memnun değilim. Bunu da ligin yeni başlaması ve henüz oyuncuların form tutmamalarına bağlıyorum. Daha gollü ve coşkulu bir maç olmalıydı. Zamana ihtiyacımız var. Rakip daha hazır olduğu için daha az pas hatası yaptı. İkinci yarıda Selçuk'u alarak, bunu önlemeye çalıştım. Ancak Liechtenstein için iyi bir prova oldu" dedi. 
   
   Ulusoy mutlu 
   FEDERASYON Başkanı Haluk Ulusoy, Başkent seyircisine teşekkür etti. Ulusoy, "Oyundan ve sonuçtan memnunum" ifadesini kullandı. Liechtenstein ve İngiltere maçları öncesi iyi bir prova yaptıklarını belirten Ulusoy, "Biz mükemmel bir ekibiz. Lider olarak finallere gideceğiz" diye konuştu. İngiltere maçına FIFA Başkanı Blatter ile UEFA Başkanı Johansson'u da davet eden Başkan, "Gelsinler, misafirperverlik nasıl olur gösterelim" dedi. 
   
   Ankara'da izdiham    11 yıl sonra Milli Takımımız'ı Başkent'te ağırlayan Ankaralı futbolseverler karşılaşmaya büyük ilgi gösterdi. Karaborsada satılan biletler 100 milyon liradan alıcı buldu. Ayrıca 50 kişilik bir grup içeri giremeyince Ankara Gençlik ve Spor İl Müdürlüğü'nün binasını bastı ve bilet almak için baskı yaptı. 
   
   İngiltere zorlanmadı 3-1    MİLLİ Takımımız'ın Avrupa Şampiyonası grup elemelerindeki en güçlü rakibi İngiltere, kendi sahasında Hırvatistan'ı 3 - 1 yendi. İlk yarı, David Beckham'ın 10. dakikada penaltıdan attığı golle 1 - 0 ev sahibi takım lehine kapandı. 51'de Owen farkı ikiye çıkardı. Konuk ekip 78'de Morna ile umutlandı. Ancak maçın sonucunu 80. dakikada Frank Lampard'ın attığı muhteşem gol belirledi. 
   
   Diğer hazırlık maçları Japonya - Nijerya 3 - 0 Çin - Şili 0 - 0 Makedonya - Albania 3 - 1 Rusya - İsrail 1 - 2 Slovenya - Macaristan 2 - 1 B.Rusya - İran 2 - 1 Letonya - Özbekistan 0 - 3 Ukrayna - Romanya 0 - 2 Danimarka - Finlandiya 1 - 1 Bulgaristan - Litvanya 3 - 0 Estonya - Polonya 1 - 2 Liechtenstein - San Marino 2 - 2 Norveç - İskoçya 0 - 0 Belçika - Hollanda 1 - 1 İsveç - Yunanistan 1 - 2 Arjantin - Uruguay 3 - 2 Avusturya - Kosta Rica 2 - 0 Almanya - İtalya 0 - 1 İsviçre - Fransa 0 - 2 
   
   Grup elemelerinde dün 
   5. Grup 
   Faroe Adaları - İzlanda 1 - 2 
   9. Grup 
   Sırbistan Karadağ - Galler 1 - 0 
   
   
</TEXT>
</DOC>
