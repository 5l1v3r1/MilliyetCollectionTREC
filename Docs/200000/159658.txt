<DOC>
<DOCNO> 159658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yazar/sazak.html </URL>
<DATE> 2003/05/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB uyum paketi 
</HEADLINE>
<TEXT>

     AB sürecinde sonbahardaki İlerleme Raporu'nun önemi büyük. 
     Hükümet doğru bir iş yaptı, Terörle Mücadele Yasası'nın 8'inci maddesini de içeren yeni paketi yasalaştırmadan önce Meclis'te bir uzlaşı aradı. AB ilişkilerinde gelinen aşama TBMM Genel Kurulu'nda 'genel görüşme' konusu yapıldı ve CHP'nin desteği sağlandı. 
     Ecevit hükümeti döneminde ANAP, MHP ve DSP'nin 'ölüm cezası'nın kaldırılması aşamasında ne denli zorlandıkları unutulmadı. 8'inci madde tartışmaları da hayli kritik bir dönemeç olacak. Nitekim MGK Genel Sekreteri Orgeneral Tuncer Kılınç'ın Başbakanlığa ilettiği görüşlerde önemli çekinceler yer alıyor. 
     Genç subaylar tartışmasıyla eş zamanlı kamuoyuna yansıyan bu görüşlerde çekince konulan maddeler şöyle 
     "1- Terörle Mücadele Yasası'nın 8'inci maddesinin ortadan kaldırılması terörü özendirir, bu nedenle yanlış olur. 
     2- Seçimlerde gözlemci kabul etmek yeni bir kapitülasyon anlamına gelir. 
     3- Özel TV kanallarında anadilde yayın bölücülüğü teşvik eder." 
     MGK Genel Sekreteri Kılınç Paşa'nın Başbakanlığa ilettiği bu görüşler Genelkurmay Başkanı Hilmi Özkök'ün son basın toplantısında da konu edildi. Özkök, hükümete iletilen notu görmediğini söyledi. Anlaşılan 'askerin görüşü' MGK toplantısında netleşecek. 6'ncı Uyum Paketi'yle ilgili 'kırmızı çizgiler' olup olmadığı anlaşılacak. 
     Başbakan Tayyip Erdoğan'ın toplantıya 'askeri kanat'ı iknaya dönük kapsamlı bir hazırlıkla girdiği bildiriliyor. 
     Hükümetin görüşleri de medyaya yansımıştı 
     'Anadil ve idam cezasıyla ilgili geçmişte de önemli değişiklikler yapıldı, kaygı duyulan rahatsızlık ve gerginlikler yaşanmadı.' 
     Terörle Mücadele Yasası'nın 8'inci maddesinin kaldırılması ve Kürtçe yayın konusunda hükümetin, Meclis'in kararlı olduğu gözleniyor. 
     Temmuz ayı bu tartışmalarla geçecek. 
     Türkiye, Irak savaşında ABD cephesindeki sarsıntılara karşın AB ilişkilerinde 'bahar havası' yaşıyor. Hükümet de Batı'dan esen rüzgarın farkında, 2004'te müzakerelerin başlaması için yoğun uğraş veriyor. 
     AKP ve CHP'nin Meclis'te bu yaz çıkaracağı yasalar, son virajın da dönülmesi anlamına geliyor. 
     Gündemdeki 'darbe' tartışmalarının aksine Genelkurmay Başkanı Özkök, AB sürecini desteklediklerini ancak bunun onurlu şekilde gerçekleşmesini istediklerini söyledi. 
     Türkiye'nin AB üyeliği, Irak politikasında çıkarları çatışan ABD ile Batı Avrupa arasındaki 'konjonktürel' tercihlerin ötesinde kesin bir takvime bağlanmalıdır. 
     6. Uyum Paketi de TBMM'den geçtikten sonra Brüksel'in topu taca atması için başka mazereti kalmayacak. 
     Demokratik sabırdan vazgeçmeyelim 
     
     

</TEXT>
</DOC>
