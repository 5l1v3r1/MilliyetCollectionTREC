<DOC>
<DOCNO> 158441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun28.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'a şarbonla suikast girişimi.. 
</HEADLINE>
<TEXT>

     Filistin lideri Yaser Arafat'ın ulusal güvenlik danışmanı Hani El Hasan, Arafat'ın 3 hafta önce şarbon mikrobuyla öldürülmek istendiğini söyledi. 
     El Hasan, merkezi Londra'da bulunan ve Arapça yayımlanan El Hayat gazetesine yaptığı açıklamada, Arafat'ı öldürmek isteyen kişi ya da kişilerin, Filistin liderine şarbonlu mektup gönderdiğini belirtti. 
     El Hasan, ''Filistin devlet başkanının güvenlik servisi, her zamanki gibi mektubu açmadan önce denetimden geçirdi ve mektupta toz bulunduğu fark edildi'' dedi. 
     Önceleri tozun ne olduğunu anlamadıklarını söyleyen El Hasan, tozu güvenli bir yerde incelediklerini ve şarbon olduğunu belirlediklerini anlattı. 
     Zarfın üzerindeki pulların, mektubun bir Asya ülkesinden postalandığını gösterdiğini söyleyen El Hasan, ''Filistin topraklarına gönderilen tüm posta İsrail'den geçiyor'' dedi. 
     El Hasan'a göre, Filistin yönetimi, İsrail'in getirdiği kısıtlamalar nedeniyle mektubun nereden gönderildiğini anlayacak durumda değil. El Hasan, bunun Arafat'a yönelik 14. suikast girişimi olduğunu belirtti. 
     
</TEXT>
</DOC>
