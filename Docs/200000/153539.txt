<DOC>
<DOCNO> 153539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo12.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Bilardo Şampiyonası yarın başlıyor... 
</HEADLINE>
<TEXT>

     Avrupa Bilardo Şampiyonası, yarın Antalya'da başlıyor. 
     Bilardo Federasyonu Başkanı Faruk Yüksel, yönetim kurulu üyeleri ile birlikte Antalya Valisi Alaaddin Yüksel'i ziyaret etti. Ziyaret sırasında gazetecilere açıklama yapan Faruk Yüksel, yarın başlayacak Avrupa Bilardo Şampiyonası'nda Türkiye'nin oldukça iddialı olduğunu bildirdi. Yüksel, ''Milli Takımlar Dünya Şampiyonası'nda birinci olduk. Dünya Şampiyonu olduğumuz için sorumluluğumuz her zamankinden ağır. Aynı başarıyı burada da tekrarlamak istiyoruz'' dedi. 
     Antalya Valisi Alaaddin Yüksel de bilardonun, estetik ve zekayı birleştiren entelektüel bir spor dalı olduğunu ifade ederek, şampiyonaya her türlü desteği vereceğini bildirdi. 
     Antalya'nın Kemer İlçesi'ne bağlı Göynük Beldesi'nde bulunan Royal Resort Otel'de yapılacak olan şampiyona, 1 Mayıs'ta başlayıp 5 Mayıs'ta sona erecek. Şampiyonaya, 16 ülkeden 32 takımın katılacağı ve dünyaca ünlü sporcuların yarışacağı bildirildi. 
     Ünlü Türk bilardocu Semih Saygıner de, yarın başlayacak Avrupa Bilardo Şampiyonası'nda mücadele edecek. 
     




</TEXT>
</DOC>
