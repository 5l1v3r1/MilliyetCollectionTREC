<DOC>
<DOCNO> 197453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo03.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okansız İnter, Reggina'ya gol yağdırdı 
</HEADLINE>
<TEXT>

     Serie A 'da 10. hafta karşılaşmalarında bu akşam oynanan maçlarda Juventus, liderlik yarışında ilerlerken, FC İnter ise konuk takım Reggina'yı 6-0'lık ağır bir yenilgiye uğrattı. 
     FC Juventus, Modena deplasmanından da 3 puanla dönerek, Serie A 'daki liderliğini korudu. 
     Siyah-Beyazlıların ilk golünü Fransız golcü Trezeguet imzaladı. Trezeguet, ilk yarı sonlarında Zambrotta'nın hakem düdüğünü beklemeden kullandığı ceza vuruşuyla kendisine gelen topu ağlara göndermekte zorlanmadı. Skoru belirleyen gol ise 49. dakikada Juve'nin Çek oyuncusu Nedved'ten geldi. Nedved'in kaleye yaklaşık yirmi metre mesafeden attığı bu golle, Modena deplasmanından 2-0'lık bir galibiyetle dönen FC Juventus, puanını 26'ya yükseltti. Karşılaşmada FC Juventus'tan Milanetto, Modena'dan ise Conte ve Pavan sarı kart gördüler. 
     
     İNTER'DEN REGGİNA'YA YARIM DÜZİNE GOL 
     FC İnter ise San Siro'da Reggina'yı ağırladı. Gökmavililer, Cannavaro ve Martins'in golleriyle ilk yarıyı 2-0 önde kapadılar. Göz dolduran bir oyun sergileyen FC İnter'in rakip kaleye olan baskısı ikinci yarıda da devam etti. Van Der Meyde, mükemmel oyununu 49. dakikada bir golle süslemeyi başardı. Dördüncü golü ise 54. dakikada C. Zanetti'nin yerine oyuna giren Farinos kaydetti. 
     59. dakikada Van Der Meyde'den gelen asist, Farinos'un dokunuşuyla gole dönüştü. Arjantinli Cruz, 64. dakikada oyuna girmesinden tam bir dakika sonra, FC İnter'in gol sayısını beşe yükseltti. Kapanışı ise FC İnter'in ünlü golcüsü Vieri yaptı. 
     Karşılaşma, gökmavililerin 6-0'lık galibiyetiyle noktalandı. Bu galibiyetle birlikte, FC İnter de puanını 19'a yükseltti. 
     FC İnter'in uzun süredir ilk kez böylesine coştuğu karşılaşmada, Emre Belözoğlu sakatlık nedeniyle kadroya giremedi. Okan Buruk da kadroya giremeyen oyuncular arasındaydı. 
     
</TEXT>
</DOC>
