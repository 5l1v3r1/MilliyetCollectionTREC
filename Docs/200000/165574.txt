<DOC>
<DOCNO> 165574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun25.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bakan Fischer'den Türkiye'nin AB üyeliğine destek... 
</HEADLINE>
<TEXT>

     Almanya Dışişleri Bakanı Joschka Fischer, AB üyeliği konusunda Türkiye'ye karşı sorumlulukları olduğunu, bunları yerine getirmeleri gerektiğini söyledi. 
     Fischer, Federal Meclis'te AB anayasasıyla ilgili yapılan görüşmede, muhalefet partilerinin eleştirileri üzerine, ''Türkiye'ye karşı sizlerin iktidarı döneminden beri devam etmekte olan sorumluluklarımız var. Bu sorumluluklarımızı yerine getirmeliyiz'' dedi. 
     Türkiye'de reform yönünde ciddi adımlar atıldığını, yapılan reformların uygulamada da kendini göstermesi ve Kopenhag kriterlerinin yerine getirilmesi halinde, Türkiye'nin de diğer ülkeler gibi AB içinde yerini almasını isteyen Fischer, uluslararası terörizm ve aşırı dinci terörizmle mücadelede başarıya ulaşabilmenin, Türkiye'nin Avrupalılaştırılmasıyla mümkün olabileceğini söyledi. 
     Hıristiyan Demokrat Birlik CSU ve Hıristiyan Sosyal Birlik CDU partileri Meclis Grubu adına konuşan Peter Hintze, Türkiye'nin AB üyeliğine karşı olduklarını yineleyerek, Türkiye'nin ''imtiyazlı ortaklıkla'' AB'ye yakınlaştırılması gerektiğini belirtti. 
     CDU milletvekili Friedbergt Pfüleger, Türkiye'nin AB'ye tam üyeliği için eksiklikleri olduğunu savundu. CDU millektvekili Gerd Müller de, Selanik Zirvesi'nde Türkiye'nin Ekim ayında yapılacak hükümetler arası konferansa gözlemci olarak katılmasının kararlaştırılmasını eleştirdi ve ''Bu, otomatik olarak Türkiye'yi tam üyeliğe götürür. Dışişleri Bakanı Fischer, bu konuda Almanya çıkarını değil, Türkiye'nin çıkarını savunmuştur'' dedi. 
     Birlik 90 Yeşiller milletvekili Rainder Steenblock ve Ulrike Hofken, Müller'in eleştirilerini sert bir dille kınayarak, Türkiye'nin Kopenhag kriterlerini yerine getirmesi halinde tam üye olması gerektiğine dikkat çektiler. 
     
</TEXT>
</DOC>
