<DOC>
<DOCNO> 174550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur19.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirkazık'ta ölen dağcının yanındaki arkadaşı anlatıyor... 
</HEADLINE>
<TEXT>

     Niğde'nin Çamardı İlçesi yakınlarındaki Demirkazık Dağı'na tırmanırken dün hayatını kaybeden Kürşat Avcı'nın cesedinin indirilmesi için yapılan çalışmalar sürüyor. 
     Olayın tek tanığı olan ve Avcı ile birlikte tırmanan Tunç Fındık, Demirkazık Dağevi'ne geldi. Son derece bitkin halde olan Tunç Fındık, olayla ilgili şunları söyledi 
     ''Demirkazık'ın zirvesine kuzey duvarından Kürşat Avcı ile birlikte iple tırmanırken, zirveye az bir mesafe varken yukarıdan büyük bir kaya parçası düştü. Düşen kaya parçasının isabet ettiği Kürşat Avcı, ağır şekilde yaralandı. Hemen yanına gidip ilk tıbbi müdahaleyi yaptım ama arkadaşımı kurtaramadım. Kürşat Avcı'yı iple bulunduğumuz kayalıklara bağlayıp, zirveyi aşıp kamp alanına ve daha sonra da buraya döndüm. Çok üzgünüm.'' Kürşat Avcı'nın cesedinin bulunduğu bölgeden alınması için 25 dağcı, Özel Kuvvetler ve 2 askeri helikopterle yürütülen çalışmalar sürüyor. 
     
</TEXT>
</DOC>
