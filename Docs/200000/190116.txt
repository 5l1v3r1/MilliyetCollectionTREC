<DOC>
<DOCNO> 190116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun28.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Yunanistan'ın başarılı bir olimpiyat yapacağına eminim 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Yunanistan'ın 2004 Olimpiyatlarını başarıyla gerçekleştireceğinden emin olduğunu söyledi. 
     Yunanistan Dışişleri Bakanı Yorgo Papandreu, çalışma ziyareti çerçevesinde Atina'da bulunan Gül ve Maliye Bakanı Kemal Unakıtan'a helikopterle olimpiyat hazırlıklarını havadan gösterdi. 
     Bakan Gül, geziden sonra gazetecilere yaptığı açıklamada, ''Güzel bir fırsat oldu, sadece olimpiyat hazırlıklarını değil havadan Atina'yı görme fırsatı da bulduk'' dedi, Atina'nın her yerinde inşaat ve ilerleme olduğunu kaydetti. 
     Gül, daha sonra şunları söyledi 
     ''Olimpiyatlar başarıyla yapıldıktan sonra bu tesisler geride kalacak. Bu arada Atina'yı geliştirme fırsatı da çıkmış, bu da memnun edici. Şimdiden başarılar diliyorum.'' Papandreu da, Gül'ün davetini kabul ederek Atina'ya gelmesinden ve özellikle de olimpiyat barış bildirisini imzalayacak olmasından çok memnun olduğunu söyledi. 
     Papandreu, olimpiyatların Yunanistan'da düzenlenmesinin kent ve bölgenin kalkınmasının yanı sıra bölgesel açıdan da barış ve dostluk mesajı içerdiğini kaydetti. 
     Abdullah Gül, programının bundan sonraki bölümünde Yunanistan Cumhurbaşkanı Kostas Stefanopulos tarafından kabul edilecek. 
     
</TEXT>
</DOC>
