<DOC>
<DOCNO> 189222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/altan.html </URL>
<DATE> 2003/10/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Cemil Çiçek ve kurşuna dizilmeye gitme... 
</HEADLINE>
<TEXT>

   
   Adalet Bakanı ve hükümet sözcüsü Cemil Çiçek'in, batık bankalardan 50 milyar dolarlık bir avanta sağladıkları iddia edilen, adları "hortumcu"ya çıkmış, bazı zengin sanıklar için yaptığı açıklamalar, dünkü gazetelerin birçoğunda manşete çıkarılmıştı. 
   Örneğin Milliyet'in manşeti de şöyleydi 
   Çiçek'in, göstermek için uzattığı işaret parmağıyla, çeyrek profilden bir fotoğrafı, altında da başlık, "Bakan Cemil Çiçek vatandaşa söz verdi" ve iri puntolarla çekilmiş manşet, "O paraları alacağız" 
   
   Cemil Çiçek, bugün söylediklerini 35 - 40 yıl önce söylemiş olsaydı, acaba başına neler gelirdi 
   Bir kez TBMM'de Süleyman Bey'in adamları, linç etmek için üstüne saldırırlar ve önce dokunulmazlığını kaldırırlardı. 
   Derken Faik Türün Paşa'nın, İstanbul'da Sıkıyönetim Komutanlığı sırasında, bir sabah evinden alınır ve bir meçhule götürülürdü. Götürüldüğü yer, ailesi de dahil, kimsenin haberi bulunmayan Selimiye Kışlası olurdu. Orada tek başına "sorgu odası"na kapatılır ve sabahlara kadar işkence sesleri dinletilirdi kendisine. Tuvalete dahi ellerine kelepçe vurularak götürülürdü. 
   
   Bir gün de tuvalete götürülürken, koridorlarda Faik Türün Paşa'nın, bir Amerikan generaliyle konuşa konuşa yürüdüklerine tanık olurdu. 
   Düşünürdü ki, orası ABD'de bir kışla olsa bir Amerikan generali, bir Türk generaliyle konuşa konuşa yürürken, koridorlarda elleri kelepçelenmiş tuvalete götürülen bir Amerikan yazarına rastlayabilirler mi 
   
   Bir sabah da erken saatlerde, bir manga askerle kurşuna dizileceği kanısı ve görüntüsü yaratılarak, avlu kapısına kadar götürülür ve bir yüzbaşının, infazın daha sonra yapılacağı uyarısıyla tekrar odasına geri getirilirdi. 
   Öğleye doğru da, Kartal Askeri Cezaevi'ne götürülüp tıkılırdı. 
   Bir yıl kadar sonra da, Sağmalcılar Cezaevi'ne... 
   Çünkü Cemil Çiçek'in son yaptığı açıklamalar paralelinde, 35 - 40 yıl önce "Sömürücülerle Savaş" adında bir kitap yazmak, TCK'nın hiçbir maddesi çiğnenmemiş dahi olsa, en büyük suçtu. 
   Cevdet Sunay Paşa'nın da inancı böyleydi. 
   
   Bütün bunlar geçmişte mi kaldı, diyorsunuz diye durun. Halen yine rüşvet, yolsuzluk, kokuşmuşluk sıralamasında, en betere doğru yapılan kademelendirmede 77. basamaktayız, 133 ülke arasında... 
   "Vatanı ve milletiyle devletin bölünmez bütünlüğü"ne bağlılık, nedense iç talanı engelleyemedi. 
   
   Bu arada bir başhekim olan Doç. Dr. Selami Albayrak da başhekimi olduğu hastanede bir çete bulunduğu iddiasıyla, savcılıktan yardım istemiş. 
   Rantabilitesi pek de belli olmayan bazı anlı şanlı hastanelerde, birtakım sinsi çeteleşmelerin bulunduğu iddiaları yaygın. Bilmiyoruz, Adalet Bakanı Cemil Çiçek'in gösterdiği titizlik, tıp dünyasındaki bazı ürkütücü iddiaları da büyüteç altına alabilecek mi 
   
   Türkiye'de rüşvet, talan, hapazlanma, avantanın tarihi eski mi eski, biliyorsunuz. Kanuni döneminde Fuzuli, "Selam verdik, rüşvet değuldur deyu almadılar" diyordu. Ziya Paşa da aynı şeyi söylüyordu Tevfik Fikret de... 
   Sevgili Hasan Pulur da, dünkü yazısında, Ümit Yaşar'ın 40 yıl önce yazılmış bir taşlamasına yer vermişti 
   Hesap Dersi 
   "Milyonlar hanesinde istifçiler vurguncular 
   Yüzbinler hanesinde sahtekarlar yalancılar 
   Onbinler hanesinde yağcılar sabuncular..." 
   
   Bu ülkede de az ozan, az yazı adamı karşı çıkmadı iç soygunlara... Çoğu ezildi, bitirildi, yok edildi. 
   Çünkü Soğuk Savaş döneminde, ekonomik durumun eleştirisi ve Cemil Çiçek'in dile getirdiği sorunlara benzer sorunlardan söz etmek, "komünistlik" olarak suçlanıyordu. 
   Washington da, hiç mi hiç kulak asmıyordu, kendisinin uydusu olmuş ülkelerde kokuşmuşluğun artmasına. Onun derdi, Sovyetler'e karşı kendi kampını genişletmekti. 
   
   Sadece, Karamanlis iktidarından sonra Yunanistan da dahil, Avrupa demokrasileri özellikle de De Gaulle, ABD'nin dümen suyuna girmeden, oluşturmayı yeğlediler Batı blokunu ve NATO'yu. Öyle ki Fransa ve bir süre için Yunanistan, NATO'nun askeri kanadından bile çekildiler. 
   Ankara ise, o sıralarda sade elleriyle değil, ayaklarıyla da bağlı olduğunu kanıtlamaya çalışıyordu Washington'a... 
   
   Soğuk Savaş'ın, yarım yüz yıla yakın bir süre yarattığı iki kutuplu statükoyu, Gorbaçov'un bir gün tetikleyivereceği hiç beklenmiyordu. 
   Birden bütün dengeler altüst oldu. En çok afallayan ülkelerden biri de, Türkiye oldu. Ankara öyle alışmıştı ki, kendi oligarşik yapısının tadını çıkarmaya ve tek bir plağı döndürüp durmaya... 
   
   2004 yılı kim bilir ne sürprizlerle geçecek... 
   "Değişim"e karşı çıktığınız oranda bedel öder, ama sonunda yine değişirsiniz. Türkiye de, bedel ödeye ödeye değişecek. Evrensel değişim, 21. yüzyılı da ıskalatmayacak Türkiye'ye. Enseyi karartmayın... 
   
      
   
</TEXT>
</DOC>
