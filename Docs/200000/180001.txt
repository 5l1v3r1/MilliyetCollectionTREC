<DOC>
<DOCNO> 180001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun26.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Die Welt'e konuştu... 
</HEADLINE>
<TEXT>

     Başbakan Recep Tayyip Erdoğan, hükümetin, demokrasinin Türkiye'de en yüksek standartlarda olması için çalıştığını söyledi. 
     Erdoğan, Alman Die Welt gazetesine verdiği demeçte, Türkiye'de yapılan reformlarla adım adım AB üyeliği için başlanacak müzakerelere doğru gidildiğini belirtti. 
     Türk halkının yüzde 70'inin AB'ye girmek istediğini hatırlatan Erdoğan, hükümetin bu konudaki çalışmalarını gelecekte daha da yoğunlaştıracağını ifade etti. 
     Erdoğan, ''AB'nin Türkiye'ye görüşmelere başlamak için bir takvim vermemesi durumunda alternatifiniz var mı '' sorusuna, ''AB Komisyonu'nun Türkiye'ye bir takvim vermemesini düşünemiyorum. Türkiye, Kopenhag kriterlerinde yer alan tüm uyum yasalarını ve reformları hazırladı. Bu reformları uygulamaya geçirdikten sonra bu konuda bir sorun çıkmaz. Ancak AB, bizim tüm bu çalışmalarımıza rağmen olumsuz bir tutum içine girerse bu bizim için dünyanın sonu olmaz. Türkiye, dünyada onurlu yerini alacaktır. Biz şu an bu konuda başka alternatif aramıyoruz. Tüm komşularımızla farklı bir alanda ilişkilerimiz devam eder. Başka bir alternatif oluşumu olur mu, bunu zaman gösterir. Böyle bir alternatif oluşursa bunu değerlendiririz'' yanıtını verdi. 
     Almanya'nın, Türkiye'nin AB'ye girmesi için destek verdiğini belirten Erdoğan, Türkiye'nin, bu konunun Alman iç politikasında malzeme olarak kullanılmasını istemediğini kaydetti. 
     Almanya'da 600 bini Alman vatandaşı olan yaklaşık 2,5 milyon Türk'ün yaşadığını hatırlatan Erdoğan, ''Bu onları da rahatsız eder'' dedi. 
     Türkiye'nin muhafazakar demokrat bir parti tarafından yönetildiğini belirten Erdoğan, Almanya'daki bazı çevrelerin Türkiye hakkında yanlış bir imaj ortaya koyduklarını ve bununla Türkiye'nin AB'ye girmesini engellemek istediklerini söyledi. 
     Bunun Türkiye'yi üzdüğünü belirten Erdoğan, ''Bu geçmişteki Alman politikasına da aykırı. Almanya'daki Türkler başarılı bir şekilde uyum sağladılar. Türkiye zaten bir ayağıyla AB'nin içindedir. Türk işletmecilerinin de AB'ye birçok yatırımı var'' diye konuştu. 
     Erdoğan, sınır dışı edilip edilemeyeceği tartışmaları süren, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan ile ilgili soruya da şu yanıtı verdi 
     ''Türkiye bir hukuk devletidir. Türkiye'deki mahkemeler bağımsızdır. Ne yapılması gerekiyorsa onu yaparlar. Almanya'daki bazı çevrelerin Türkiye'yi bir hukuk devleti olarak görmemeleri ve bundan şüphe etmeleri bizi üzüyor. Federal İçişleri Bakanlığı ve Türkiye İçişleri Bakanlığı'nın Kaplan'ın Türkiye'ye iadesi konusunda birlikte çalışacaklar'' dedi. 
     
</TEXT>
</DOC>
