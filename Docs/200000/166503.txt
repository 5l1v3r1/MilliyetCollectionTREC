<DOC>
<DOCNO> 166503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun06.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin, 'Kültür Mirası' olamadı 
</HEADLINE>
<TEXT>

Mardin'in UNESCO Dünya Kültür Mirası'na girme başvurusu, kentin kültür öyküsü olmadığı gerekçesiyle geri çekildi... 
     YILDIZ YAZICIOĞLU DHA 

     Türkiye, Mardin'in UNESCO Dünya Kültür Mirası listesine girmesi için yaptığı adaylık başvurusunu dosyadaki eksiklikler nedeniyle dün resmi yoldan geri çekti. 
     İstanbul'da 3 Haziran'da gerçekleşen görüşmede UNESCO Dünya Kültür Mirası Merkezi Direktörü Minja Yang, Dünya Tarihi Kentler Birliği Temsilcisi Fikret Toksöz, Mardin Eğitim ve Dayanışma Vakfı MAREV İbrahim Özlen ile Süryani Kadim Cemaati Başkanı Yakup Tahincioğlu'na başvuruyu bu haliyle reddedeceklerini açıkladı. Yang görüşmede Türkiye'nin Mardin için yönetim planı olmayışını eleştirerek, kentin şehir merkezi yerine kültür öyküsünün anlatılmasını tavsiye etti. Yang, UNESCO'nun zengin kültürü ile Mardin'i görmezden gelemeyeceğini ancak bunun dosyada anlatılmadığını ifade etti. Yang'ın eleştirileri Kültür ve Turizm Bakanlığı'na iletildi. Başvurunun reddi tehlikesi üzerine Bakanlık, UNESCO'ya mektup göndererek Mardin ile ilgili dosyanın daha fazla geliştirilerek sunulacağını belirtti ve başvuruyu geri çekti. Başvuru eksiklerin tamamlanmasıyla Şubat 2004'te yenileneceği kaydedildi. 
     

</TEXT>
</DOC>
