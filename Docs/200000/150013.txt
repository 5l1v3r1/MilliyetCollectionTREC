<DOC>
<DOCNO> 150013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo22.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Göztepe maçında dikkatli olacağız 
</HEADLINE>
<TEXT>

     Galatasaray Teknik Direktörü Fatih Terim, ligde her takımın bir diğerini yenebileceğini belirterek, ''Bu nedenle Göztepe maçında dikkatli olacağız'' dedi. 
     Fatih Terim, futbolcu Ali Lukunku ile birlikte düzenlediği haftalık olağan basın toplantısında, Göztepe maçına da iyi konsantre olarak hazırlanacaklarını söyledi. Terim, ''Şampiyonluk yolunda tüm maçlarımız zorlu. Biz de aynı ciddiyetle hazırlanacağız ve böyle oynayacağız'' diye konuştu. 
     Basın mensuplarının Volkan'ın milli takıma alınması konusunda görüşlerini sormaları üzerine de Terim, şunları söyledi 
     ''Bu Teknik Direktör Şenol Güneş'in kararına bağlıdır. Ancak, Volkan'ın bazı eksikleri var. Volkan'dan daha iyi oynamasını ve bu formunu korumasını bekliyoruz. Kendisinin 1-2 eksiği var. Daha ideal bir orta saha oyuncusu olmasını istiyoruz. Bu temposunu sürdürmesi ve üstüne çıkmasını da istiyoruz. Volkan ile birlikte Cihan'ı da orta sahada kazandık. Emre Belözoğlu'nun da geçmişte eksikleri vardı. 10 metrekare içinde oynardı. Şimdi ise Avrupa'nın en iyi orta saha oyuncusu.'' 
     
     ''ÖNEMLİ OLAN İDEAL KADROYU BULMAK'' 

     Fatih Terim, sezon arasında transfer yapmaları konusundaki yorumlara da açıklık getirerek, ''Her takıma gelenler, gidenler olabilir. Önemli olan ideal kadroyu oluşturmak'' dedi. 
     Bazı oyuncuların zaman zaman bünyelerine uyamayabileceğini vurgulayan Terim, ''Geçmişte de gelenler, gidenler oldu ve sonunda ideal kadromuzu bulmuştuk. Bu transferler yanlış oldu demesinler diye ısrarcı olamayız. Bu sezon da ideal kadromuzu bulacağımızı düşünüyoruz'' şeklinde konuştu. 
     
     SOL KANAT SIKINTISI 

     Terim, savunmanın solunda sıkıntı yaşadıklarını ifade ederek, cezalı olan Hakan'ın yanı sıra Ergün'ün de hala antrenmanlara çıkacak duruma gelemediğini söyledi. 
     Bu alanda oynayabilecek durumdaki oyuncularından İlker'in de B 2 Milli Takımı'na gittiğini belirten Fatih Terim, bu oyuncuyu milli takımdan rica edip geri çağırabileceklerini anlattı. 
     
     ''JESTROVİÇ'E 7.5 MİLYON DOLAR VERECEK VAR MI '' 

     Fatih Terim, Anderlecht'in golcüsü Jestroviç'in pahalı olduğunu açıkladı. 
     Terim, konuyla ilgili bir soruya, ''Bir oyuncuya 7.5 milyon dolar verecek var mı Verecek olan varsa alalım. Tabii ki Türkiye'den transfer taleplerimiz var. Ancak, sıfır bonservis dışındaki oyuncuların maliyetlerinin ne kadar yüksek olduğu da ortada'' diye yanıt verdi. 
     Ligde son haftalarda yaşanan strese rağmen oyuncularının Altay maçında rahat bir futbol sergilediklerini belirten Terim, ligin kalan maçlarında da böyle oynamayı ümit ettiklerini vurguladı. 
     Terim, istifa eden yönetim kurulu üyesi Burak Elmas ile çok uyumlu bir çalışma dönemi geçirdiklerini kaydederek, ''Kendisinin yönetimden ayrılması Galatasaray'a hizmet etmeyeceği anlamına gelmez. Burak Elmas ile her Galatasaraylı gibi görüşmeye devam edeceğiz'' diyerek sözlerini tamamladı. 

     
</TEXT>
</DOC>
