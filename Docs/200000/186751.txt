<DOC>
<DOCNO> 186751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun13.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki tecavüz skandalında yeni gelişmeler... 
</HEADLINE>
<TEXT>

     İngiltere'de 8 premier ligi futbolcusunun 17 yaşındaki bir genç kıza tecavüz ettikleri yolundaki iddialar her yeni tanıkla yön değiştirirken, genç kızın ortaya atılan son iddialar yüzünden çöküntü içine girdiği açıklandı. 
     Kendisi futbolcu olmamakla birlikte, futbol dünyasında yakın arkadaşları bulunan Hicholas Meikle adlı kişi, News of the World gazetesine yaptığı açıklamada, olay gecesi kendisinin de adı geçen otelde ve olayın yaşandığı odada olduğunu, genç kızla yatan kişiler arasında bulunduğunu söyledi. 
     Genç kızla ilişki kuranlar arasında iki premier ligi oyuncusu ve dördüncü bir kişinin daha bulunduğunu öne süren Meikle, ortada bir tecavüz durumu bulunmadığını, genç kızla ilişki kuranların tümünün bunu ''onun rızasıyla'' yaptıklarını belirtti. Genç kızla ilişki kuranların sayısının da iddia edildiği gibi 8 değil, 4 olduğunu savunan Meikle, ''Kimse ona kötü davranmadı, kimse zor kullanmadı. Normal olarak yaşanması gerekenler yaşandı'' dedi. 
     Aynı odada 4 erkekle birlikte olduğuna ve bunu kendi rızasıyla yaptığına dair iddianın genç kızda büyük bir çöküntü yarattığını belirten ailenin halkla ilişkiler danışmanı Max Clifford ise ''olayın bu şekilde aktarılması genç kızı da, ailesini de perişan etti'' açıklamasında bulundu. 
     Ailenin kendisiyle sadece medyanın ilgisinden korunmanın yolları konusunda nasihat almak için ilişki kurduğunu, genç kızın hikayesini satmaya çalıştığı yolundaki iddiaların doğru olmadığını belirten Clifford, ''Genç kız sürekli ağlıyor ve Nicholas Meikle tarafından ortaya atılan bu iddiaları tümüyle reddediyor'' dedi. Genç kızın bir kişiyle birlikte olmak üzere otele gittiğini söyleyen Clifford, odada 8 kişinin genç kızla birlikte olduğunu da yinelerken, ''Onun istediği sadece adalet ve adaleti sağlamak için de bugün dünden daha kararlı'' diye konuştu. 

     
</TEXT>
</DOC>
