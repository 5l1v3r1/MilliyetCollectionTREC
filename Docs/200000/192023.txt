<DOC>
<DOCNO> 192023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko06.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası, yıl sonunda 1 katrilyon lira kar bekliyor... 
</HEADLINE>
<TEXT>

     Ziraat Bankası Genel Müdürü Can Akın Çağlar, yıl sonunu 1 katrilyon lira kar ile kapatmayı ümit ettiklerini belirterek, ''Dolayısıyla devletin üzerine bir yük değil, bütçeye aktarılacak çok ciddi bir karımız söz konusu. Hatta bu kadar çok kar eden kurumların satılması bile, ileride belki kafalarda soru işareti doğuracaktır'' dedi. 
     Çağlar, kamu bankalarının özelleştirilmesiyle ilgili 4., 5. ve 6. gözden geçirmelerde birtakım hükümler bulunduğunu anımsattı. 
     Söz konusu hükümlere göre Ziraat Bankası'nın Halk Bankası'nın satışından sonra özelleştirileceğini belirten Çağlar, şöyle devam etti 
     ''Ziraat Bankası açısından burada fiili imkansızlıklar söz konusu. Çünkü bir taraftan Pamukbank var, bir taraftan devlet birçok bankayı satmaya çalışıyor. Mesela 3 senedir konuşulan bir Vakıflar Bankası konusu var. Şu anda piyasanın derinliğinin yeterli olmayışı, potansiyel alıcıların olmayışı, yurtiçinde bu büyüklükte yapıları alacak yerli yatırımcıların bulunmaması gibi unsurlar var. Bu durumda alternatif, yurtdışı yatırımcılara kalıyor. Yurtdışı yatırımcılar da daha yeni yeni Türkiye piyasasına ilgi duymaya başladılar. Dolayısıyla bu büyüklükteki yapıların alıcı olmayınca özelleştirmeye çıkmasının pratikte çok faydası yok. Çok telafuz edilmesinin de faydası yok.'' Hükümetin, ekonomik her işlevden mümkün olduğu kadar uzaklaşması yönündeki eğilimi çerçevesinde kamu bankalarında olduğu gibi diğer özelleştirmeye tabi kuruluşların satılması konusunda da çok ciddi niyetleri bulunduğuna işaret eden Can Akın Çağlar, ''Ama sadece sizin niyetli olmanız yetmiyor. Karşı tarafta bir alıcının bulunması gerekiyor'' dedi. 
     
     ''HÜKÜMETİN KARARLILIĞI YABANCILARCA TEST EDİLECEK'' 
     Can Akın Çağlar, özelleştirme nedeniyle kamu bankalarında çalışanların motivasyon bozukluğuna kapıldıklarını veya ''biz nasıl olsa özelleşeceğiz'' düşüncesiyle yeni eleman alımında sıkıntı yaşadıklarını dile getirerek, ''Yani yapacağınız her türlü uzun vadeli bağlantılarda, insanların kafasında bir soru işareti ortaya çıkıyor'' dedi. 
     Ziraat Bankası Genel Müdürü Çağlar, sermaye yatırımı şeklinde gelecek yabancılar için 9-10 aydır görülen iyileşmenin yeterli olmadığını ifade ederek, hükümetin bu konudaki kararlılığının yabancılar tarafından test edileceğini söyledi. 
     Finans sektörünün çok derin krizler yaşadığına değinen Çağlar, ''Bu krizden geçmiş kurumların, kuruluşların kısa sürede satılmasını beklemek çok acelecilik olur. Olmayacağına ilişkin hiçbir emare görmüyorum. Zaman alacak ama biraz daha beklemek lazım'' diye konuştu. 
     
     ''KAMU BANKALARINI ALACAK YERLİ SERMAYE GRUBU YOK'' 
     Can Akın Çağlar, devletin kamu bankalarını elinden hemen çıkarmak gibi çok ağır ve acele bir yükümlülük altında olmadığını ifade ederek, şu görüşleri dile getirdi 
     ''65 yıldır Halk Bankası, 139 yıldır Ziraat Bankası bu devletin bir parçası. Bu bankalar çok ciddi kar ediyorlar. Geçen sene sonunda enflasyondan arındırılmış 156 trilyon lira kar etmiş olan Ziraat Bankası, Eylül sonu itibariyle 801 trilyon liraya geldi. Yıl sonunu, 1 katrilyon lira kar ile kapatacağımızı ümit ediyoruz. Dolayısıyla devletin üzerine bir yük değil, bütçeye aktarılacak çok ciddi bir karımız söz konusu. Hatta bu kadar çok kar eden kurumların satılması bile, ileride belki kafalarda soru işareti doğuracaktır. Ama devlet bugünden yarına bir alıcı çıkmadı. Bunu nasıl satarız Değerinin altında versek mi acaba gibi bir yaklaşım içinde olmayacaktır.'' Çağlar, Türkiye'de sektörün üçte birini oluşturan kamu bankalarını alacak yerli bir banka veya sermaye grubu göremediğini de ifade ederek, ''Fakat bir bankayı yüzde 100 satmak diye birşey söz konusu değil. Bir kısmı kendi personeline satılabilir, bir kısmı halka açılabilir, bir kısmı 3-4 sermaye grubuna satılabilir. Satarken bir arabayı satar gibi tek bir alıcı beklememek lazım. Bankayı parçalayarak satabilirsiniz'' dedi. 
     
</TEXT>
</DOC>
