<DOC>
<DOCNO> 187918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/aspo.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HESAP KESİM TARİHİ 
</HEADLINE>
<TEXT>

   Bugün İngiltere'ye ilk golümüzü atacağız. Bugün İngiltere'yi ilk kez yıkacağız. Tüm Türkiye buna inandık, bugün Şükrü Saracoğlu Stadı'nda yılların acısını çıkaracağız 
      
   AVRUPA Şampiyonası Grup Elemeleri'nde Türkiye son maçını bugün lider İngiltere ile oynayacak. Şükrü Saracoğlu Stadı'nda 20.00'de başlayacak karşılaşmayı İtalyan hakem Pierluigi Collina yönetecek. TRT 1'den naklen yayınlacak maçta Ay - Yıldızlı ekibimiz hiç gol atamadığı, galibiyet coşkusunu yaşayamadığı rakibi karşısında bir ilki gerçekleştirerek Portekiz'e direkt gitmenin hesaplarını yapacak. 
   
   Güneş'in formülü 
   ATTİLA GÖKÇE 

   Türkiye - İngiltere maçları geçmişte can sıkan, öfke yaratan bir istatistik oluşturdu. Bugün Türk futbolunun o geçmiş istatistiklerle hiçbir ilgisi kalmadı. Türkiye uluslararası ölçütlerde dünya futbolunun ilk 10 ülkesinden biri. İngiltere de öyle. Bu nedenle bugünkü maç çok güçlü iki takımın kapışması biçiminde izlenebilir. Öyle de oynanacaktır. Futbolun üç sonucu var. Bu üç sonuçtan ikisi İngilizler'in işine geliyor. Türkiye'nin Portekiz'e doğrudan gidiş için tek şansı var galibiyet. Bu şansı başka türlü hiçbir taktiksel yoruma gerek kalmaksızın kovalamak ve maçı kazanmak gerekir. Ancak sonuç ne olursa olsun, Türkiye'nin Portekiz'e gideceğine - direkt veya endirekt - kesinlikle inanıyorum. Şenol Güneş elindeki zengin kadrodan bilinen ve alışılmışların ötesinde etkili güvenli ve mutluluk verecek bir formül çıkaracaktır mutlaka. Bu maçı kazanmak için her koşul ortada. Ama kaybedersek de asla öfkelenmeyelim, umudumuzu yitirmeyelim, sakin olalım 
   
   Galibiyet ama... 
   ERDOĞAN ŞENAY 

   Bu gece Kadıköy'de kıyamet kopmayacak, önce bunu bilelim. Başlangıcında da, sonucunda da bir futbol maçı neticede sahada oynanan. Tribünlerde Milli Takım'ın oyun konsantrasyonunu zedeleyecek hiçbir yanlış tezahürat yapılmamalıdır. Rüştü'nün, İngilizler'in kanat bindirmelerine, göbekteki Alpay - Bülent ikilisine fazla iş bırakmadan bütün ceza sahası içine hakim olması beklediğimiz galibiyetin anahtar unsuru olacaktır. Bütün bunların ötesinde bizim gol adamlarımız Nihat ve İlhan Mansız olarak oynatılmalıdır. Son söz olarak şunu söylememiz gerekir ki, alınacak sonuç ne Dünya'nın başlangıcı, ne de Dünya'nın sonudur. Neticede bir futbol müsabakasıdır... Üzülmek ve sevinmek konusunda asla aşırı reaksiyonlar yaşamamamız önemlidir... 
   
   Bir sürpriz lazım 
   MEHMET DEMİRKOL 

   Şenol Güneş'e İngiltere'den iki oyuncuyu kadro dışı bırakma şansı verilse, büyük olasılıkla Owen ve Ferdinand'ı tercih ederdi. Yoklukları büyük avantaj ama yine de bu işimizi çok kolaylaştırıyor değil. Güneş, bu maçı kazanmak için Eriksson'a bir sürpriz yapmalı. Mesela, sorunlu savunmamızı kuvvetlendirmek için üçlüye dönmek ve Emre Aşık'a görev vermek bunlardan biri olabilir. Ya da Ferdinand'sız olmalarına rağmen alanları çok iyi daraltabilen İngiltere savunmasını şaşırtacak bir hamle yapabilir. Bu Tuncay, Nihat ve Hakan'dan kurulacak, rakip savunmayı genişlemeye zorlayacak bir hat oluşturmak ya da Hakan'ın arkasına, Yıldıray, Emre ve Sergen'i dizmek ve verkaçlarla onları delmek gibi bir plan da düşünebilir. 
   
   İngiltere karnesi Tarih Yer Organizasyon Sonuç 14.11.1984 İstanbul Dünya Kupası Eleme Grubu 0 - 8 16.10.1985 Londra Dünya Kupası Eleme Grubu 0 - 5 29.04.1987 İzmir Avrupa Şampiyonası Eleme Grubu 0 - 0 14.10.1987 Londra Avrupa Şampiyonası Eleme Grubu 0 - 8 01.05.1991 İzmir Avrupa Şampiyonası Eleme Grubu 0 - 1 16.10.1991 Londra Avrupa Şampiyonası Eleme Grubu 0 - 1 18.11.1992 Londra Dünya Kupası Eleme Grubu 0 - 4 31.03.1993 İzmir Dünya Kupası Eleme Grubu 0 - 2 02.04.2003 Sunderland Avrupa Şampiyanası Eleme Grubu 0 - 2 
   
   Dünyanın gözü Saracoğlu'nda    TÜRKİYE - İngiltere maçını ekranlara getirecek TRT, karşılaşmanın yayın hakkını Kamera Spor AŞ aracılığıyla pazarladı. Kamera AŞ'yi yöneten eski Galatasaray Başkanı Mehmet Cansun'un oğlu Naci Cansun, dev maçı 41 ülkenin canlı yayınlayacağını belirtirken bu ülkeler arasında Ekvador'dan ABD'ye, Panama'dan Vietnam'a uzanan isimlerin bulunduğunu söyledi. 
   CANSUN, "Çin'den iki kanal birden canlı yayın yapacak. Böylece maç, dünya nüfusunun neredeyse yarısına ulaşacak" dedi. Bu arada Hindistan, Tayland, Singapur ve Vietnam, ilk kez Türkiye'nin bir maçını ekrana getirecekler. İran'ın da yayın için başvurduğu ama anlaşma sağlanamadığı öğrenildi. TRT ise maçı 120 kişilik ekip ve 18 kamerayla izleyiciye ulaştıracak. 
   
   Kadıköy uğurlu    A Milli Futbol Takımı, Kadıköy'de 3. kez sahaya çıkacak. Ay - Yıldızlı ekibimiz Şükrü Saracoğlu Stadı'nda daha önce yaptığı iki maçı da 2-1'lik skorlarla kazanmayı bildi. Türkiye, 10 Kasım 1993'te Dünya Kupası Eleme Grubu maçında Norveç'i, 8 Mart 1995'te ise özel karşılaşmada İsrail'i yendi. 
   
   391. sınav    TÜRKİYE bugün 391. karşılaşmasına çıkacak. Ay-Yıldızlı ekibimiz, 80 yıllık tarihinde oynadığı 390 maçtan 131'ini kazanırken, 172'sini yitirdi, 87 maçta da eşitliği bozamadı. Bu maçlarda toplam 482 gol atarken, kendi kalesinde 628 gol gördü. Milli Takım, Türkiye'de yaptığı 172 maçın ise 74'ünü galibiyetle kapadı. 
   
   Collina'nın Türkçesi    TÜRKİYE'NİN İngiltere ile oynayacağı kritik maçta düdük çalacak olan İtalyan hakem Pierluigi Collina'nın geçtiğimiz Mayıs ayında İtalya'da piyasaya çıkan "Benim Kurallarım" adlı kitabı, Türkçe'ye de çevrildi. Türkiye'de "uğurlu hakem" olarak kabul gören Collina, kitabında da Türk futboluyla ilgili olumlu görüş ve düşüncelerine yer verirken, "Hakem renk körü olmak zorundadır. Hafızası olmamalıdır, oyuncuları tanımamalıdır" görüşünü savundu. 
   ALTIN Kitaplar tarafından 24 Ekim tarihinde başlayacak Kitap Fuarı'nda okurla buluşacak olan kitapta Collina, Dünya Kupası'ndaki Türkiye - Japonya maçıyla ilgili "Beni Türk ulusuna bağlayan büyülü bir duygu var. Türk takımları benimleyken hiçbir zaman maç kaybetmemişlerdi ve beni kendilerine şans getiren biri olarak görüyorlardı" diyor. Collina İstanbul ve Topkapı Sarayı'na hayranlığını dile getirirken, favori futbolcusunu Beckham olarak gösteriyor. 
   
   Sergen ilk onbirde    Şenol Güneş, İngiltere karşısında Chelsea'ye iki gol atan yıldız futbolcuya şans verecek. Orta sahada süper solak ile birlikte Okan, Tugay ve Emre Belözoğlu görev yapacak 
   BİLAL MEŞE 

   Dörtlü savunma 
   TEKNİK Direktör Şenol Güneş, İngiltere karşısında görev vereceği onbiri maç öncesinde belirleyecek. Kritik karşılaşmaya dörtlü savunmayla çıkmayı planlayan Güneş'in sahaya ofansif ağırlıklı bir kadro sürmesi bekleniyor. Defansı Fatih, Bülent, Alpay ve İbrahim'den oluşturacak olan tecrübeli hoca orta sahada Chelsea'ye iki gol atan Sergen'e görev verecek. 
   
   Beş oyuncu tribüne 
   TECRÜBELİ teknik adamın orta alanda süper solak ile birlikte Okan Buruk, Tugay Kerimoğlu ve Emre Belözoğlu'na şans tanıyacağı belirtildi. Şenol Güneş forvette ise Nihat Kahveci ve Hakan Şükür ikilisini oynatmayı planlıyor. Bu arada Güneş'in 23 kişilik aday kadrodan tribüne çıkaracağı beş oyuncu da karşılaşma öncesinde açıklanacak. 
   
   İlk darbe Ümitler'den 1-0    ÜMİT Milli Takımımız 14. Avrupa Futbol Şampiyonası Eleme Grubu'ndaki son sınavında İngiltere'yi tek golle devirdi, grup maçlarını 22 puanla namağlup lider bitirdi. Ay - Yıldızlılar'ın bu galibiyeti A Milli Takıma bugünkü mücadele öncesi moral verdi. Ada ekibi karşısında Ümit Takımımız'ı 2. dakikada Fatih Sonkaya'nın attığı gol galibiyete taşıdı. İngiltere'de 85. dakikada Johnson kırmızı kart görerek oyun dışı kaldı. İstiklal Marşı okunurken bazı İngiliz futbolcuların yaptığı hareketler tepki çekti. Bu arada kasığından sakatlanan Servet'in bugün MR'ı çekilecek. 
   
   Maçın karnesi 
   HAKEMLER Florin Meyer, Carsten Kadach, Thorsten Schiffner 
   TÜRKİYE Recep 8 , Fatih 8 , Serkan 7 İbrahim Yavuz Dk.77 5 , Servet 7 , Baki 7 , İbrahim Toraman 7 , Kemal 6 , Selçuk 7 , Halil 7 , Uğur 7 , Okan 7 Sinan Dk.68 5 
   İNGİLTERE Grant 6 , Johnson 4 , Taylor 6 , Sidwell 5 Coker Dk.62 5 , Davies 6 , Jagielka 6 , Phillp 6 , Jenas 6 , Ameobi 7 , Defoe 7 , Prutton 6 Bent Dk.80 
   GOL Fatih Sonkaya Dk.2 
   KIRMIZI KART Johnson Dk.85 
   SARI KART Sidwell, Phillp, Johnson İngiltere 
   
         
   
</TEXT>
</DOC>
