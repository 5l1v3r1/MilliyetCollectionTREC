<DOC>
<DOCNO> 182925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko30.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro, 2004'te 5-6 mağaza daha açmayı düşünüyor... 
</HEADLINE>
<TEXT>

     Metro Group'un Türkiye'deki yatırımlarına devam edeceği bildirildi. 
     Metro Group Türkiye Temsilcisi Nurdan Tümbek, Türkiye'de 2004 yılında 5-6 mağaza daha açmayı düşündüklerini, bir mağazanın da yaklaşık 30 milyon Euro yatırım demek olduğunu söyledi. 
     Tümbek, 27 ülkede 230 binin üzerinde çalışanı olan ve geçtiğimiz yıl tüm dünyada 51.5 milyar Euro ciro yapan Metro Group'un, Türkiye'ye 1977 yılında geldiğini hatırlattı. 
     Türkiye'de 5 bin kişinin çalıştığı Metro Group'un geçen yıl 700 milyon Euro'su ciro, 600 milyon Euro'su da ihracat olmak üzere 1.3 milyar Euro'luk iş yaptığını anlatan Tümbek, ihracatın Metro Group'un tüm dünyadaki 3 bin mağazasına gerçekleştirildiğini kaydetti. 
     Almanya'da faaliyet gösteren Kaufhof alışveriş mağazalarında satılan tekstil ürünlerinin yüzde 70'inin Türkiye'den gittiğini belirten Tümbek, ayrıca, tüm mağazalara, beyaz eşya, elektronik, zeytinyağı ve şarap gibi ürünler gittiğini anlattı Önümüzdeki 3 yıl içinde Metro Group'un özellikle Rusya'da 40 mağaza açmayı planladığını dile getiren Tümbek, bunun Türkiye açısından çok önemli olduğunu, bu ülkeye sebze, meyve, elektronik eşya ve tekstilin Türkiye'den gideceğini söyledi. 
     Türkiye'de Metro Cash Carry, Praktiker ve Real hipermarketleri olarak 23 mağazalarının bulunduğunu kaydeden Tümbek, Kasım ayında 24. mağazaları olacak Praktiker'i Güneşli'de açacaklarını bildirdi. 
     
     ''HÜKÜMETLE İLGİLİ ÇOK POZİTİF İZLENİMİM VAR'' 
     Türkiye'deki mağaza sayılarının düşüklüğüne dikkat çeken Tümbek, bürokratik engellerden ve arazi bulmakta sorun yaşadıklarından yakınarak, ''Ancak, inanılmaz çalışkan ve gayretli bir hükümetimiz var. Sorunlarımız çözülme aşamasına geldi'' dedi. 
     Bir mağaza için 30-40 bin metrekare araziye ihtiyaçları bulunduğunu, bu konudaki sıkıntıları çözmek amacıyla Maliye Bakanlığı ile bir çalışma içine girdiklerini dile getiren Tümbek, bir süredir yaşadıkları vergi sorununun da çözülme aşamasına geldiğini anlattı. 
     ''Yüksek enflasyon uluslararası şirketler için ciddi bir sorun. Enflasyon tek haneli rakamlara indiği ve faizler düştüğü takdirde yeni bir yatırımın gelmemesi mümkün değil'' diyen Tümbek, son dönemdeki ekonomik göstergelerdeki iyileşmenin de olumlu bir hava yarattığını vurguladı. 
     Tümbek, şunları kaydetti 
     ''Benim hükümetle ilgili çok pozitif izlenimim var. Çünkü konuları takip ediyorlar. Biz bir süre önce Başbakan Recep Tayyip Erdoğan'ın programı yoğun olduğu için Dışişleri Bakanı ve Başbakan Yardımcısı Abdullah Gül'den randevu aldık. Ziyarette düşüncelerimizi anlattık. Metro Group Yönetim Kurulu Başkanı ve CEO'su Hans-Joachim Körber 'Uzun yıllardır Türkiye'deyiz. Türkiye'nin AB'ye üye olması aşamasında ikna etmemizi istediğiniz, bizden destek istediğiniz parlamenterler varsa, söyleyin. Biz gidelim, Türkiye'yi anlatalım' dedi. Beni daha sonra Berlin'deki büyükelçilikten aradılar. Hangi konularda yardım edebileceğimizi sordular. Biz de Türkiye için Almanya'da lobi desteği vereceğiz.'' 
     
</TEXT>
</DOC>
