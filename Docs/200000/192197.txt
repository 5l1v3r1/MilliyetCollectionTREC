<DOC>
<DOCNO> 192197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun25.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 3 milyon müslümanın 1'i ''islamcı örgütlere'' üye 
</HEADLINE>
<TEXT>

     Alman hükümeti, ülkede yaşayan 3 milyon Müslümanın yaklaşık yüzde 1'inin ''İslamcı örgütlere'' üye olduğunu bildirdi. 
     Muhalefetteki Hıristiyan Birlik partileri CDU CSU Federal Meclis grubunun soru önergesine hükümet tarafından verilen yanıtta, ülkede yaşayan 3 milyon Müslümanın yaklaşık yüzde 1'inin ''İslamcı örgütlere'' üye oldukları, ancak bunlar arasındaki şiddet yanlısı kişilerin sayısının belirlenmesinin, ''sürekli yer değiştirdikleri için'' mümkün olmadığı kaydedildi. 
     Hükümetin yanıtında, Federal Anayasayı Koruma Dairesi'nin edindiği bilgiye göre, ''İslamcı örgütlere'' ait dernek ve camilerde, temel demokratik düzene ve Batılı toplum sistemine karşı vaazlerin verildiği belirtildi. 
     ''İslamiyet'' ile ''İslamcı'' arasındaki farkın dikkate alınması gerektiği vurgulanan yanıtta, bunun, Müslümanların inançlarından vazgeçmek zorunda bırakılmadan topluma ve Alman hukuk sistemine uyumları için şart olduğu ifade edildi. 
     Yanıtta ayrıca, yabancıların sosyal açıdan dışlanmamaları ve daha iyi uyum sağlamaları için federal hükümetin bir program kapsamında 1999 ve 2000 yıllarında her yıl 51 milyon 100 bin euro, 2001 ve 2002 yıllarında da her yıl 76 milyon 700 bin euro para ödediği, 2003 ve 2004 yılları için de her yıl 80 milyon euro maddi kaynak öngördüğü belirtildi. 
     Öte yandan, Berlin Eyaleti Anayasayı Koruma Dairesi Başkanı Claudia Schmid, başkent Berlin'de yapılan bir toplantıda, 4 bini Berlin'de olmak üzere Almanya'da yaklaşık 30 bin 500 ''İslamcı''nın bulunduğunu söyledi. 
     Köktendinci tehdidin, çok sayıdaki tutuklamalara rağmen hala var olduğunu kaydeden Schmid, ''Gerçi Almanya'da bugüne kadar terörist saldırı olmadı, ancak ülkemiz Müslümanların ideolojik açıdan eğitilmelerinde kullanılıyor'' dedi. 
     
</TEXT>
</DOC>
