<DOC>
<DOCNO> 173104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/magazin/amag.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esra Eron savaşı 
</HEADLINE>
<TEXT>

   Esra Eron'a ısrarla içki gönderip reddedilen Ferhat Cevheri ile güzel mankenin arkadaşları arasında yumruklu, kadehli, bıçaklı kavga çıktı iki kişi yaralandı 
      YAŞAR ÇAKMAK 
   
   Çeşme'de Esra Eron nedeniyle çıkan kavgada önce yumruklar, sonra kadehler, ardından da bıçaklar konuştu. 
   Futbolcu sevgilisi FB'li Serhat Akın'dan ayrıldıktan sonra tatile çıkan Eron, iki gece önce bir arkadaş grubuyla Çeşme Alaçatı'da Joy gece kulübüne gitti. Eron eğlenirken, önce yan masada oturan Ferhat Cevheri'den bir şişe şampanya geldi. Eron, plajda güneşlenirken bile çiçek gönderen Cevheri'nin şampanyasını iade etti. Eron'a, "Ne olursa olsun, seninle görüşeceğim" diye laf atan Cevheri, bir süre sonra kokteyl yolladı. Eron, bunu da reddetti. 
   
   Kırılan kadeh silah oldu 
   Olay çıkmaması için arkadaşlarına renk vermeyen Eron, ısrar üzerine durumu anlattı. Eron'un üniversite arkadaşı Murat Yuva ile Tahir Civanoğlu, Cevheri'nin masasına gidince önce tartışma ardından da kavga başladı. Cevheri, masada kırdığı şampanya kadehiyle önce Yuva'ya ardından Civanoğlu'na saldırdı. Yuva yüzünden yaralanırken, kavgaya Cevheri'nin arkadaşları Levent Kaznak, Çağrı Atakan ve Vedat Akçay da katıldı. Cevheri, Eron'un arkadaşlarını dışarı 'davet etti' ve otomobilden aldığı bıçakla Yuva'yı iki, Civanoğlu'nu bir yerinden yaraladı. 
   
   'Hep senin yüzünden' 
   Eski bakan ve milletvekili Necmettin Cevheri'nin yeğeni olduğunu söyleyen Cevheri, daha sonra sahneye çıkıp Eron'a "Bütün bunlar senin yüzünden" diye bağırdı. Durum Jandarma'ya haber verildi. Cevheri ve arkadaşları gözaltına alınırken, Yuva ve Civanoğlu, İzmir'e hastaneye götürüldü. 
   
   
</TEXT>
</DOC>
