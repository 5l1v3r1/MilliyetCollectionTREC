<DOC>
<DOCNO> 192612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/bvol.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
File boş kalmasın 
</HEADLINE>
<TEXT>

   Voleybolda 9. Dünya Kupası bugün başlayacak, Milli Takımımız Avrupa Şampiyonası'ndaki tarihi başarısını Japonya'ya taşımaya çalışacak. Bayanlarımız ilk gün Polonya ile karşılaşacak 
      
   15 günde 11 maç 
   FİLEDE büyük bir devrime imza atarak, Avrupa Şampiyonası'nda ikinciliği yakalayan Ay - Yıldızlı ekibimiz, bugün Japonya'da başlayacak Dünya Kupası'nda yeni hedeflere doğru yelken açacak. Bayanlarımızın ilk kez katılacağı kupada 12 takım, tek devreli lig usulüne göre birbirleriyle karşılaşıp, 15 günde 11 maç oynayacak. Karşımaşmalar sonunda en fazla puanı toplayan ekip şampiyonluğu yakalayacak. İlk üç sırayı alan takımlar ise Atina 2004'e doğrudan katılacak. 
   
   Finalin rövanşı 
   DÜNYA klasmanında 15. sıraya kadar yükselen Türkiye, ilk maçını Polonya ile yapacak. Kagoshima kentindeki maç TSİ 11.00'de başlayacak. Milliler, kendileri gibi kupaya tarihinde ilk kez gelen Polonya'ya, Ankara'daki Avrupa Şampiyonası finalinde 3-0 yenilmişti. Milli Takımımız'ın Antrenörü Reşat Yazıcıoğulları, "Öncelikli hedefimiz olimpiyat vizesi almak. Avrupa Şampiyonası'nda gücümüzü ispatladık. Yakaladığımız çıkış trendini burada da sürdürmek istiyoruz" dedi. 
   
   
</TEXT>
</DOC>
