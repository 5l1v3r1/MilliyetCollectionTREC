<DOC>
<DOCNO> 156452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur06.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de, İstanbul'daki kardeşi için bile çadır alanlar var... 
</HEADLINE>
<TEXT>

     Depremin ardından 12 bine yakın çadırın dağıtıldığı ve halen vatandaşların barınma sorunu yaşadığı Bingöl'de bir kişinin, İstanbul'da yaşayan kardeşi başta olmak üzere üç ayrı yakını adına çadır aldığı tespit edildi. 
     1 Mayıs'ta meydana gelen depremin ardından çadır dağıtımı yüzünden olayların da çıktığı Bingöl'de, Enver Bucuka 57 adlı kişi, Valilik Kriz Merkezi'ne bir süre önce çadır almak için başvurdu. 
     Evinin hasarlı olduğu tespit edilen Bucuka çadır aldıktan sonra, İstanbul'da yaşayan kardeşi Faik Bucuka, kiracısı Bayram Aydın ve birlikte oturduğu kızının adına da müracaat ederek üç ayrı çadır daha aldı. 
     
     ÇADIRLARI EŞYA DEPOSU YAPMIŞ 
     Aldığı çadırlardan birini kiracısına veren fakat daha sonra 10 gün içinde çadırı terk etmesini isteyen Bucaka, kiracısı Aydın tarafından Valilik Kriz Merkezi'ne şikayet edildi. 
     Söz konusu şikayeti değerlendiren Kriz Merkezi ekipleri, Bucuka'nın oturduğu Bahçelievler Mahallesi'ne gittiler. Bucuka'nın aldığı fazla çadırları eşya deposu haline getirdiği belirlendi. 
     Bucaka'nın aldığı 3 fazla çadır sökülerek Kriz Merkezi'ne teslim edildi. Yetkililer, Bucuka hakkında herhangi bir işlem yapmayacaklarını, ancak yaptığı hareketin diğer insanlara karşı bir haksızlık olduğunu söylediler. 
     Bucaka, fazla çadırları polise vermemek için direnirken, eşyalarının ortada kalmaması için böyle bir yola başvurduğunu söyledi. 
     
</TEXT>
</DOC>
