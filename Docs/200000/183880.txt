<DOC>
<DOCNO> 183880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun14.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Başbakanı, okullarda başörtü yasağına destek verdi.. 
</HEADLINE>
<TEXT>

     Fransa Başbakanı Jean-Pierre Raffarin, ''gerektiği takdirde, başörtüsünün okullarda yasaklanması için yasa çıkarılmasına destek vereceğini'' bildirdi. 
     Fransız M6 televizyon kanalında kendisine yöneltilen soruları yanıtlayan Raffarin, ''Başka bir çözüm bulunmaması halinde, okullarda başörtüsü ile ilgili bir yasa hazırlamak gerekebilir'' dedi. 
     ''İnsanların dini inançlarını gösteriş amacıyla ifade etmelerine karşı olduğunu'' söyleyen Raffarin, ''Okullar, dini ve siyasi propaganda yeri değil'' şeklinde konuştu. 
     Cumhurbaşkanı Jacques Chirac, okullarda başörtüsü yasağıyla ilgili olarak toplumda farklı kesimlerin görüşlerini alabilmek için, temmuz ayında Laiklik Komisyonu kurulmasını kararlaştırmıştı. 
     Siyasi partiler, sivil toplum örgütleri ve uzmanların görüşlerini dinleyen komisyon, yılbaşına kadar hazırlayacağı raporu Chirac'a sunacak. 
     Chirac ve Raffarin, daha önce yaptıkları açıklamalarda, okullarda başörtüsünün bir yasayla yasaklanmasından önce toplumda bu konunun tartışılmasını istemişlerdi. 
     
</TEXT>
</DOC>
