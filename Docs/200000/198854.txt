<DOC>
<DOCNO> 198854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sonspo15.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş taraftarları Kadıköy'e geldi... 
</HEADLINE>
<TEXT>

     Fenerbahçe ile Beşiktaş arasında yapılacak derbi maç öncesi Kadıköy'de büyük heyecan yaşanırken, siyah-beyazlı taraftarlar belediye otobüsleriyle FB Şükrü Saracoğlu Stadı'na getirildi. 
     BJK İnönü Stadı önünde saat 11.00'de toplanan taraftarlar, bilet kontrolü ve aramadan sonra Büyükşehir Belediyesi'nin tahsis ettiği körüklü otobüslere bindirilerek, Kadıköy'deki Şükrü Saracoğlu Stadı'na götürüldü. 
     Her otobüse 12 güvenlik görevlisi de binerken, özellikle stat çevresinde iki takım taraftarları birbirlerine sözlü sataşmalarda bulundu. 
     Bu arada, Boğaziçi Köprüsü çıkışında Beşiktaşlı taraftarlar içinde bulundukları bir otobüsün camını kırdı. Yoldan geçen Fenerbahçe taraftarlarıyla atışan taraftarlar bulundukları otobüsün camını kırarken, trafik de bir süre aksadı. Daha sonra, taraftarlar geniş güvenlik çemberi içinde herhangi bir olay yaşanmadan stada kadar getirildi. 
     Stat girişinde de taraftarların üstü aranırken, pankartlar da polisler tarafından açılarak kontrol edildi. 
     Öte yandan, stat çevresinde de geniş güvenlik önlemleri alındı. Öğle saatlerinden itibaren stat önündeki yol, trafiğe kapatılırken, biletsiz taraftarlar stat çevresine sokulmadı. 
     Ayrıca, tribünlere giren taraftarlar da didik didik aranarak, üzerlerindeki, bozuk para, çakmak ve yabancı cisimler alındı. 
     
</TEXT>
</DOC>
