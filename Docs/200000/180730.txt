<DOC>
<DOCNO> 180730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo01.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya "Tomashova olsaydı ancak 4. olurdu.." 
</HEADLINE>
<TEXT>

     Atletizmde ''Golden League'' mücadelesinin 6. ve son ayağı olan 27. Memorial Van Damme Yarışmaları'nda, bayanlar 1500 metrede Süreyya Ayhan, bu yıl dünyadaki en iyi dereceyi elde ederek, açık farkla birinciliği kazanırken, bu yarışın geçen hafta Fransa'nın başkenti Paris'te yapılan 9. Dünya Atletizm Şampiyonası'nın rövanşı olduğunu söyledi. 
     Süreyya Ayhan, Dünya Şampiyonu Rus bayan atlet Tatyana Tomashova'nın yarıştan çekilmesiyle ilgili yaptığı yorumda, bu davranışın kendisini fazla etkilemediğini belirterek, şöyle konuştu 
     ''Beni etkilemez. Paris'te birincilik Tomashova'nın hiç hakkı değildi. Buraya katılıp katılmaması da beni ne sarstı ne şoka soktu. Katılsaydı kesin dördüncü olurdu. Paris'te moral bozukluğu yaşadığım için yarışı kaybettim. Ama gördüğünüz gibi bu akşam hiç sorunsuz kazandım. Burası Paris'in bir nevi rövanşıdır. Önce 800 koşmayı düşünüyordum, ancak rövanşımı almak için 1500'e karar verdim, koştum ve kazandım'' diye konuştu. 
     Ayhan, artık ''tavşan'' olarak nitelendirilen atletle koşmayı yadırgamadığını ifade ederek, şunları söyledi 
     ''2 yıl öncesi 'tavşan' ile koşmayı sevmiyordum. Ama yavaş yavaş 'tavşan'a alıştım. Şu anda 'tavşan' ile koşmayı çok seviyorum. Keşke Dünya Şampiyonası'nda da 'tavşan' olsaydı. Hem tempomu yükseltirdi, hem de kazanma şansımızın daha yüksek olacağına inanıyorum.'' Ayhan, gelecek hafta Monaco'da düzenlenecek Dünya Atletizm Finali'nde koşmak üzere yarın hazırlıklara başlayacağını sözlerine ekledi. 
     
</TEXT>
</DOC>
