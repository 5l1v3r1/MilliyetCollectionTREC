<DOC>
<DOCNO> 192903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/ekonomi/aeko.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğday operasyonu 
</HEADLINE>
<TEXT>

   Savaşta gıda yardımı alan Irak'tan buğday gelmesi yetkilileri harekete geçirdi. Habur'da giriş için bekleyen tırlar arasında PKK bağlantılı şirketlerin olabileceği şüphesi denetimleri artırdı 
      Seçkin Ürey 
   
   Savaş sırasında gıda yardımı yapılan Irak'tan Türkiye sınır kapısına tonlarca buğday gelmesi ve bunlar içinde PKK ile bağlantılı şirketler olabileceği şüphesi Genelkurmay'ın devreye girmesine neden oldu. 
   
   Tırlar kuyrukta 
   Habur Sınır Kapısı'nda buğday yüklü kamyonlar Türkiye'ye giriş yapmak için kuyruk oluştururken Genelkurmay Başkanlığı, Gümrük Müsteşarlığı, Tarım Bakanlığı ve Dış Ticaret Müsteşarlığı'nı uyardı. Buğday ihracatına tedbir alınması için bakanlararası toplantılar düzenlendi. 
   Savaş koşullarının sona ermesinin ardından Habur Sınır Kapısı'na buğday yüklü kamyonların yığılması güvenlik birimlerinin dikkatini çekti. Tarım Bakanlığı yetkililerinin verdiği bilgiye göre, getirilen buğdayın herhangi bir sertifikası olmaması nedeniyle ilk başta Türkiye'ye girmesine izin verilmedi. 
   Bu sırada Genelkurmay, Devlet Bakanı Kürşad Tüzmen'e bağlı Gümrük ve DTM ile Tarım Bakanlığı'nı gelen parti mallar arasında PKK'nın paravan şirketleri bulunabileceğini bildirdi. Aynı günlerde Irak'ta Geçici Hükümet Konseyi'nin kurulması sonrasında Irak buğdayına sertifika verilmesi nedeniyle sınırdan geçişler başladı. 
   Ancak, gelen buğdaylar arasında bombalanan bölgelerden ikmal olabileceği şüphesi nedeniyle yoğun laboratuvar kontrolleri başlatıldı. Yaklaşık iki ay önce de Tüzmen ve Tarım Bakanı Sami Güçlü, Irak buğdayı ile ilgili alınacak önlemleri tartışmak üzere üst düzey bürokratların katılımıyla basına kapalı bir toplantı yaptı. 
   Buğdayın çoğunluğunun dahilde işlem rejimi kapsamında geliyor olmasına rağmen, iç piyasaya sızabileceği şüphesi sonucunda denetimler artırıldı. 
   
   Savaşta durdu 
   Öte yandan, Kuzey Irak'a gıda ürünleri ihracatının Genelkurmay'ın isteği üzerine savaş sırasında durdurulduğu ortaya çıktı. Genelkurmay Başkanlığı'nın Gümrük Müsteşarlığı'na gönderdiği bir yazı üzerine Türkiye'ye muhalif grupların çıkar sağladığı gerekçesiyle alkol, tütün mamulleri, kumaş ve bazı gıda kalemlerinin Kuzey Irak'a ihracatı yasaklandı. Bu bölgeye yapılan ihracat, durumun normalleşmesi sonrasında serbest bırakıldı. 
   
   Türkiye'de 200 dolar olan buğday, Irak'ta 80 dolar    Tarım Bakanlığı yetkilileri, Irak'ta buğday piyasasının ton başına yaklaşık 80 dolar, Türkiye'de ise ton başına 200 dolar civarında olduğuna dikkat çekiyor. Yetkililer, bu nedenle güvenlik endişelerinin yanı sıra iç piyasada vurgun yapma ihtimaline karşı tedbir alındığı kaydedildi. İthalatçılara buğdayı dahilde işlem rejimi kapsamında serbest bölgelerde işlenip yurtdışına gönderilmesi getirteceklerine dair taahhütname imzalatıldığı bildirildi. 
   Bugüne kadar Irak'tan ithal edilen buğdayın yaklaşık 8 bin 500 ton olduğu belirtildi. İç piyasaya girişin önlendiği, İtalya'ya yüklü miktarda sevkiyat gerçekleştiği kaydedildi. 
   
   
</TEXT>
</DOC>
