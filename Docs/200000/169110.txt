<DOC>
<DOCNO> 169110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun23.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kırbıslı'lar serbest geçişlerden memnun... 
</HEADLINE>
<TEXT>

     Doğu Akdeniz Üniversitesi'nin DAÜ yaptığı bir kamuoyu araştırmasına göre, Kıbrıs Türk halkı, KKTC ile Kıbrıs Rum kesimi arasındaki sınırların serbest geçişlere açılmasından memnun. 
     DAÜ İletişim Fakültesi Gazetecilik Bölümü Başkanı Doç. Dr. Süleyman İrvan yönetiminde bir grup öğrencinin Siyasal İletişim dersi kapsamında Gazimağusa'da yaptığı kamuoyu araştırması, halkın yüzde 79'unun KKTC Bakanlar Kurulu'nun 23 Nisan'da uygulamaya koyduğu sınır kapılarını serbest geçişe açma kararınını desteklediğini gösterdi. 
     Sonuçları, Doğu Akdeniz Üniversitesi İletişim Fakültesi Gazetecilik Bölümü uygulama gazetesi Gündem'in son sayısında yayımlanan anket, 16-24 Mayıs 2003 tarihleri arasında, tesadüfi örneklem yöntemi kullanılarak, Gazimağusa'da 500 kişiyle yapıldı. 
     Halkın yüzde 68'inin geleceğe ilişkin düşüncesinin iyimser olduğu tespit edilirken, toplumun yüzde 87'si sınır kapılarının açılmasıyla yaşanan ekonomik sıkıntıların son bulacağını ve söz konusu geçişlerin KKTC ekonomisi üzerinde olumlu etki yapacağını düşünüyor. Yüzde 67 civarındaki bir kitle ise kapıların açılmasıyla yeni iş olanakları yaratılacağına inanıyor. 
     Ankette ayrıca, iki toplum arasında var olan karşılıklı önyargıların sınır kapılarının açılmasıyla ortadan kalkacağı ve bu gelişmenin iki toplumun yeniden kaynaşmasında önemli rol oynacağı sonucu elde edildi. 
     KKTC üniversitelerinin Rum öğrencilere kapılarını açması ve bazı öğrencilere burs verilmesi önerisine halkın yüzde 55'i destek verirken, yüzde 34'ü bu düşünceye katılmıyor. 
     Kapıların açılmasıyla KKTC'ye uygulanan ambargoların kaldırılacağına inananların oranı yüzde 55 olarak saptandı. Yüzde 46'lık bir oran da, yeni sürecin KKTC'nin uluslararası alanda tanınmasıyla sonuçlanacağını düşünüyor. 
     Ankette, ''Kapıların açılması Türkiye'nin Kıbrıs politikasındaki değişikliğin bir sonucudur'' görüşüne ''Katılıyorum'' diyerek destek verenlerin oranı ise yüzde 74 olarak belirlendi. 
     
     GEÇİŞLER SÜRÜYOR 
     Bu arada, KKTC Bakanlar Kurulu'nun aldığı karar uyarınca KKTC ile Rum kesmi arasında 23 Nisan'da başlayan serbest geçişler sürüyor. Karşılıklı geçişlerde hafta sonları yoğunluk gözleniyor. 
     Rum basınına göre, serbest geçişlerde 23 Nisan-6 Temmuz tarihleri arasında 521 bin 68 Rum KKTC'ye giriş yaparken, 366 bin 882 Türk de Rum kesimine geçti. 
     Rumlar en fazla Paskalya yortusunun kutlandığı 28 Nisan'da KKTC'ye giriş yaptı. Bu tarihte KKTC'ye giriş yapan Rumların sayısı 30 bini aştı. 
     Öte yandan, Rum yönetimi İçişleri Bakanı Andreas Hristu, Kıbrıslı Türklerin, ''Kıbrıs Cumhuriyeti'' doğum kağıdı, kimlik kartı ve pasaportunu alma başvurularının arttığını, başvuruların sayısının 35 bin olduğunu iddia etti. Hristu, ''bakanlığının ve polis makamlarının, Kıbrıslı Türklerin kimlik kartı, doğum kağıdı ve pasaport almak için yaptıkları toplam 35 bin başvuruyu incelediğini'' söyledi. 
     
</TEXT>
</DOC>
