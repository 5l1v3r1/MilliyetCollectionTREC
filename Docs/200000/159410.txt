<DOC>
<DOCNO> 159410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yazar/altan.html </URL>
<DATE> 2003/05/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Darbe" sözcüğüyle ilgili eski bir anı 
</HEADLINE>
<TEXT>

     Politika kumarında "joker" kağıdı gibiydi "darbe" imaları, "darbe" fısıltıları, "darbe" korkutmaları... 
     Bundan yarım yüzyıl önce, bendeniz de, "darbe" sözcüğü yüzünden, sinsi belaların bataklığı içine tepetaklak gömülecektim az daha... 
     
     İsmet Paşa ve CHP, 1950 seçimlerinde iktidardan düşmüştü. 
     Türkiye'nin tüm il ve hatta ilçelerinden Ankara'ya, İsmet Paşa'nın elini öpme heyetleri geliyordu. 
     İstanbul'un en etkin gazeteleri, Menderes iktidarını tutuyordu ve İstanbul basınının Ankara'daki ünlü temsilcileri, yeni iktidarla öylesine bir bütünleşme içindeydiler ki, sadece bir içtikleri su ayrı gidiyor gibiydi. 
     
     Bendeniz o tarihlerde, Ulus gazetesinde küçük fıkralar yazıyordum. 
     Ancak Menderes iktidarı, "milletin malını, millete geri veriyoruz" gerekçesiyle Ulus gazetesine el koymuştu. 
     CHP de, "Anka" ajansı diye, özel bir haber ajansı kurmuştu. İstanbul basını, "Anka"nın haberlerini hemen hemen hiç kullanmıyordu. 
     Biz, Ulus gazetesinden Anka'ya kamanço olanlar, zor günler yaşıyorduk. Hem olayları izliyor, hem onları bültenlere yazıyor, hem de bültenleri telefonla İstanbul'daki özel büroya geçiyorduk. 
     Bazen gece yarılarına kadar telefonla haber yazdırdığım oluyordu. Bir yandan da Akşam gazetesine haftada iki kez, "Ankara Şakaları"nı yazıyordum. Ahmet Altan dört yaşına, Mehmet Altan da bir yaşına basmışlardı. 
     
     "Anka" ajansının haberlerinin İstanbul basınına girmesi için yeni bir yöntem tutturmuştum. Basın toplantılarında, İstanbul gazetelerinin Ankara'daki ünlü temsilcileri neler sordularsa, tıpkı bir tutanak tutar gibi, isim isim hepsini yazıyor aldıkları yanıtları da, altlarına yazıyordum. 
     Ankara temsilcileri ise kendilerine göre geçiyorlardı basın toplantılarını ve bazen verdikleri haberler, "Anka" ajansının bültenleriyle tamamlanarak daha çarpıcı oluyordu. 
     
     Ankara temsilcilerinin en ünlüsü olan Mekki Sait Esen, bir haber geçmişti gazetesine "İsmet İnönü, Ankara'ya akın akın el öpme heyetlerinin gelmesini artık istemiyor" diye... 
     Kasım Gülek, CHP'nin Genel Sekreteri'ydi. Mekki Sait'in haberini yalanlamak için bir basın toplantısı düzenlemişti. 
     Basın toplantısında Mekki Sait kendisini savunuyor 
     - Biz CHP'nin bir hükümet darbesine hazırlandığı söylentilerini dahi duyuyoruz ama, hepsini yazmıyoruz çünkü biz, sizin iddia ettiğiniz gibi CHP'nin düşmanı falan değiliz, diyordu. 
     Ben de, bütün bu konuşmaları bültenlere aktarıp İstanbul'a geçmiştim. 
     
     Mekki Sait, kendisiyle ilgili "darbe söylentileri"ne ait diyalogları gazetelerde görünce Kasım Gülek'in basın toplantısında bulunan gazetecilerle birlikte, bir açıklama yayımlamış ve "asla böyle bir konuşmanın" geçmediğini ilan etmişti basın yoluyla. 
     Kasım Gülek de, Mekki Sait'in açıklamasını bir demeçle onaylamış basın toplantısında darbeyle ilgili hiçbir konuşmanın geçmediğini söylemişti. 
     Bendeniz, darbe uydurukçusu biri olarak, müfteri bir piç gibi kalmıştım ortalıkta. 
     
     Ve Ankara C. savcısı hakkımda soruşturma açmıştı. Basın toplantısında bulunmuş, sonra da Mekki Sait'in açıklamasını imzalamış gazeteciler, tek tek savcılıkta ifade veriyor ve "asla böyle bir konuşmanın geçmediğini" söylüyorlardı. 
     Savcı 
     - Ne diyorsunuz bütün bu açıklamalara ve ifadelere, diye soruyordu. 
     
     İstanbul'un büyük gazetelerinden birinde, Mekki Sait'in açıklamasını da imzalamış olan bir gazeteci, kendi adıyla yazmıştı Mekki Sait'in "biz darbe söylentilerini de duyuyoruz ama, yazmıyoruz" dediğini... 
     Savcıya, o imzalı haberi göstermiştim... 
     Savcı biraz afallamıştı. Çünkü aynı gazeteci, hem kendi adıyla, Kasım Gülek'in basın toplantısında, darbeden de söz edildiğini yazmış hem de böyle bir konuşma geçmediğini iddia eden bildiriyi imzalamıştı. 
     
     Ben bütün bunların, bir gazetecinin, kendi haberiyle ilgili bir yalanlamayı çürütmek için yaptığı savunma ve abartmaların sonucu olduğunu söyledim savcıya... 
     "Darbe"yle ilgili Kasım Gülek - gazeteci konuşması gazetelere yansıyınca -, bizim sevgili Mekki Sait ürkmüş ve üstlerinde etkin olduğu öteki gazetecilerle beraber bir açıklama yayımlamıştı. 
     Kasım Gülek de, hem ortalığın karışmasını önlemek, hem de gazetecilerle arayı açmamak için onaylamıştı açıklamayı ve kimse umursamamıştı, bendenizin düşeceği zor durumu... 
     Benim daha o yaşlarda harcanıp gitmem, umurunda mıydı kimsenin... 
     
     Dünkü gazetelerin manşetlerine bakarken de, gözlerim öyle dalıp gitti işte... 
     
     

</TEXT>
</DOC>
