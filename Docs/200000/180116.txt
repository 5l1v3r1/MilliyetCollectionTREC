<DOC>
<DOCNO> 180116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur52.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kızına çarptılar, sonra babayı tabancayla öldürdüler 
</HEADLINE>
<TEXT>

     Elazığ'da bir kişi, önce otomobil ile kızına çarparak yaralanmasına neden olan sonra da tedavi masraflarını ödemek istemeyen komşusu tarafından tabancayla öldürüldü. 
     Cinayetin, İhsan Kaya'nın kızı Esra Kaya'ya 2 gün önce otomobil ile çarparak yaralanmasına neden olan, ancak sürücüsü belirlenemeyen araçta bulunan Mehmet Nezir Atar, Savcı Atar ve Turan Atar'ın tedavi masraflarını karşılamak istememeleri üzerine işlendiği öğrenildi. 
     Alınan bilgiye göre, Mehmet Nezir Atar'ın, Turan ve Savcı Atar ile birlikte İhsan Kaya'nın 38 Sanayi Mahallesi'ndeki evine giderek Esra Kaya'nın hastane masraflarını karşılamayacaklarını söylemesi üzerine tartışma çıktı. Tartışmanın büyümesi üzerine Mehmet Nezir Atar, tabancayla İhsan Kaya'ya 5 el ateş etti. Bu sırada odada bulunan İhsan Kaya'nın babası Hasan Kaya bacağından, eniştesi Cevdet Uğur ise sırtından yaralandı. 
     Ağır yaralı olarak Elazığ Devlet Hastanesi'ne kaldırılan İhsan Kaya kurtarılamazken, yaralanan babası ve eniştesi tedavi altına alındı. 
     Olaydan sonra kaçan Mehmet Nezir, Turan ve Savcı Atar'ın yakalanmasına çalışıldığı bildirildi. 
     
</TEXT>
</DOC>
