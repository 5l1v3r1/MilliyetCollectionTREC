<DOC>
<DOCNO> 189483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/guclu.html </URL>
<DATE> 2003/10/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteler ne yapıyor ki diyenlere .. 
</HEADLINE>
<TEXT>

   
   AKP hükümeti iyi ki YÖK yasasını gündeme getirdi. Yoksa, kamuoyunun üniversiteler ile ilgileneceği yoktu. Meslek liseleri konusu da öyle. Düne kadar seslerini duyuramıyorlardı. Şimdi ise manşetlerden düşmüyorlar. 
   Hazır söz üniversitelerden açılmışken, konu sadece yasal değişiklik ile sınırlı kalmamalı. Diğer sorunları da gündeme gelmeli. Onca yokluğa ve itilmişliğe rağmen elde ettikleri başarılar da... 
   Hemen her üniversitede, hükümetlerin ve YÖK'ün vurdumduymazlığına karşın çok önemli bilimsel çalışmalar yapılıyor. Hem de tahmin edilenin çok ötesinde ve uluslararası boyutlarda. Bu konuda, geleceklerini ilime, bilime adamış idealist bilim adamları dışında hiç kimse kendisine pay çıkarmasın. Başarı onların ve onlara en azından engel çıkarmayan bazı rektörlerindir. YÖK'ün onlara sağlayabileceği en büyük destek gölge etmemesi, hükümetinki ise dondurulan kadroların ve araştırma fonlarının yeniden açılmasıdır... 
   
   Akdeniz Üniversitesi    Her ne kadar Başbakan, Milli Eğitim Bakanı, YÖK Başkanı bilmese de, takdir etmese de Türkiye'de eğitim, bilim adına gurur duyulacak gelişmeler de yok değil. Alın size bir örnek Antalya'daki Akdeniz Üniversitesi. İşte Tıp Fakültesi Histroloji ve Embriyoloji Anabilim Dalı tarafından gerçekleştirilen uluslararası projelerden bazıları ve birlikte çalıştıkları üniversiteler 
   1 İnsan endometriyumu endotel hücrelerinin in vitro ve in vivo düzenlemesi 
   Yale Üniversitesi ABD . 
   2 Kemoterapi görmüş erkeklerde, kromozamal anöploidilerin değişkenliği ve hyaluronik asit bağlanma yöntemi kullanılarak sperm olgunluğu arasındaki ilişki 
   Yale Üniversitesi ABD . 
   3 Epilysin beyin dokusundaki ekspresyonu ve dağılımı 
   Haartman Entitüsü Finlandiya . 
   4 Gelişim sırasında tavuk embriyosunda retikulospinal nöronların eskpresyonunun arka beyin bölgesindeki rombomerlere göre değerlendirilmesi 
   Oslo Üniversitesi Norveç . 
   5 İnsan plesentasında kök villus sınıflanması ve damar yapılarının analizi 
   Aachen Üniversitesi Almanya . 
   6 Kondrosit progenitör hücre proliferasyonuna Notch sinyal inhibisyonunun etkisi 
   Cardiff Üniversitesi İngiltere . 
   7 Gebeliğin değişik dönemlerinde rat plasentasında glukoz taşıyıcılarının expesyonu 
   Graz Üniversitesi Avusturya . 
   Akdeniz Üniversitesi Tıp Fakültesi'nin 2002 2003 öğretim yılında SCI kayıtlı dergilerde toplam 18 makalesi yayımlanmış. 15'i tamamlanan, 8'i devam eden 23 uluslararası projeye imza atmışlar. Performansları AB ülkelerinin de üzerinde. Ancak ne duyan var ne de takdir eden. Onların işi bu. Reklam olsun diye didinmiyorlar. Ama, üniversiteler de ne yapıyor ki diye aşağılandıklarında yürekleri cız ediyor. O kadar .. 
   Özetin özeti Üniversiteleri kimin nasıl yöneteceği değil, kimin nasıl üretken hale getireceği konuşulmalıdır. Ne hükümet, ne YÖK, ne Üniversitelerarası Kurul ne de her konuda ahkam kesen sivil toplum örgütleri bugüne kadar, bu konuda ortaya bir şey koyabilmiş değiller. 
   
      
   
   
</TEXT>
</DOC>
