<DOC>
<DOCNO> 196672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur35.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a "Yılın diplomasi ödülü" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda ''en uzlaşmaz adam'' olarak nitelendirildiğini anlatarak, ''Uzlaşan adam, güzel diplomat, iyi devlet adamı olabilmem için Türkiye'nin Kıbrıs'tan çıkmasının imzasını vermem lazımdır. Bende böyle kalem yok, bende böyle el yok, bende böyle yürek yok'' dedi. 
     Basın Birliği Derneği tarafından Rauf Denktaş'a, ''Yılın Diplomasi Ödülü'' verildi. 
     Swissotel'deki iftar yemeğinde konuşan Dernek Başkanı Kemal Çapraz, yaklaşık 3 yıl önce kurulan derneğin 300'e yakın üyesi bulunduğunu söyledi. 
     Kıbrıs'ın, Türk Milleti için çok önemli olduğunu anlatan Çapraz, Atatürk'ün ''Basın, milletin müşterek sesidir'' sözünü hatırlatarak, ''Maalesef Kıbrıs konusunda müşterek ses olamamıştır. Kalemini satanlar olmuştur. Basın Birliği, kalemini satmayan gazetecilerden oluşmaktadır'' diye konuştu. 
     Çapraz, daha sonra Denktaş'a ''Yılın Diplomasi Ödülü''nü takdim etti. 
     Denktaş, ödülü aldıktan sonra yaptığı konuşmada, Kıbrıs meselesinde kendisine ''AB sizi koruyacak'' denildiğini belirterek, şunları kaydetti 
     '' AB hukukun üstünlüğüne riayet eder, güçlü bir kuruluştur merak etmeyin , diyorlar. AB, acaba neden 1960 anlaşmaları ile bize verilmiş olan eşit egemenliğimizi, kurucu ortaklığımızı, Türkiye'nin garantörlüğünü, devamlı surette askerinin kalmasını öngören anlaşmaları görmezden geliyor. Bu ne biçim hukukun üstünlüğü...'' Denktaş, kapıları açtıklarını da hatırlatarak, ''İnsanlarımız diğer tarafa geçip gördüler ki ne ev kalmış, ne bark. Tarlalar, bahçeler istimlak edilmiş. Tazminatı nerede diyoruz, anlaşmadan sonra diyorlar. O halde bayan Loizidu denen hanım niye mahkemelerde milyonlarca dolar tazminat kazanıyor, anlaşmadan sonrayı beklemiyor. Çünkü her şey Türkiye'yi kıskaca almak üzere hazırlanmıştır'' dedi. 
     
     ''KIBRIS ENGEL DEĞİLDİR'' 
     Denktaş, Türk basınını da eleştirdiği konuşmasında, şunları söyledi 
     ''Basın, uluslararası anlaşmaları çiğniyorsunuz. Bu anlaşmaları çiğnemeye, Türkiye'nin hakkını ortadan kaldırmaya, yeniden Türkiye ile Yunanistan'ı karşı karşıya getirmeye, Kıbrıs'ta kurucu eşit haklara sahip Kıbrıs Türkünü Rumun azınlığı haline getirmeye hakkınız yok demiyor. Halkın sesi olmuyor bu konuda basın. 
     Eğer Kıbrıs herhangi bir hükümetin, idarenin önünde engelse, Rumun önünde olması lazım. Kıbrıs meselesini başlatan o, insan haklarını çiğneyen, anayasayı yırtıp atan, toplu mezarlar yapan o, onun önüne koymuyorsun, Türkiye'nin önüne koyuyorsun. Nerede bunun adaleti, nerede bunun insanlığı, barışçılığı...'' 
     
     ''EN UZLAŞMAZ ADAM'' 
     Rauf Denktaş, ''en uzlaşmaz adam'' olarak görüldüğünü ifade ederek, ''Uzlaşan adam, güzel diplomat, iyi devlet adamı olabilmem için ne yapmam lazımdır. Türkiye'nin Kıbrıs'tan çıkmasının imzasını vermem lazımdır. Ben de diyorum ki, bende böyle kalem yok, bende böyle el yok, bende böyle yürek yok'' şeklinde konuştu. 
     Başbakan Recep Tayyip Erdoğan'ın KKTC'yi ziyaretine de değinen Denktaş, sözlerini şöyle tamamladı 
     ''Her iki taraf için de çok faydalı olmuştur. Söyledikleriyle halkımıza Türkiye'nin yanımızda olduğu, olmaya devam edeceğini teyit etmiştir. Kıbrıs meselesi gerçekler üzerine halledilir demiştir. O gerçekleri de iki halk, iki devlet, iki demokrasi ve Türkiye'nin fiili ve etkin garantisi olarak tarif etmiştir. Türkiye bu şekilde bu kararlılıkla devam ettiği sürece olması gereken, bizim Kıbrıs'ta sağlam durmamızdır. 
     Büyük bir mücadelenin eşiğindeyiz. Kıbrıs Türkü, şimdi sadece Kıbrıs'ta sadece Rumlarla değil, kendi içinde Rumlarla birlikte olanlar var ve ABD, İngiltere ve AB ile mücadele vermektedir. Bu mücadelede Anadolu'yu geziyorum. Gördüğüm ilgi çok büyüktür. Türk Milleti, Kıbrıs'ı yeni bir Girit faciasına dönüştürmeyecektir. Biz de Kıbrıs'ın yeni bir Girit faciası olmaması için her şeyimizi feda ettik, feda etmeye hazırız.'' 
     
</TEXT>
</DOC>
