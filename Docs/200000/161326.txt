<DOC>
<DOCNO> 161326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/dunya/adun.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu’nun çobanı olacağım 
</HEADLINE>
<TEXT>

     DIŞ HABERLER SERVİSİ 

     Ürdün’ün Akabe kentinde önceki gün düzenlenen zirvede, İsrail Başbakanı Ariel Şaron ile Filistin Başbakanı Mahmut Abbas’ı barışa ikna eden ABD Başkanı George W. Bush, bundan sonraki sürecin "yol haritası"na uygun şekilde ilerlemesi için tıpkı Teksaslı kovboyların sığır güttüğü gibi gelişmeleri denetleyeceğini söyledi. 
     Akabe’den ayrılışında başkanlık uçağı Air Force’un kapısında gazetecilere konuşan Bush, "Bundan sonra yapılacak iş, sürecin devam etmesini sağlamak. Zirvede sürüyü gütmek, olaylara göz kulak olmak’ deyimini kullandım ama onların bunu anlayıp anlamadığını bilmiyorum" dedi. 
     
     Kamçılı kovboy imajı 
     Akabe Zirvesi’nden renkli ayrıntılar veren İngiliz The Times gazetesinin haberine göre, ABD Başkanı, İsrail ve Filistin liderlerini barış için anlaşmaya ikna ederken, kendisinin de gelişmeleri gözetim altında tutacağını vurguladı. Sürecin bundan sonraki aşamalarında kendisine düşen rolü daha iyi anlatmak için Teksaslı kovboy imajından yararlanan Bush, John Wayne’li filmlere gönderme yaptı. 
     Beyazperdenin ünlü kovboyu Wayne, pek çok filmde, at sırtında sığır güden kovboyları canlandırmış, elindeki kamçısıyla müdahale ederek sürüden ayrılan sığırları doğru yola sokmuştu. 
     
     Arabulucu ve denetleyici 
     Yaptığı benzetmenin "yol haritası" kapsamında ne anlama geldiğini açan Bush, "Bana ihtiyaç duyulduğunda hemen ortaya çıkıp hesap soracağım. İyi iş yapanları cesaretlendirip görevini aksatanlara Dur bir dakika, Ürdün’de bana şu sözleri vermiştin. Bunları yapmadın, neden Hesap ver bakalım’ diyeceğim" şeklinde konuştu. Bush, ABD’nin arabulucu olarak tarafların eksikliklerini gidermeye yardımcı olacağını sözlerine ekledi. 
     Ortadoğu sorununun ABD dış politikasının en öncelikli konusu olacağını ifade eden Bush, Ulusal Güvenlik Danışmanı Condoleezza Rice’ın Ortadoğu sorunuyla ilgili özel temsilcisi olacağını ve Amerikan koordinasyon heyetinin yakında bölgeye gideceğini açıkladı. 
     

</TEXT>
</DOC>
