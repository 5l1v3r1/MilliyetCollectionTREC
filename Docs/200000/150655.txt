<DOC>
<DOCNO> 150655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yazar/guclu.html </URL>
<DATE> 2003/04/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Vizyon 2023 ya da 100. yıl 
</HEADLINE>
<TEXT>

     Cumhuriyet'in kuruluşunun 100. yılı çerçevesinde sürdürülen hazırlıklar çerçevesinde Yönlendirme Kurulu'nun belirlediği "Stratejik Teknoloji" ölçütleri ve ağırlıkları şöyle sıralanıyor 
     Rekabet Gücü Türkiye'nin ulusal ve uluslararası piyasalardaki payının, üretkenlik artışı yoluyla ve özellikle yüksek katma değerli ürün ve hizmetlerde artması 28 
     Bilim, Teknoloji ve Yenilik Yeteneği Türkiye'nin bilim, teknoloji ve yenilik inovasyon süreçlerindeki yeteneklerinin artması 26 
     Çevre Duyarlılığı ve Enerji Verimliliği Çevre sorunlarının giderilmesi, çevrenin korunması ve enerji tasarrufu ve verimliliğinin artırılması 16 
     Ulusal Katma Değer Yerel üretimin artması ve yerel kaynakların bu doğrultuda değerlendirilmesi 15 
     Yaşam Kalitesi Ülke genelinde insan yaşamının süresi, niteliği ve konforunun artması 15 
     Türkiye'nin 2003 - 2023 döneminde uygulayacağı bilim ve teknoloji politikalarının saptanması amacıyla başlatılan Vizyon 2023 Bilim ve Teknoloji Stratejileri Projesi, ilgili kurum ve kuruluşlarla eşgüdüm içinde TÜBİTAK tarafından yürütülüyor. Ama bu çalışmalardan devleti yönetenlerin ne kadar haberi var işte bu tartışılır. 
     Türkiye bilim ve teknolojide bir türlü yol alamıyor. Bunun en önemli nedenlerinden birisi de Başbakanlık koltuğuna oturan isimlerin bu konuya fazla ilgi duymamaları. Son başbakanları bir gözünüzün önüne getirin. Hangisi, bilime ve teknolojiye ne kadar yakındı .. 
     Son 20 yılda bilimin kalesi olan üniversitelere ayrılan kaynaklar, azaldıkça azaldı. Bilim adamı olmak neredeyse eziyet haline geldi. Ama buna rağmen üniversitelerimiz ve bilim adamlarımız, dünya bilimine katkı sıralamasında önemli ilerleme kaydettiler. Peki bu yeter mi Kesinlikle hayır. Mesafe kaydetmemiz gereken daha çok uzun yollar var. 
     Vizyon 2003'ün kapalı kapılar ardında aldığı yol, evet kayda değer. Ancak çok daha fazla ivme kazanması gerekiyor. Bunun için de Başbakan Erdoğan'ın bu işe gönül vermesi, desteklemesi ve bunu ilan etmesi çok önemli. Bu konuda atacağı her adım, hem kendisine hem de Türkiye'ye çok önemli avantajlar sağlayacaktır. 
     Türkiye hayali olimpiyatlar için her yıl trilyonlarca lira kaynak ayırıyor. Ayırmaya da devam etsin. Ama bilime ve teknolojik gelişmeye de yeni kaynaklar yaratmak zorundadır. 
     Ülkelerin tarihinde 100. yıl çok önemli. Bu açıdan bizim de 2023'ü en görkemli şekilde kutlamamız gerekiyor. Ama bu kutlamaların en şaşaalı yönü yetiştirdiğimiz insan gücü ve geldiğimiz refah düzeyi olmalıdır. 
     
     







</TEXT>
</DOC>
