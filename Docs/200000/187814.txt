<DOC>
<DOCNO> 187814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo22.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Üzerimizde çok fazla baskı var .. 
</HEADLINE>
<TEXT>

     Milli futbolcu Hakan Şükür, Avrupa Futbol Federasyonları Birliği'nin UEFA resmi internet sitesine yaptığı açıklamada, Türkiye'nin İngiltere'yi yarınki maçta yenebileceğini, ama üzerlerinde çok fazla baskı olduğunu söyledi. 
     Türkiye-İngiltere maçının büyük bir müsabaka olduğunun bilincinde olduklarını belirten Hakan Şükür, 2002 Dünya Kupası'ndan sonra bu kez de Portekiz'e gitmenin Türk taraftarlar için çok önemli olduğunu bildirdi. 
     Şükür, yarınki maçta taraftarlarının kendilerini destekleyeceğini, onlar konusunda herhangi bir sorun beklemediğini kaydetti. 
     Galatasaray ile birlikte UEFA Kupası'nı kazanma sevincini yaşayan Şükür, bu başarının futbol kariyerindeki unutamayacağı bir gün olduğunu belirterek, ''Avrupa Şampiyonlar Ligi'ni kazanmak ise belki de şu an için rüya'' dedi. 
     Şükür, Galatasaray'ın Avrupa Şampiyonlar Ligi'ndeki durumuyla ilgili olarak da ilk amaçlarının 2. tura çıkmak olduğunu ve eğer bunu başarırlarsa çeyrek ya da yarı finali hedefleyebileceklerini kaydetti. 

     
</TEXT>
</DOC>
