<DOC>
<DOCNO> 165545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/tamer.html </URL>
<DATE> 2003/06/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kurumsallaşmak mı önemli, profesyonellik mi 
</HEADLINE>
<TEXT>

     Her ne hikmetse, öteden beri hemen hiçbir konuda çoğunlukla aynı görüşte olmayı beceremeyen bendeniz ise ısrarlıyım Aynı soyadını taşıyan çocuklar - torunlar, bayrağı babalarından sırf soyadları dolayısıyla ya da zoraki devralmıyorlarsa, aile şirketi kurumsal yapıya göre daha başarılı oluyor. 
     
     Fırıncı ve kızları 
     Dün de değindim. İşte İtalya'da son 10 yılda ilaç sektörünün en büyük şirketi haline gelen Menarini 1.7 milyar euro cirolu bir aile şirketi. Ve görünür gelecekte de yollarına aile şirketi olarak devam etme kararındalar. Şirket satın alarak büyüdükleri için birkaç yıl sonra pekala 3 - 4 milyar euro cirolu bir aile şirketi olarak karşımıza çıkabilirler. 
     Gelelim tüm bu aile şirketi muhabbetinin öznesi fırıncı ve fırıncının kızlarına... TEBA Şirketler Grubu'nun kurucusu Teoman Baygan ve işin başındaki kızları Ayda ve Selda Baygan'la da aile şirketi meselesini epey konuştuk. Kızların tercihi kurumsal yapı. Akıl almaz girişimciliğini birazdan anlatacağım babaları ise benim görüşüme daha yakın "Önemli olan kurumsallaşmak değil profesyonelleşmek diyelim" diyerek bizi uzlaştırıyor. 
     
     İlk deneme Ortadoğu 
     Teoman Bey'le biraz sohbet edince İzmir'de teknolojisini tamamen kendisinin geliştirdiği, hedef kitlesi dar gelirliler olan ocak ve fırınlarla 190 milyon euroluk ciroya nasıl ulaşılabileceğini de aklınız kesmeye başlıyor. Türkiye'de henüz Özal'lı ihracat hamlesinin başlamadığı yıllarda 1978'de Ortadoğu ülkelerine pişirici ihracatına başlayan Baygan, kısa sürede anlıyor ki o pazarlar istikrarlı değil. Süreklilik için Avrupa'nın kapısından içeri girmek lazım. 80'li yılların ilk yarısı Avrupa pazarlarına nasıl girilebileceğinin araştırılması, o dönemin AET'sinin kalite uygunluk belgelerinin sağlanması ile geçiyor ve büyük kızı Ayda'nın Boğaziçi'nden mezun olduğu yıl Avrupa'ya pişirici ihracatı da ufaktan başlıyor. 
     
     C segmentinde 
     Arada distribütör olmadan doğrudan Metro ve Carrefour gibi hipermarket ve büyük süpermarketlerle anlaşıyorlar. Kimisi fason ürettirip üzerine kendi markasını koyuyor, kimisi TEBA markasına evet diyor. General Electric'e Hotpoint markasıyla fırın üretiyorlar. Ve sonuç Başta İngiltere, ardından Almanya ve Fransa'da pişirici pazarında önemli paya sahipler. Geçen yıl sadece fırın ve ocak olarak 85 milyon euroluk ihracat yapmışlar. Siparişlere göre pişiricide bu yılki ihracat rakamı 110 milyon euroyu bulacak. Ürün Avrupa'da c segmentinde. Zaten Beko, Brisa ve diğerleri de Avrupa pazarına aynı segmentten girdiler. 
     
     e - TEBA'lar 
     Türkiye'de ise e - TEBA'larla birlikte TEBA markasını B artı segmentine taşımışlar. Daha ucuz olan c segmenti için de Arrow markasıyla bir ürün geliştirmişler. 
     TEBA, Avrupa'ya yerleştikten sonra son 2 yıldır Türkiye'de de sesini farklı bir frekansla duyurmak üzere kolları sıvamış Rakiplerinin aksine, her köşeye bir bayi açarak satış kanalı yaratmak yerine, teknolojinin nimetlerinden yararlanma yolunu seçmiş. İlk iş olarak yine kendileri, özel bir internet sitesi tasarlamışlar. Ama Türk insanının ürünü yakından görüp, dokunmadan satın almadığı gerçeğini de dikkate alarak, büyük alışveriş merkezlerinde TEBA showroomları için bayilikler vermişler. Bu sayede müşteri ürünü gördükten sonra, internetten alışveriş yapabiliyor. Böylece bilgisayarı olmayanların da showroom'daki bilgisayar desteğinden yararlanmalarını sağlayan TEBA Türkiye'de internet üzerinden en fazla beyaz eşya satan kuruluş haline gelmeyi başarıyor. 
     
     YARIN - ABD'ye klima ve Çin'e köfte 
     
     

</TEXT>
</DOC>
