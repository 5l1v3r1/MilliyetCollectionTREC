<DOC>
<DOCNO> 183943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo17.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor İspanya'ya gitti... 
</HEADLINE>
<TEXT>

     Trabzonspor, UEFA Kupası 1. turunda İspanya'nın Villarreal takımı ile yapacağı karşılaşma için, özel uçakla İspanya'ya gitti. 
     Teknik direktör Samet Aybaba, sakatlığı bulunan Belçikalı oyuncu Van De Paar ile genç oyuncu Emre Aygün'ü kafileye dahil etmezken, bordo-mavililer 27 futbolcuyla İspanya'ya gittiler. 
     Kulüp Genel Sekreteri Yusuf Ziya Yılmaz, 5 yıllık bir aradan sonra UEFA Kupası'na katıldıklarını belirterek, ''Uzun süreli özlemimizi gidermek için İspanya'dan tur atlayıcı bir sonuçla dönmek istiyoruz'' dedi. 
     Yılmaz, Villarreal'in çok güçlü bir takım olduğunu da ifade ederek, ''Samsunspor maçındaki kazanma isteğimizi Villarreal maçına yansıtırsak iyi bir sonuçla döneceğimize inanıyorum. Trabzonspor bu karşılaşmada kendine yakışır mücadeleyi ortaya koyacaktır'' diye konuştu. 
     Bordo-mavili takımın yabancı oyuncularının İspanya'ya eşleriyle birlikte gittiği gözlendi. 
     AK Parti Trabzon milletvekili Cevdet Erdöl, CHP Trabzon milletvekili Şevket Arz ve Milli Takım Yardımcı Antrenörü Ünal Karaman da Trabzonspor ile birlikte İspanya'ya gitti. 
     
</TEXT>
</DOC>
