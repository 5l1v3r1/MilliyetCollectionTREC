<DOC>
<DOCNO> 157476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko12.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak çarpışmaları ve yakın geçişlere son... 
</HEADLINE>
<TEXT>

     Merkezi Brüksel'de bulunan ve Türkiye'nin de üyesi bulunduğu Avrupa hava sahası uçuş emniyetinden sorumlu ''EUROCONTROL'' teşkilatı, hava sahalarının mevcut güvenliği artırıcı yeni bir projeyi hayata geçiriyor. 
     EUROCONTROL, Türkiye dahil tüm Avrupa ülkelerinin hava sahasının uçuş güvenliğini arttırmayı hedefleyen ''kısa vadeli çarpışmaya mani olma alarm-ikaz'' sistemine sahip olmayan ülkelerin en kısa sürede bu cihaza sahip olmaları konusunda uyarıda bulundu. 
     Etkin bir hava trafik kontrol sistemine sahip olan ancak uçakların yakın geçişlerinin sık sık yaşandığı Türkiye'de sistemin kurulması konusunda girişimlere başlandığı öğrenildi. 
     Türkiye'nin hava sahasında halen yüzde 30'lar düzeyinde yaşanan yakın geçiş riskini ortadan kaldırmayı hedefleyen sistem, Türkiye'nin hava trafik yükünün büyük bölümünü çeken 6 havaalanını kapsayacak şekilde hizmet verecek. Sistem, Ankara, İstanbul, İzmir, Dalaman, Bodrum ve Antalya gibi turizm özelliği ve yoğun uçuş trafiği bulunan koridorlardaki uçak trafiğinin daha sağlıklı olarak yapılmasına yönelik hizmet verecek. 
     
     UYGULAMA NASIL OLACAK 
     EUORCONTROL'ün önerisi doğrultusunda hizmete alınması planlanan kısa vadeli çarpışmaya mani olma ve yakın geçiş riskini ortadan kaldıracak cihaz sistemleri ile, uçakların birbirine tehlikeli bir şekilde ufuksal ve irtifa olarak yaklaşmaları durumunda iki uçağın muhtemel çarpışma ihtimali asgari bir dakika önceden hava trafik kontrollerindeki kule görevlerine ikaz edilecek. 
     Kontrolörler uyarı doğrultusunda tedbirleri alarak gerekli olabilecek ayırım tedbirlerini baş ve irtifa değişiklik komutlarıyla gerçekleştirerek uçağın güvenli uçuşuna katkı sağlayacaklar. Sistemin kurulması halinde, bireysel hatalar da büyük ölçüde asgariye indirilmiş olacak. 
     EUROCONTROL standartlarına göre, bu tedbirleri ihtiva etmeyen sistemlerin teşkilat tarafından uçuş kategorileri düşürülecek ve ilgili ülkelere gereğinin yapılması için çeşitle yaptırımlar uygulanacak. 
     Türkiye'de halen bulunmayan sistemin hizmete alınmasına yönelik çalışmalar DHMİ Genel Müdürlüğü tarafından yürütülecek ve en geç 8 ayda hizmete alınacak. 
     
</TEXT>
</DOC>
