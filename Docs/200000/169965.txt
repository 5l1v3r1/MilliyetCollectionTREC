<DOC>
<DOCNO> 169965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun12.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da ailelere çocuk yapma teşviki... 
</HEADLINE>
<TEXT>

     İtalya hükümeti, 2004-2007 dönemi için hazırladığı ekonomik programda, doğum oranını artırmak amacıyla aileleri çocuk yapmaya teşvik edecek. 
     Çalışma Bakan Yardımcısı Grazia Sestini, gazetecilere yaptığı açıklamada, ''Doğan her çocuk için ailelere ekonomik yardım yapılmasını içeren bir karar aldık. Buna göre, ilk çocuk için 800 euro verilecek, 2. ve 3. çocuklar için bu miktar artırılacak'' dedi. 
     Yaklaşık 57 milyon nüfusa sahip olan İtalya'da, önceki hükümetler de aileleri çocuk yapmaya teşvik etmiş, ancak nüfus artışı sağlanamamıştı. 
     Bu arada, 2004 yılı için yaklaşık 16 milyar euro tutarında bütçe ayırmayı öngören Silvio Berlusconi hükümeti, ekonomik büyüme için yüzde 2 oranını hedef aldı. 2003 yılı için ekonomik büyüme oranını yüzde 1.1 olarak gösteren hükümet, bu rakamın yüzde 0.8'e düşeceğini şimdiden açıkladı. 
     İtalya'da işsizlik oranı halen yüzde 8.8 düzeyinde dururken, Ekonomi Bakanı Giulio Tremonti tarafından hazırlanan programda işsizlik oranının 2004'de yüzde 8.5'e, 2006'da ise yüzde 8'in altına indirilmesi hedefleniyor. 
     
</TEXT>
</DOC>
