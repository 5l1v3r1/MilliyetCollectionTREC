<DOC>
<DOCNO> 183467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur22.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil için geldiği Fethiye'de kapısına gül bırakan barmenle evlendi 
</HEADLINE>
<TEXT>

     Alman hemşire, 1.5 yıl önce tatile geldiği Fethiye'de, oda kapısına gül bırakan Türk barmenle evlendi. 
     Katrin Knoll, 1.5 yıl önce Almanya'dan Fethiye'ye tatile geldiği zaman tanıştığı ve arkadaş olduğu Özer Kula ile Fethiye Nüfus Müdürlüğü Nikah Salonu'nda evlendi. Fethiye Nüfus Müdürü Yener Sargıncı'nın kıydığı nikahtan sonra ''çok mutlu'' olduklarını belirten damat Özer Kula, duygularını şöyle dile getirdi 
     ''1.5 yıl önce ailesiyle tatile gelen Katrin'den çok hoşlandım. Otelde kaldığı odanın kapısına bir kırmızı gül bıraktım. Bu şekilde arkadaş olduk. 1.5 yılda 6 kez Türkiye'ye geldi, ben de kış döneminde onu ziyarete Almanya'ya gittim. Gülü kapısına bıraktığım için çok mutluyum. Çünkü gül, bana evlilik getirdi.'' Gelin Katrin Knoll, kapısına gülü kimin bıraktığını araştırdığını ve bu sonucun kendisini Özer Kula'ya götürdüğünü belirterek, ''Onu çok seviyorum ve mutluyum. Yurtdışında hemşirelik yaptığım için, kışın Özer benimle olacak, yazın da ben onun yanına geleceğim'' dedi. 
     
</TEXT>
</DOC>
