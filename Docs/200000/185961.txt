<DOC>
<DOCNO> 185961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun05.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 1 ABD askeri daha öldürüldü... Toplam kayıp 311 kişi.. 
</HEADLINE>
<TEXT>

     Tikrit'teki ABD askeri üssünün girişinde dün Amerikan askerlerine yönelik düzenlenen saldırıda 1 askerin öldüğü, 3 askerin yaralandığı bildirildi. 
     ABD ordusundan yapılan açıklamada, dün geç saatlerde de El Mansur semtinde devriye gezen ABD askerlerine küçük kalibreli bir silahla açılan ateş sonucu 1. Zırhlı Tümen'e mensup 1 askerin öldüğü, 1 askerin yaralandığı belirtilmişti. 
     Ordudan yapılan ikinci bir açıklamada, dün daha erken saatlerde, arabaya yerleştirilen bir bombanın Tikrit'teki ABD askeri üssünün girişinde infilak etmesi sonucu 1 bayan askerin öldüğü, 3 askerin yaralandığı bildirildi. 
     Açıklamada, araba içine yerleştirilen bombanın, 4-5 araçtan oluşan bir konvoyun 4. Piyade Tümeni'nin bulunduğu üsse girmekte olduğu sırada uzaktan kontrolle patlatıldığı belirtildi. 
     ABD askeri sözcüsü Binbaşı Josslyn Aberle basına yaptığı açıklamada, saldırıda bir bayan askerin öldüğünü, 2 askerin ağır, 1 askerin ise hafif yaralandığını kaydetti. 
     
     SAVAŞTAKİ ASKERİ VE SİVİL KAYIPLAR 

     ABD, bu son saldırılar da dahil olmak üzere şimdiye kadar Irak'ta toplam 311, İngiltere ise toplam 51 asker kaybetti. ABD'nin muharebelerde kaybettiği asker sayısı 199, İngiltere'ninki ise 19. 
     ABD Başkanı George W. Bush'un Irak'ta ana muharebenin bittiğini ilan ettiği 1 Mayıs tarihinden itibaren muharebelerde ABD 83, İngiltere ise 11 asker kaybetti. 
     Resmi olmayan rakamlara göre savaş sırasında Irak ordusu 2320 asker kaybederken, Iraklı sivil kaybı ise 9 bin dolayında. 
     
</TEXT>
</DOC>
