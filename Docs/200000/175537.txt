<DOC>
<DOCNO> 175537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur14.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komediler, Türk sinemasını yeniden sevdirdi... 
</HEADLINE>
<TEXT>

     ''Vizontele'', ''Eşkıya'', ''Kahpe Bizans'' ve son olarak ''O Şimdi Asker'', seyirciye Türk sinemasını yeniden sevdirdi. 
     21 Mart'ta vizyona giren, yönetmenliğini Mustafa Altıoklar'ın yaptığı ''O Şimdi Asker'' filmi, 1 milyon 654 bin izleyiciye ulaşarak, bütün dünyada büyük yankı uyandıran 2 dev prodüksiyon ''Matrix Reloaded'' ve ''Yüzüklerin Efendisi İki Kule'' filmini geride bıraktı. 
     Bu arada, Cameron Diaz, Demi More, Drew Berrymore gibi ünlü yıldızların rol aldığı ''Charlie'nin Melekleri Tam Gaz'', Oscar ödüllü, başrollerini Renee Zellweger, Catherine Zeta-Jones, Richard Gere'in paylaştığı ''Chicago'', James Bond serisinin son filmi ''Başka Gün Öl'', Nicole Kidman'a Oscar getiren ''Saatler'' gibi filmler de ''O Şimdi Asker'in gerisinde kaldı. 
     ''O Şimdi Asker''in başarısını daha önce de ''Vizontele'', ''Kahpe Bizans'', ''Komser Şekspir'', ''Abuzer Kadayıf'', ''Herşey Çok Güzel Olacak'' gibi yine komedi türünde filmler de yakaladı. 
     Bu arada, yapımı devam eden filmler arasında da Yılmaz Erdoğan'ın ''Vizontele 2'' filmi, Cem Yılmaz'ın ''Gora''sı ve Eriş Akman'ın ''Ne de Olsa Çocuk'' gibi komedi filmleri ilgiyle bekleniyor. 
     
     ''O ŞİMDİ ASKER''İN SENARİSTİ- 
     ''O Şimdi Asker'' filminin senaryo yazarı ve oyuncularından Levent Kazak, filmin son dönemde sinema endüstrisini yeniden canlandırdığını dile getirerek, ''O Şimdi Asker'in başarısı sektöre bir hareket getirdi. Şu anda 8-9 film birden çekiliyor'' dedi. 
     Türk sinemasında kendini tekrarlayan bir yapının varolduğunu ve bunun seyircileri sıktığını ifade eden Kazak, artık yeni yazar ve yönetmenler gelmeye başladığını ve farklı hikayelerin anlatıldığını söyledi. 
     Kazak, kendi filminin de farklı bir tema üzerine kurulduğunu anlatarak, şöyle devam etti 
     ''Bireyin hikayesini farklı hikayeyle anlatmaya başladık. O Şimdi Asker, askere gitmek istemeyen ve kaçan insanları anlatıyor. Bu çok sık yaşanan ama gündelik hayatta bile saklanan bir şey. Bunlar filmler için yeni temalar. Cem Yılmaz'ın 'Gora'sı da yeni bir bakış açısı getiriyor. Türkler uzayda... Dili farklı, anlattığı hikaye farklı... Artık aynı şeyleri izlemekten bıktık.'' Türk sinemasının artık ''antikahramanlar'' yaratmaya da başladığını dile getiren Kazak, ''Sinema yeni bir dil yaratıyor. Türk sineması bir dönüşümü yaşıyor. Bu yıl yeni yapımlarla da büyük bir patlama yaşanacak'' dedi. 
     
     İYİ FİLM İŞ YAPIYOR 
     Sinema Eseri Sahipleri Meslek Birliği SESAM Başkanı Kadri Yurdatap da, müşteriyi çekebilecek iyi filmlerin, her zaman yabancı filmlerden daha fazla ilgi gördüğünü söyledi. 
     ''Yani Türk Filmi seyircisi hala sinemalara gidiyor'' diyen Yurdatap, örneğin ''Güle Güle'' filminin uzun yıllardır sinemaya gitmeyen pek çok insanı evlerinden çıkararak sinema salonlarına soktuğunu söyledi. 
     Sinema izleyicisinin 13-30 yaş arasında, ebeveynleriyle evde televizyon seyretmeyip dışarıda arkadaşlarıyla buluşan bir kitle olduğunu anlatan Yurdatap, onun için de komedi ve avantür filmlerin revaçta olduğunu söyledi. 
     Filmleri biraz da starlarının izlettiğini dile getiren ve ''Mesela Cem Yılmaz, ne çekerse çeksin iş yapar'' diyen Yurdatap, komedi türü Türk filmlerinde Kemal Sunal'ın halefinin de Cem Yılmaz olduğuna inandığını vurguladı. 
     Sinemalarda bir yılda vizyona giren ortalama 180 filmin yalnız 15 civarının Türk filmi olduğunu anlatan Yurdatap, ancak bunların gişe hasılatının yüzde 25'ini aldığına dikkati çekti. 
     Yurdatap, ''Türk filmlerinin müşterisi hala var. Sinemalara gidiyor. Ama iyi filme, içinde birşey bulacağını ümit ettiği filme gidiyor. Çok az film, izleyiciyi evinden çıkarıyor. Bu kategoride Türk filmlerinden, Kahpe Bizans, Güle Güle, Abuzer Kadayıf, Hemşo, Balalayka, Komser Şekspir ve Vizontele'yi sayabiliriz'' diye konuştu. 
     
</TEXT>
</DOC>
