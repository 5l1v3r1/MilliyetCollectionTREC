<DOC>
<DOCNO> 167882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur22.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçiler Kapıkule'de karaborsacılara emanet... 
</HEADLINE>
<TEXT>

     Yurtdışında çalışan gurbetçilerin yaz tatillerinin geçirmek için yurda gelişleri sürerken, gurbetçiler Kapıkule Sınır Kapısı'nda döviz bozduramamaktan ve karaborsacıların eline düşmekten şikayetçi oluyorlar. 
     Sınır kapısındaki banka şubelerinden mesai saatlerinde sadece ikisinin açık bulunduğunu, PTT şubesinin camına ''TL bitti'' yazısının asıldığını belirten gurbetçiler, şöyle konuştu 
     ''Sınır kapısı 24 saat hizmet veriyor. Saat 17.00'den sonra banka şubelerinde ve PTT Şubesi'nde döviz bozdurmak imkansız oluyor. Yurda giriş yapınca çoğumuzun üzerinde Türk parası bulunmuyor. Benzin alırken, yiyecek veya başka bir ihtiyacımız için Türk lirası gerekiyor. Biz de hiçbir resmiyeti bulunmayan kişilere veya yerlerde dövizimizi değerinden daha düşük bedelle bozdurmak zorunda kalıyoruz. Bütün bir yıl çalışarak biriktirdiğimiz dövizimizi devletimize veya resmiyeti bulunan kişilere, değerinde bozdurmak istiyoruz'' Almanya'dan tatil için Türkiye'ye gelen Halil Karahan, A.A muhabirine yaptığı açıklamada, ''Gümrük sahasında açık bulunan 2 banka şubesine başvurdum. Ancak istediğim miktarda dövizi bozduramadım. İstanbul'a gidene kadar bozdurduğum para bana yetmeyecek. Eşim ve oğlumla birlikte ihtiyaçlarımızı karşılayacağım. Bir de araca akaryakıt alacağım. Otobandan İstanbul'a gitmeyerek, Edirne'ye uğrayacağım. Burada biraz daha döviz bozduracağım. Kapıkule'de istediğimiz kadar döviz bozdurmak istiyoruz'' dedi. 
     Öte yandan, sınır kapısında döviz bozdurmayla ilgili şikayetlerin artması üzerine Yolcu Salon Gümrük Müdürlüğü ile Edirne Gümrükleri Başmüdürlüğü'nün durumu ilgili yerlere ilettiği de bildirildi. 
     PTT yetkilileri ise yaptıkları açıklamada, PTT'nin asli görevi olmadığı halde döviz bozduklarını belirterek, şöyle dediler 
     ''Özellikle Gar Sınır Kapısı'nda PTT'nin dışında döviz bozacak kuruluş yok. Biz de bir karavanı buraya koyarak, trenin geliş saatlerinde bir kişiyi görevlendiriyoruz. Bu kişiye de tren başına 5 milyar lira Türk parası veriyoruz. 5 milyar liralık dövizin bozulmasından sonra faaliyete son veriliyor. Banka kurundan aldığımız dövizi, yine bankalara bozduruyoruz. Böylece zarar ediyoruz. Ancak vatandaşa hizmet olsun diye zarar etmemize rağmen bu işi sürdürüyoruz.'' 
     
</TEXT>
</DOC>
