<DOC>
<DOCNO> 182508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur11.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Eyvah çocuğum cinselliği soracak"... 
</HEADLINE>
<TEXT>

     Hacettepe Üniversitesi HÜ tarafından yapılan bir araştırma, annelerin çocuklarının cinsellikle ilgili soruları karşısında utanıp, heyecanlandıklarını ortaya koydu. 
     HÜ Ev Ekonomisi Yüksekokulu Çocuk Gelişimi ve Eğitim Bölümü Öğretim Üyesi Doç. Dr. İsmihan Artan ile Eğitim Fakültesi İlköğretim Bölümü Okulöncesi Anabilim Dalı Öğretim Üyesi Doç. Dr. Belma Tuğrul, alt-sosyo kültürel düzeyde, 2-18 yaş grubu çocuğu olan 665 anneyle araştırma yaptı. 
     Çocukların cinsel eğitimi ile ilgili anne görüşlerinin incelendiği çalışmada, katılımcılardan kız annelerinin yüzde 40.6'sı, erkek çocuğu olanların da yüzde 44.4'ü cinselliğin lise yıllarında başladığını düşündüğünü ifade etti. 
     Araştırma sonucu hem kız hem de erkek çocuk sahibi annelerin, çocuklarının cinsel konularla ilgili sorularını cevaplarken, utanıp, heyecanlandıkları ortaya çıktı. Buna göre kız çocuğu olan annelerin yüzde 46.1'i, erkek annelerinin de yüzde 52.9'unun bu duyguları yaşadıkları belirlendi. 
     Öte yandan, hem erkek hem de kız çocuklarına büyük oranda cinsellikle ilgili bilgilerin anne tarafından verildiği de kaydedildi. Araştırmada, annelerin, çocukları cinsellikle ilgili soru sormadan herhangi bir bilgi vermeyi düşünmedikleri, ayrıca bu konuda ebeveyn dışında kişilerden bilgi almasını da uygun karşılamadıkları tespit edildi. 
     
     DEĞERLENDİRME 
     Araştırma sonuçlarını değerlendiren Doç. Dr. İsmihan Artan, sadece Türkiye'de değil, pek çok ülkede ebeveynlerin yakın zamana kadar cinsel eğitim sözcüğünü telaffuz etmekten bile kaçındıklarının bilindiğini vurguladı. 
     Doç. Dr. Artan, bu konunun genelde üstü kapalı geçiştirildiğini, bazen görmezden gelindiğini, bazen de kızgınlık, hatta ayıplanmayla karşılandığını ifade ederek, şöyle dedi 
     ''Oysa cinsellikle ilgili sorunların kaynağında, doğru zamanda, doğru kişiler tarafından uygun ve tatminkar bilgi ve cevapların verilmemesi yatmaktadır. Sadece örneklem grubundaki annelerde değil, toplumumuzdaki bir çok bireyin cinsellik konusunda yanlış bilgi, kavram, korku ve çekingenlik içinde oldukları görülmektedir. Anne ve babalar, cinsel eğitim konusunda çocuklarına ne anlatacaklarının yanı sıra, bunu nasıl ifade edeceklerinin tereddüdünü de beraberinde yaşarlar. 
     Çocukların sağlıklı bir cinsel eğitim alabilmeleri, ilk olarak anne babaların bu konudaki bilgi düzeyine ve konuyu algılayış biçimine bağlıdır. Bu nedenle öncelikle toplumda bilinçliliği artıracak eğitim programları, daha sonra da okul programları içine yerleştirilecek cinsel eğitim programları hızla hak ettiği yere kavuşturulmalıdır.'' 
     
</TEXT>
</DOC>
