<DOC>
<DOCNO> 171233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur20.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzenlerin silahlı kavgası kanlı bitti... 
</HEADLINE>
<TEXT>

     Şanlıurfa'nın Ceylanpınar İlçesi'nde kuzen oldukları bildirilen 2 aile arasında çıkan silahlı kavgada 1 kişi öldü, 1 kişi ağır yaralandı. 
     Ceylanpınar'a bağlı Yeşiltepe Köyü'nde yaşayan ve kuzen oldukları bildirilen 2 aile arasında, arazi anlaşmazlığı nedeniyle tartışma çıktı. Tartışma tarafların katılmasıyla önce taşlı, sopalı, daha sonra Kalaşnikof, tabanca ve pompalı tüfek kullanılan kavgaya dönüştü. 
     Kavga sırasında açılan ateş sonucu, Şehmus Kurt, olay yerinde yaşamını yitirirken, ağır yaralanan ve ilk müdahalesi Ceylanpınar Devlet Hastanesi'nde yapılan Abdurrahman Kurt, Şanlıurfa Devlet Hastanesi'ne sevk edildi. 
     Olayın meydana geldiği köye gelen güvenlik güçleri, her 2 aileden yaklaşık 10 kişiyi gözaltına aldı. 
     Geniş güvenlik önlemlerinin alındığı köyde, çok sayıda silah ve mühümmat ele geçirilirken, olayla ilgili geniş çaplı soruşturmanın sürdürüldüğü bildirildi. 
     
</TEXT>
</DOC>
