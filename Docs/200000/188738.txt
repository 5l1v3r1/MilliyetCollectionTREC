<DOC>
<DOCNO> 188738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/gureli.html </URL>
<DATE> 2003/10/15/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Toplu ya da toplumsal sorumluluk 
</HEADLINE>
<TEXT>

   
   AKP kongresinde hiçbir delege ağzını açıp konuşmadı, seçimlerde Genel Başkan Erdoğan'a karşı hiçbir aday ve liste çıkmadı. Erdoğan'ın geçmişte aykırı bulduğu ses çıkaranları tasfiye ettiği liste tulum kazandı. 
   Bu neyi gösteriyor 
   Örneklere girmeye, lafı uzatmaya ne yer var ne de gerek. Kongreden önce gerçekleştirilen tüzük değişikliği de dikkate alındığında, AKP'nin bu gidişi demokrasiye güç verecek yönde değil. Fırsat bu fırsattır diyerek doludizgin giden ve bir zamanlar "demokrasinin amaç değil araç olduğunu" söyleyen Tayyip Erdoğan'ı tek tabanca haline getirmek için herkes elinden geleni ardına koymuyor. 
   Akıllı bir "çarıklı diplomat" olan Erdoğan da dışarıya ve içeriye takiyesini ustalıkla sürdürüyor. 
   Şu sırada yaşanan tablo bize 1950 - 1957 dönemini anımsatıyor. 1950'de "beyaz devrim" ile Meclis'te büyük çoğunluğu alan Adnan Menderes 1954 seçimlerinden de zaferle çıktı. "Odunu bile aday göstersem kazanır" diye düşünen, parti grubuna "Siz isterseniz hilafeti bile getirirsiniz" diyen Menderes 1957 seçimlerini de kazandı, ama o gidiş demokrasinin, onarımı yıllarca süren hasar görmesine neden oldu. 
   Biz tarihin yinelenmesini ve demokrasinin yara almasını istemediğimiz için bu gidişi endişe ve kuşkuyla izliyoruz. AKP önümüzdeki seçimleri de 1954'te DP'nin yaptığı gibi çoğunlukla kazanacak. 1957'ye ve sonrasına gitmek istenmiyorsa ki biz asla istemiyoruz bugünden demokratik kanalları sağlam tutmak için mücadele yükseltilmeli. Bunun sorumluluğu başta AKP topluluğu ve "medya" olmak üzere bütün toplumun üzerindedir. 
   
   Bir şiir 
   Ekim, geçmişte şairlere acımasız bir ay olmuş. Bu ay ünlü 7 şairi - tarih sırasıyla - Enis Behiç Koryürek 1949 , Cahit Sıtkı Tarancı 1956 , Asaf Halet Çelebi 1958 , M. Seyit Sutuven 1969 , Metin Eloğlu 1985 , Kamran Yüce 1986 ve Şemsi Belli'yi 1995 yitirmişiz. Her birinden birkaç dize alarak oluşturduğumuz karma bir şiirle anıyoruz ustaları. 
   "Onun dudakları günah kokardı geceleri Benim dudaklarım mandalina Şemsi Belli - İnci dişli, kızıl dudaklar kuru Gözlerinde yosun, bakışlar duru Bellerinde birer düğümsüz kemer M. Seyit Sutuven - Yarabbi ne güzel sevişiyorduk Dünyayı aşktan ibaret sanarak C. Sıtkı Tarancı - Sana bulutların ağladığını söylemişler Bir bulut güldü kahkahayla güldü beyaz kocaman bir buluttu Kamran S. Yüce - Sen bir masal kızısın dün çinden gelmiştin bugün lizboadan A. Halet Çelebi Sen gözlerimde bir renk Kulaklarımda bir ses Ve içimde bir nefes olarak kalacaksın E. Behiç Koryürek - Hadi uyan Sevdiğim uyan N'olur uyan Metin Eloğlu " 
   
      
   
</TEXT>
</DOC>
