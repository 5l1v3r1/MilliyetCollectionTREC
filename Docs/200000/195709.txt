<DOC>
<DOCNO> 195709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun12.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, dev KKTC bayrağıyla yürüyüşü başlattı 
</HEADLINE>
<TEXT>

     KKTC'nin 20. kuruluş yıldönümü kutlamaları çerçevesinde, Lefkoşa Atatürk Anıtı'nda tören düzenlendi. 
     Törene, KKTC Cumhurbaşkanı Rauf Denktaş, Cumhuriyet Meclisi Başkanı Vehbi Zeki Serter ve Başbakan Derviş Eroğlu ile Türkiye'den Cumhurbaşkanlığı Genel Sekreteri Kemal Nehrozoğlu, TBMM Başkanvekili İsmail Alptekin, Başbakan Recep Tayyip Erdoğan, Hava Kuvvetleri Komutanı Orgeneral İbrahim Fırtına, CHP Genel Başkanı Deniz Baykal, DYP Genel Başkanı Mehmet Ağar, İP Genel Başkanı Doğu Perinçek, KKTC Bakanlar Kurulu üyeleri, komutanlar, kurum, kuruluş, siyasi parti ve üniversite temsilcileri, Türkiye'den gelen diğer heyet üyeleri, okullar ve vatandaşlar katıldı. 
     Törende, protokol sırasına göre anıta çelenkler kondu. Saygı duruşunun ardından İstiklal Marşı eşliğinde bayraklar göndere çekildi. Anıt Özel Defteri'ni ise Denktaş, Nehrozoğlu, Alptekin, Erdoğan ve Orgeneral Fırtına imzaladı. 
     Başbakan Erdoğan, Anıt Özel Defteri'ne şunları yazdı 
     ''Ulu Önder Atatürk Kıbrıs Türkünün nice fedakarlıklarla sürdürdüğü özgürlük mücadelesini taçlandıran KKTC'nin 20. kuruluş yıldönümünü Kıbrıslı kardeşlerimizle güç ve gönül birliği içinde kutlamanın gurur ve coşkusunu taşıyorum. 
     80. yılı büyük bir heyecanla ve mutlulukla idrak ettiğimiz Türkiye Cumhuriyeti ve bugün 20. yılını kutladığımız KKTC, senin çizdiğin yolda ilke ve inkılapların ışığında geleceğe güvenle bakmakta ve emin adımlarla ilerlemektedir. 
     Türk milletinin ayrılmaz bir parçası olan Kıbrıs Türkünün aydınlık yarınlarına olan güçlü inancımızı manevi huzurunuzda bir kez daha ifade ediyor, aziz hatıran önünde bir kez daha saygıyla eğiliyorum. Ruhun şad olsun.'' 
     
     DEV BAYRAKLA YÜRÜYÜŞ BAŞLADI 
     Atatürk Anıtı'ndaki törenin ardından, Başbakan Recep Tayyip Erdoğan, KKTC Başbakanı Derviş Eroğlu ile birlikte, Şişli Belediye Başkanı Mustafa Sarıgül tarafından yaptırılan 1 kilometre uzunluğundaki dev KKTC bayrağıyla yürüyüşü başlattı. 
     Vatandaşlar, tören ve bayraklı yürüyüş sırasında Başbakan Erdoğan'a büyük sevgi gösterisinde bulundu. 
     DYP Genel Başkanı Mehmet Ağar da bir süre KKTC bayrağını tutarak yürüyüşe eşlik etti. 
     Dev KKTC bayrağı, Dr. Fazıl Küçük Bulvarı'nda düzenlenecek tören alanına kadar taşınacak. 
     
</TEXT>
</DOC>
