<DOC>
<DOCNO> 183536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/spo03.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Fener'i yeneriz 
</HEADLINE>
<TEXT>

   Galatasaray'ın tecrübeli futbolcusu Ergün, rakiplerinin futbolunu fazla büyütmemek gerektiğini savundu "Maçları alıyor, ama iyi oynamıyorlar. Taraftarımızın desteğiyle kazanacağız" dedi 
      CÜNEYT KARAKAYA 

   
   Kapanmayan yara 
   SARI - Kırmızılı kulüpte deneyimi ve futboluyla genç meslektaşlarına örnek olan Ergün Penbe, derbi ile ilgili çarpıcı açıklamalar yaptı, Fenerbahçe'ye gözdağı yolladı. 6 - 0'lık yenilgiyi unutamadıklarını hatırlatan milli oyuncu, "Onlar bile şaşırmıştı. Ancak o bir istisnaydı. Artık kaybetmeye tahamülümüz yok, yenecek güçteyiz. Taraftarımızın desteği ile bu maçı kazanacağımız inancındayız. Geçen sezon zaten ikinci maçta Ali Sami Yen'de yendik" diye konuştu. 
   
   'Hooijdonk'a dikkat' 
   FENERBAHÇE'NİN eksikleri bulunduğunu vurgulayan Ergün, "Maçları kazanıyor, ama iyi oynamıyorlar. Bizim gibi henüz takım oyununu tam olarak oturtmuş değiller. Van Hooijdonk gerçekten ayağına çok hakim. Onun frikiklerine önlem almamız şart. Tuncay'ın cezalı olması da onlar için gerçekten kötü" ifadelerini kullandı. Fatih Terim'in kendilerine hırslı olmayı aşıladığını belirten başarılı oyuncu, "Gazozuna ya da çikolatasına oynadığımız maçlarda bile hırs yapıyoruz" diye konuştu. 
   
   'Makine değiliz' 
   ERGÜN, eski formundan uzaklaştığı eleştirilerine, "Bir futbolcu her zaman iyi oynayacak diye bir şey yok. Mesleğimize ihanet etmeyiz. Doymuşluğumuz da yok. Ancak makine değiliz. Etten - kemikten yapılmışız. Birkaç senedir dinlenme şansımız olmadı" sözleriyle cevap verdi. Galatasaray'ın eski başarılarını yakalayacağı inancını taşıyan Ergün, "Felipe'nin ayrılmasına üzüldüm. Hakan'ın dönüşüne çok sevindim. Sabri'ye baktığım zaman seneler ne çabuk geçti diye düşünüyorum" dedi. 
   
   Terim'den prova    ERHAN TELLİ 

   FENERBAHÇE maçının hazırlıklarını dün tek idmanla sürdüren Galatasaray'da, Teknik Direktör Fatih Terim takım içindeki arayışlarını sürdürdü. Jest yapan Terim, idmanı basına tamamen açarken, 16.00'da başlayan çalışmaya sakat olan Lukunku, Ömer ve Abdullah katılmadı. Ümit Karan ve Orhan Ak ise düz koşu yaptı. Terim, çalışmada önce forvette Bratu ile Hakan'ı denedi, daha sonra Rumen oyuncunun yerine Arif'e şans tanıdı. Hakan Ünsal'ı yedeğe çeken tecrübeli hoca, Ergün'ü savunmanın soluna alarak, Volkan'a orta sahada görev verdi. İdmanı eski yöneticilerden Burak Elmas da izledi. 
   
   Biletler tükeniyor    GALATASARAYLI taraftarlar, derbi maçına yoğun ilgi gösteriyor. Biletix firmasının yetkilileri, Atatürk Olimpiyat Stadı'nın toplam 26 bin kapasitesi bulunan iki açık tribünü için bilet kalmadığını açıkladı. Kapalı ve numaralı tribün için satışın sürdüğü bildirilirken, özellikle kapalının biletlerinin hızla tükendiği kaydedildi. VİP, numaralı orta kat ve numaralı alt dışındaki biletlerin üzerinde yazan koltuk numarası bu maçta geçerlilik taşımayacak. 
   
   400 otobüs kalkacak    İETT, daha önceki maçlarda tahsis edilen 200 otobüs sayısını, bu kez 400'e yükselti. Her ihtimale karşı yedek araçlar da hazır tutulacak. Eminönü, Aksaray, Bakırköy, Yenibosna Metro, Avcılar, Halkalı Tren İstasyonu, Taksim, Mecidiyeköy ve Kadıköy'den 10.00'dan itibaren her 15 dakikada bir taşıma sağlanacak. Fenerbahçe taraftarları için de Abdi İpekçi Salonu ile Kadıköy Salıpazarı'ndan 11.00'de araçlar kalkacak. 
   
   Cim - Bom sanal favori    INTERNETTE oynanan bahislerde ev sahibi Galatasaray favori olarak gösteriliyor. Sarı - Kırmızılı takım, genelde 1'e 1.85 ile 2.10 arasında, Fenerbahçe ise 1'e 3 - 3.50 arasında ikramiye veriyor. Öte yandan zorlu randevuda 300'ün üzerindeki atlı ve eğitilmiş köpekli özel güvenlik görevlilerinin yine görev yapacağı bildirildi. 
   
   
</TEXT>
</DOC>
