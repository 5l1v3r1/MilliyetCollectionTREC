<DOC>
<DOCNO> 167649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/soneko08.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Habur'da kontrollü olarak geçişler devam ediyor... 
</HEADLINE>
<TEXT>

     Devlet Bakanı Kürşad Tüzmen, Kuzey Irak'ta Türk askerlerinin gözaltına alınması konusunda, ''Hükümetimiz özellikle Başbakanımız ve Dışişleri Bakanımız bu konuda çalışmalarını sürdürüyor. Burada soğukkanlı hareket etmek lazım'' dedi. 
     Devlet Bakanı Tüzmen, 3. Avrupa Akdeniz Ticaret Bakanları Toplantısı için Palermo'ya, ardından Rusya Federasyonu'na yapacağı gezi öncesi, düzenlediği basın toplantısında gazetecilerin sorularını yanıtladı. 
     Tüzmen, gazetecilerin Kuzey Irak'ta Türk askerlerinin gözaltına alınmasına ilişkin soruya karşılık, kendisinin daha önce yaptığı açıklamalarda, ''Bu hamur daha çok su çeker'' dediğini belirterek, bunun içinde herkesin kendine göre çıkarabileceği dersler olduğunu kaydetti. Bakan Tüzmen, ''Irak'ta bugün bir istikrarsızlık söz konusu ve istikrar yakalanana kadar da bu tip şeyler kuzeyinde de güneyinde de olabilir'' dedi. 
     
     HABUR SINIR KAPISI 
     Bakan Tüzmen, bir soru üzerine, Habur sınır kapısındaki son durum hakkında da şu bilgileri verdi 
     ''Habur'da giriş-çıkışta sıkıntılar oluyor tabii. Geçtiğimiz hafta Habur'da yaklaşık 2 bin 500 araç bizim tarafta, 2 bin 500 araçta karşı tarafta bekliyordu. Çeşitli görüşmeler yaptık ve artık tamamı ile açıldı, dış ticaret açısından kapıların herhangi bir sıkıntısı kalmamıştı. Ancak, daha sonra bir takım güvenlik nedenleri ile sadece BM kapsamında yapılan sevkıyatların geçişlerine izin verildi. Bunlar geçmişte de yaşadığımız olaylar. Önümüzdeki günlerde burada yine herhangi bir sıkıntının kalmayacağına inanıyorum. Şu anda Habur'da kontrollü olarak geçişler devam ediyor. Bazen güvenlik nedeni ile kapanıyor tabii. Habur'un devamlı hareketi, Irak'ın istikrarı ile doğru orantılıdır. Türkiye'nin ihracatında herhangi bir sıkıntı yok, belli mallar dışında. Aynı şekilde girişler de sağlanıyor. Bunlar dönem dönem olur.'' Tüzmen, Habur'da şu anda görevlendirilen teknik ekip sayesinde, kantar, gece aydınlatması gibi sorunların artık kalmadığını, bu kapının, TOBB'un yapacağı çalışma sonrası, Türkiye standartlarına uygun bir gümrük kapısı haline geleceğini de sözlerine ekledi. 
     
</TEXT>
</DOC>
