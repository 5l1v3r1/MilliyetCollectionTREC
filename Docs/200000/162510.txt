<DOC>
<DOCNO> 162510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo20.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor kaleci Süleyman'la anlaşamadı... 
</HEADLINE>
<TEXT>

     Denizlispor'da transfer komitesi, kaleci Süleyman ile yaptığı ilk görüşmede anlaşma sağlayamazken, Serdal'ın, prensipte ''evet'' dediği, ancak henüz imza atmadığı belirtildi. 
     Kulüp futbol şubesi sorumlusu Feridun Basmacı, Süleyman ile rakam konusunda bir anlaşmazlık bulunduğunu belirterek, ''Onun istediğiyle bizim verdiğimiz rakam arasında çok fazla fark yok. Kendisi, ilk görüşmenin ardından düşünmek için süre istedi'' dedi. 
     Öte yandan Denizlispor'da, sözleşmesi biten futbolculardan Ali Tandoğan ve Mustafa Özkan, Gençlerbirliği ile anlaşırken, kaleci Heinen ülkesine döndü, Kabat da yurtdışında kendisine kulüp arıyor. Hakan Çimen'in de kulüp arayışında olduğu bildirildi. 
     Kadrodan ayrılan isimlere karşın takımda şu ana dek yalnızca Kamerunlu kaleci Soleymanou'ya imza attırıldı. 
     
</TEXT>
</DOC>
