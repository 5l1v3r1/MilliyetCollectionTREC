<DOC>
<DOCNO> 159894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yazar/guclu.html </URL>
<DATE> 2003/05/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK yüzünden iş yapılamıyor 
</HEADLINE>
<TEXT>

     Çelik, eğer YÖK yasasını değiştirmekte kararlı ve samimi ise daha uzunca bir zamana ihtiyacı var. Kamuoyu desteğini arkasına alabilmesi için öncelikle başlattığı projelerden hiç olmaz ise birkaçını tamamlaması gerekiyor. Eli güçlensin ki Gürüz'ün karşısında abandone olmasın. Ben yaptım oldu mantığı ile kamuoyunun ve üniversitelerin benimsemeyeceği bir yasayı çıkarmak ise YÖK gibi baş ağrıtmanın ötesinde bir işe yaramaz. Bu nedenle taslağın Bakanlar Kurulu'ndan önce kamuoyunda tartışılmasında sonsuz yarar var. 
     
İstanbul'un altı Bizans      Ezbercilikten uzak, edinilen bilgilerin uygulamaya dönüştüğü üretken bir eğitim, hepimizin hayali. Ama gelin görün ki hayali gerçeğe dönüştürmek pek o kadar kolay değil. Öğrencilerimiz h l not ve diploma peşinde. 
     Tarabya Kemal Atatürk Lisesi'nde dün muhteşem bir belgeselin gösterimi vardı. Lise 2'nci sınıf öğrencisi Baran Bila, İstanbul'un fethinin 550. yılı anısına hazırlamış. İstanbul'un 2 bin 500 yıllık tarihini yarım saate sığdırmış. Girit'ten yola çıkan ilk gemiden İstanbul'un fethine kadar Roma ve Bizans dönemini bir nakış gibi işlemiş. Osmanlı İmparatorluğu ve Türkiye Cumhuriyeti döneminde geçirdiği evrimi gözler önüne sermiş. Hepsi hepsi yarım saat. Ama öylesine dolu ki ve öylesine yalın bir dille anlatıyor ki, İstanbul gözünüzde bir o kadar daha büyüyor. 
     Baran, "İstanbul dünya üzerinde tarihsel ve çağdaş değerleri en güzel birleştiren bir kent. Ve bizler, bu kentin insanları, zaman zaman ne kadar büyük bir tarihsel hazine içinde yaşadığımızın farkına varamıyoruz" diyerek yola çıkmış. Araştırmış, araştırmış ve sonunda ortaya hem kendi meraklarını giderecek hem de izleyenleri yüzlerce, binlerce yıl ötelere alıp götüren bir belgeselin mimarı olmuş. 
     İşte eğitimin amacı bu olmalı. Öğrencileri, bilgi hamallığı ve sınav koşuşturmasından kurtarıp üretken konuma getirmeliyiz. Baran'ı ve onu yönlendiren, destekleyen öğretmenlerini canı gönülden kutluyoruz. Diğer okullara önerim Baran'ın belgeselinin bir CD'sini isteyip öğrencilerine izletmeleri. Bir taşla iki kuş vuracaklardır. Hem İstanbul'u daha farklı bir gözle izleyecek hem de benzerlerini kendilerinin de yapabileceklerine olan güvenleri artacaktır. 
     
TRT Genel Müdürü      TRT Genel Müdürlüğü koltuğu aylardır boş. RTÜK, hükümet, Çankaya, muhalefet derken atama bir türlü gerçekleşmiyor. Öne çıkan isim apartman komşum Şenol Demiröz. Umarım bir an önce koltuğuna oturur... 
     Hakkında çıkanları okudukça şaşıp kalıyorum. Sanki öküzün altında buzağı aranıyor. Yıllardır aynı apartmanda yani bir kooperatif sitesinde birlikte oturduk. Biz başka yere taşındık ama kayınvalideler ve onlar h l aynı yerde. Ailece yakından tanıyoruz. Çocuklarının çocukluğunu da, gençliğini de biliyoruz. Ailenin de dününü bugününü. Hep mütevazı koşullarda yaşadılar. Yaşamaya da devam ediyorlar. Kimse çıkıp da farklı noktalara götürmesin. Eyvah kadrolaşma oluyor diye paniğe kapılmasın. 
     Umarım kararnamesi Çankaya'dan dönmez. Atanması değil asıl atanmaması TRT'yi daha farklı noktalara götürebilir. 
     
     

</TEXT>
</DOC>
