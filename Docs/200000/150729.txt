<DOC>
<DOCNO> 150729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko23.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Dış dünya Kıbrıs konusunda yeni bir teşhis koymalı 
</HEADLINE>
<TEXT>

     KKTC Cumhurbaşkanı Rauf Denktaş, dış dünyanın Kıbrıs Rumlarına ''meşru Kıbrıs hükümeti'' ünvanını vererek, Kıbrıs sorununun halledilmezliğinin temelini attığını belirterek, dış dünyanın Kıbrıs konusuna yeni bir teşhis koyması gerektiğini söyledi. 
     Cumhurbaşkanı Denktaş, Devlet Bakanı ve Başbakan Yardımcısı Abdüllatif Şener'i kabulü sırasında yaptığı açıklamada, Kıbrıs Türkü'nün, devletinden, egemenliğinden, Anavatanı'ndan ayrılmamak, Türkiye'nin haklarından vazgeçmemek ve bu hakları sulandırmamak, içlerine Rumları alarak iki kesimliliği bozmamak için mücadelesini sürdürdüğünü belirtti. 
     Mal-mülk sorununun global mal-mülk değişimi ve tazminatlar yoluyla halledilmesi gerektiğini vurgulayan Denktaş, bu sorunun ekonominin önünde bir engel olduğunu, yatırımların yavaşladığını kaydetti. Halka, ''içinize kuşku düşmesin, yatırımlara devam edin'' diye sürekli olarak mesaj verdiğini belirten Denktaş, ''İleride herhangi bir gün, bir pazarlık neticesinde, eğer bir uzlaşma olacaksa kimsenin zarar görmeyeceği bir uzlaşma yapılacaktır. Herkesin hakkı korunacaktır. Başka türlü anlaşma, uzlaşma olmaz'' dedi. 
     Rum tarafında bir uzlaşma niyeti görmediğini ve Rumların kendilerini bütün ''Kıbrıs Cumhuriyeti''nin hükümeti addettiğini ve Kıbrıs Türkleri'ne azınlık gözüyle baktığını ve ''vatandaşları'' olduğunu söyleyebildiğini ifade eden Denktaş, gidişat karşısında, Kıbrıs sorununun çözümünü Avrupa Birliği'ne AB girme meselesi gibi gösterenlerin halkı yanılttığını ve Rum tarafına da ''Biraz daha sabredersek bunlar çökecek'' intibası verdiğini vurguladı. Denktaş, işlerin bu nedenle uzadığını belirtti. 
     
     ''DIŞ DÜNYANIN SORUMLULUĞU BÜYÜK'' 
     Kıbrıs sorunun uzamasında dış dünyanın büyük sorumluluğu olduğunun altını çizen Denktaş, ''Ta 1964'te, Milosoviç'in halkına yaptığının beş beterini bize yapmış olan Makarios ve idarisine 'meşru Kıbrıs hükümeti' ünvanı bahşedilmek suretiyle Kıbrıs meselesinin halledilmezliğinin temelini atmışlardır. Bu insanlara, 'siz meşru Kıbrıs hükümetisiniz' dendiği sürece bizimle eşit şartlarda ortaklık kurma imkanı yoktur'' dedi. 
     Rumlarla yaptığı görüşmelerde, Kıbrıs Türkü'nün statüsü ve kimliği noktasında takıldıklarını dile getiren Denktaş, dış dünyanın artık Kıbrıs sorununa teşhis koyması gerektiğini kaydetti. 
     Denktaş, şöyle konuştu 
     ''Kıbrıs Rum'u, işgal ettiği ortaklık mevkiinden, bütün Kıbrıs'a sahip çıkmak için uğraşıyor, Avrupa Birliği'ne müracaatı bunun içindir, Türkiye'nin haklarını ortadan kaldırmak içindir ve bunu 'başarmış' addediyor kendisini. Çünkü Türkiye'nin 1960 anlaşmalarındaki hakları baki ise, bu müracaat yapılamaz, bu müracaat sonuçlanmaz. Nasıl ki sonuçlanmamıştır, nasıl ki yarı Kıbrıs gitmiştir, yarısı dıştadır. Bizim gitmemiz için, madem ki AB devletler ortaklığıdır, bizi bireyler olarak, azınlık olarak, Rum devletinin bir parçası olarak sürükleme hakları yoktur. Bizimle karşı karşıya konuşma, bizim ne istediğimizi ve nasıl girebileceğimizi tartışmak gerekmektedir. Kapıyı açık tutarlarsa netice alırız. Türkiye'nin bize bu yönde yardımcı olması lazım.'' 
     





</TEXT>
</DOC>
