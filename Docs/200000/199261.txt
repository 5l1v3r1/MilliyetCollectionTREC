<DOC>
<DOCNO> 199261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko20.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Yunanistan ile ticaretimiz ilk kez 1 milyar doları aşacak 
</HEADLINE>
<TEXT>

     Devlet Bakanı Kürşad Tüzmen, bu sene Türkiye ile Yunanistan'ın ticaretinin tarihinde ilk defa 1 milyar doları aşacağını kaydetti. 
     Bakan Tüzmen, Yunanistan Ekonomi ve Maliye Bakanı Nikos Christodoulakis ve beraberindeki heyetle Dış Ticaret Müsteşarlığı'ndaki makamında biraraya geldi. 
     Bakan Tüzmen, görüşme sırasında yaptığı açıklamada, iki ülke arasındaki ticaret hacminin 2004 yılı içinde 2 milyar dolara yaklaşmasını hedeflediklerini bildirdi. Bu konuda, gerek özel sektörün, gerekse kamunun elinden gelen gayreti göstereceğini kaydeden Tüzmen, Yunanistan ve Türkiye arasında tamamlayıcı ekonomilerin olduğunu söyledi. Tüzmen, gerek mal konusunda, gerekse hizmet konusunda da çalışmaların sürdürüleceğini kaydetti. 
     Tüzmen, bugün imzalanacak olan Çifte Vergilendirme Önlenmesi Anlaşması'nın iki ülke arasındaki ticaret hacminin artmasını sağlayacağını da belirtirken, karşılıklı olarak yatırımların artırılmasına dikkat çekti. Türkiye'de yaklaşık 67 Yunan firmasının, Yunanistan'da ise 7-8 Türk firmasının çalıştığını anlatan Tüzmen, bu rakamların da önümüzdeki dönemde hızla artmasını beklediklerini söyledi. 
     
     KONUK BAKAN 
     Yunanistan Ekonomi ve Maliye Bakanı Nikos Christodoulakis da iki ülkenin ekonomik potansiyelinin, şu anda düşük olduğunu ancak son yıllarda iki ülke arasındaki ilişkilerde hızlı bir gelişmenin başladığını söyledi. Konuk Bakan, önümüzdeki yıllarda bu gelişmenin daha da artacağını belirterek, özel sektörler arasındaki ilişkilerin de geliştirilmesi gerektiğini kaydetti. 
     Konuk Bakan, Türkiye ve Yunanistan'ın bölgesel işbirliği yaparak 3. ülkelerde beraber çalışılabileceğini ifade ederek, ticaret hacminin artırılırken, dengenin sağlanması gerektiğini sözlerine ekledi. 
     
</TEXT>
</DOC>
