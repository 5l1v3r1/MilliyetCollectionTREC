<DOC>
<DOCNO> 185284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun17.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çen'de Japon seks skandalı.. 
</HEADLINE>
<TEXT>

     Çin'de, 400 Japon turistle 500 kadar Çinli fahişenin bir otelde düzenlediği 3 günlük parti ile ilgili bazı kişiler tutuklandı. 
     Guangdong eyaletinin Zhuhai kentindeki 5 yıldızlı bir otelde, Japonya'nın Çin'i işgalinin yıldönümü olan 18 Eylül'de biten üç günlük parti hakkındaki haberler, Çin'de Japonya karşıtı ve milliyetçi duyguları alevlendirdi. 
     Tabloid gazeteler olaya geniş yer verirken, eyalet polis sözcüsü, ''bazı kişilerin tutuklandığını, ama bunların arasında Japon olup olmadığını bilmediğini'' söyledi. Sözcü, açılan kapsamlı soruşturmanın devam ettiğini belirtti. 
     Çin Dışişleri Bakanlığı sözcüsü ise olayı ''iğrenç'' olarak niteledi ve Çin'deki yabancıların ülke yasalarına uymak zorunda olduklarını belirterek, Japonya hükümetinden vatandaşlarının eğitimini geliştirmesini istedi. 
     Çin ile Japonya arasında ekonomik ilişkiler ve turizmin gelişmesine rağmen, Japonya'nın savaş sırasındaki zulmüyle ilgili anılar hala canlılığını koruyor. Son olarak 1 milyon kişi internet ortamında, Japonların 2. Dünya Savaşı'nda Çin'de kullandığı kimyasal silahların kurbanlarına tazminat ödemesini isteyen bir dilekçe imzalamıştı. 
     Zhuhai'deki otelde yaşanan olay, internet sitelerindeki yazışmalarda ''ulusal ayıp'' olarak nitelenirken, kapanan otelin bir müdürü, Japonların 18 Eylül'de otelin lobisine Japon bayrağı asmak istediğini, buna izin vermediklerini söyledi. 
     Çin Komünist Partisi'nin internet sitesindeki bir tartışmaya katılan bazı kişiler ise ''olayın siyasileştirilmemesini'' istedi. Bu kişilerden biri, otelin bulunduğu ''Zhuhai'ye ticaret için giden kaç Çinlinin oraya gerçekten iş için gittiğini'' sordu. 
     
</TEXT>
</DOC>
