<DOC>
<DOCNO> 165934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/dunya/dun01.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sahaf, her şeyi unutmuş 
</HEADLINE>
<TEXT>

     DIŞ HABERLER SERVİSİ 

     Devrik Saddam Hüseyin rejiminin Enformasyon Bakanı Muhammed Said El Sahaf, Abu Dabi Televizyonu’ndan sonra dün gece de Abu Dabi’de yayın yapan El Arabiye TV’de boy gösterdi. Önemli açıklamalarda bulunması beklenen El Sahaf, neredeyse her şeyi unutmuş gibi görünerek, izleyicileri hayal kırıklığına uğdattı. 
     Bağdat’ın ihanet sonucu düşmesi ve Cumhuriyet Muhafızları’yla ilgili sorulara kaçamak cevap veren El Sahaf, "Tarihin bir arabası var, o da zamandır. Olanları anlayabilmemiz için araba yerine varmadı, araba yerine vardığında her şeyin göründüğü gibi olmadığı ortaya çıkacak" dedi. Defalarca "Zaman her şeyi açığa çıkaracak, zamanı gelince her şeyi anlayacaksınız" diyen El Sahaf, Saddam ve diğer Iraklı liderlerin nerede oldukları sorularına, "bilmiyorum" yanıtını verdi. 
     "ABD ve İngiliz güçlerine karşı yapılan saldırıları destekliyor musunuz " sorusuna ise, El Sahaf, "Bu konuda hiçbir görüşüm yok" yanıtını verdi. 
     
     Yorum yanlıştı’ iddiası 
     Abu Dabi TV’sine verdiği mülakatta, Bağdat’ta son ana kadar görevini yaptığını ve çatışmanın son dönemine doğru kendisine ulaşan bilgilerin zayıfladığını söyleyen El Sahaf, "Ben, bir enformasyon bakanıydım ve son ana kadar görevimi yerine getirdim" diye konuştu. Savaşta, uluslararası medyaya anlattığı her şeye inandığını ifade eden El Sahaf, savaşın son iki gününde yalnızca birkaç askerle temas halinde olduğunu söyledi. 
     El Sahaf, Bağdat’ta birkaç tank olduğunu, ancak askeri yetkililerin kendisine durumun kontrol altında olduğunu söylediklerini belirterek, "Bilgi doğruydu, ancak yorum yanlıştı" dedi. El Sahaf, bundan sonra politika yapmayacağını, sade bir vatandaş olarak Bağdat’ta yaşamaya devam edeceğini kaydederken, bir kitap yazabileceği imasında bulundu. 
     

</TEXT>
</DOC>
