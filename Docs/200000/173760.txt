<DOC>
<DOCNO> 173760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo14.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Deportivo ikna oldu, Makaay Bayern Münih'te... 
</HEADLINE>
<TEXT>

     İspanya'nın Deportivo La Coruna takımı, 2002-03 sezonunun Avrupa gol kralı Hollandalı milli golcü Roy Makaay'ın FC Bayern Münih'e gitmesine razı oldu. 
     İspanyol kulübünün başkanı Augusto Cesar Lendoiro, Alman kulübünün yöneticileriyle dün gece yaptıkları telefon görüşmesinden sonra, bu futbolcunun transferi konusunda anlaşmaya vardıklarını açıkladı. 
     FC Bayern Münih de Makaay ile 4 yıllık sözleşme imzalayacaklarını ve hemen ardından Hollandalı futbolcunun sağlık kontrolünden geçeceğini bildirdi. 
     FC Bayern Münih, transferle ilgili ayrıntılı bilgi vermezken Lendoiro, Alman kulübünün asbaşkanı Karl Heinz Rummenigge ve genel direktörü Uli Höness'in 1 ay önce Madrid'de yaptıkları 18 milyon Euro'luk öneriyi kabul etmediklerini söylemekle yetindi. 
     Deportivo La Coruna, dün FC Bayern Münih'in, ''Makaay 4 yıllık sözleşme imzalamayı kabul etti'' biçimindeki açıklamasına tepki göstermişti. 
     Daha önce Tenerife ve Vitesse Arnhem takımlarında oynayan Makaay, Deportivo La Coruna'ya 4 sezonda 79 gol kazandırdı. 
     Geçen sezon 38 lig maçında attığı 29 golle Avrupa gol kralı olan ve ''Altın Ayakkabı'' ödülü alan Makaay, geçen sezon Şampiyonlar Ligi'nde de 9 gol kaydetti. 
     28 yaşındaki golcü, Deportivo La Coruna'da geçirdiği 4 muhteşem yılı hiçbir zaman unutmayacağını ancak sözleşmesini uzatmayı da düşünmediğini, çok mücadeleci bir ligi olan Almanya'da futbol oynamak istediğini, FC Bayern Münih'in, Real Madrid, Manchester United ve güçlü İtalyan takımlarının ayarında olduğunu söyledi. 
     Bu sezon Avrupa Şampiyonlar Ligi'nde güçlü bir takım oluşturmak isteyen FC Bayern Münih, Brezilyalı Giovane Elber ve Perulu Claudio Pizarro ve Makaay ile güçlü bir forvet hattı oluşturmayı hedefliyor. 
     
</TEXT>
</DOC>
