<DOC>
<DOCNO> 187680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/yercan.html </URL>
<DATE> 2003/10/10/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Türk boksu kurtuldu 
</HEADLINE>
<TEXT>

   
   "BAYRAM değil, seyran değil, eniştem beni niye öptü " diye sormuş baldız... Bizim başlık da o misal... Önümüzde İngiltere ile oynanacak kader maçı... Sağımızda galibiyetin ince hesabı, solumuzda İngiliz holiganların telaşı, arkamızda açık kollayan İngiliz medyasının çamura yatma uğraşı... 
   Gündem futbol, durum bu ahvaldeyken nerden çıktı şimdi bu Türk boksu 
   Nereden olacak tabii ki çözüm bulmakta değme düşünürlere "taş çıkartan" Fenerbahçe'nin işbilir yöneticilerinden... İşte size dün spor sayfalarında yer alan birkaç başlık Yaramaza Yumruk Posta , Dikkat boksör var Fanatik , Olay çıkaran yandı Milliyet ... 
   Fenerbahçe yönetimi, bıçak kemiğe dayanmış olmalı ki, kronikleşmiş derdine "muhteşem " bir çözüm buluyor ve "tekdir" den anlamayan taraftarlarının arasına milli boksörlerinden oluşan "kötekçi"lerini yolluyor... Kıpırdayanın vay haline... Boksun da bir spor olduğu, boksörlerin de birer sporcu olduğu, sporun da hır gür değil, dostluk, barış, kardeşlik taşıdığı gerçekleri de bu olaya alet olan sporcular da dahil "büyük buluşlar " ansiklopedisinin altında ezilip gidiyor.. 
   İlk adım Fenerbahçe'den...Maya tutarsa Galatasaray ve Beşiktaş da uygulamaya sokabilir, proje yayılır, Anadolu'daki milli boksörler de iş bulabilir... İşte bu kadar... Devletin sırtından bir yük daha kalktı ve Türk boksu kurtuldu .. Artık spor sayfalarında ne simitle karnını doyuran şampiyonların, ne de babasının emekli maaşıyla boks yaşantısını sürdürmeye çalışan sporcuların haberlerini göreceksiniz.. 
   Çünkü onlar bundan böyle sadece Ay - Yıldızlı forma için ringe çıkmayacak, dolgun maaşlı birer "Tribün bekçileri" olarak gövde gösterisi yapacak... 
   
   
</TEXT>
</DOC>
