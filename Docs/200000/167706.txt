<DOC>
<DOCNO> 167706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/dunya/dun02.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazetecinin ensesine tek kurşun 
</HEADLINE>
<TEXT>

     DIŞ HABERLER SERVİSİ 

     Irak'ın başkenti Bağdat'ta önceki gün Richard Wild adlı bir İngiliz gazeteci, uğradığı silahlı saldırıda öldürüldü. Irak savaşı sırasında İngiliz "Independent Television News" ITN kanalı için de kameramanlık yapan 24 yaşındaki gazetecinin ensesine yakın mesafeden tek kurşun sıkıldığı belirlendi. 
     Görgü tanıkları, Bağdat'ta serbest çalışan İskoçya doğumlu gazetecinin, saldırıdan önce Amerikan askeri polis merkezinin önünde askerlerle selamlaştığını, ardından merkezin biraz ilerisinde ensesinden vurulduğunu anlattı. Saldırgan, kalabalığın arasına karışarak izini kaybettirdi. 
     Olaydan büyük üzüntü duyduklarını açıklayan ITN yetkililerinin, "mesleğine kendini adamış bir gazeteci" olarak tanımladığı Wild'ın öldürülmesiyle birlikte Irak savaşının başladığı 20 Mart tarihinden beri ülkede hayatını kaybeden gazeteci sayısı 16'ya yükseldi. 
     

</TEXT>
</DOC>
