<DOC>
<DOCNO> 171677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur21.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'daki patlamada yaralanan bir kişi öldü... 
</HEADLINE>
<TEXT>

     Çankaya'da elektrik taahhüt işleri yapan işyerinde meydana gelen patlamada yaralanan 3 kişiden Deniz Gövsa 38 , yaşamını yitirdi. 
     Cinnah Caddesi Yeşilyurt Sokak'ta bulunan 3 numaralı binanın birinci katındaki Halis Türkyılmaz'a ait Fultan Limited Şirketi'nde, saat 10.00 sıralarında büyük bir patlama meydana geldi. Bu patlamayı, şiddeti daha küçük birkaç patlama daha izledi. 
     İşyerinin tamamen kullanılamaz hale geldiği, aynı bina ile çevredeki bazı binaların camlarının kırılmasına yol açan patlama sonrasında, işyerinde yangın çıktı. 
     Patlamada yaralanan ve Hoşdere Caddesi üzerinde bulunan Fatih Üniversitesi Tıp Fakültesi Hastanesi'ne kaldırılan Deniz Gövsa, yaşamını yitirdi. Gövsa'nın, patlamanın meydana geldiği dairenin karşısındaki işyerinde çalıştığı bildirildi. 
     Hacettepe Üniversitesi Tıp Fakültesi Hastanesi'ne kaldırılan yaralılar Mehmet Halis Türkyılmaz ile Ayla Yaşar'ın tedavileri ise devam ediyor. 
     Görgü tanıkları, patlama sonrasında meydana gelen yangın nedeniyle, o sırada 1. katta bulunanlardan balkonlardan atlayanlar olduğunu, yangının itfaiye tarafından kısa sürede söndürüldüğünü söylediler. 
     Cumhuriyet savcılığı ve emniyet müdürlüğü olay yeri inceleme ekiplerinin, patlamanın neden meydana geldiğine ilişkin araştırmaları sürüyor. 
     Büyükşehir Belediyesi İtfaiye Daire Başkanı Faruk Kurutuz, patlamanın nedenini bilemediklerini belirterek, balkonda bulunan bir tüpün sağlam olduğunu, binada doğalgaz çalışması yapıldığını ancak patlamanın doğalgazdan kaynaklanmadığını bildirdi. 
     Kurutuz, patlamanın nedeni ile ilgili kesin bir sonuca henüz ulaşılamadığını kaydetti. 
     
</TEXT>
</DOC>
