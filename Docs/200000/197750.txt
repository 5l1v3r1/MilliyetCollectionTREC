<DOC>
<DOCNO> 197750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yasam/yas06.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem değil sesi korkuttu 
</HEADLINE>
<TEXT>

   İzmir Balçova'da dün saat 09.24'te meydana gelen 3.5 büyüklüğündeki depremde ortaya çıkan patlama sesi, herkesi evlerinden çıkarttı 
      İZMİR DHA 
   
   İzmir'de halk dün hafif şiddetteki depremden çok, çıkardığı patlamayı andıran ses nedeniyle korku yaşadı. 
   Balçova başta olmak üzere Güzelyalı, Göztepe, Hatay, Üçkuyular ve Narlıdere'de oturanlar, dün sabah saatlerinde büyük bir patlama sesi duydu. Herkesin aklına ilk anda, yeni bir bombalı saldırı ihtimali geldi, ancak bir patlama bulgusu elde edilemedi. Kandilli Rasathanesi yetkilileri de, aynı saatte 3.5 büyüklüğünde bir deprem kaydedildiğini, patlamanın depremle ilgili olabileceğini belirtti. 
   
   Termallerde hep oluyor 
   Bazı binaların camlarının kırılmasına yol açan deprem sırasında özellikle termal tesislerin bulunduğu Balçova'da duyulan sesle paniğe kapılan vatandaşlar sokağa çıktı ve bir süre evlerine girmedi. 
   Araçlarını açık alanlara park edip içinde oturan vatandaşlardan Metin Gölce, "Odamda uyuyordum. Bir anda yerden bir ses ve ardından sarsıntı geldi. Ne olduğunu anlayamadan kendimizi dışarı attık" dedi. 
   Geçen yıllarda da küçük depremler sırasında Balçova'da yeraltından gelen bazı patlama sesleri olduğunu hatırlatan yetkililer, sarsıntı nedeniyle herhangi bir can ve mal kaybı olmadığını bildirdi. 
   
   
</TEXT>
</DOC>
