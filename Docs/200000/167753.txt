<DOC>
<DOCNO> 167753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/spor/spo06.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SON KRAL FEDERER 
</HEADLINE>
<TEXT>

Wimbledon'un tek erkekler finalinde Avustralyalı Philippoussis'i üç sette de mağlup eden genç raket, grand slam kazanan İsviçreli ilk erkek tenisçi oldu 
     1.4 trilyon aldı 
     WIMBLEDON Tenis Turnuvası'nda tek erkekler şampiyonluğunu İsviçreli Roger Federer kazandı. Sezonun üçüncü grand slam mücadelesinin finalinde Avustralyalı Mark Philippoussis ile karşılaşan 21 yaşındaki Federer, 7 - 6 7 - 5 , 6 - 2 ve 7 - 6 7 - 3 'lık üç set sonunda rakibini mağlup ederek tek erkeklerde grand slam kazanan ilk İsviçreli raket olarak tarihe geçti. Federer böylece 575 bin sterlinlik 1.4 trilyon lira ödülün de sahibi oldu. 
     
     Sevinçten ağladı 
     DAHA önce grand slam kazanmamış iki raketin oynadığı finalde, çok süratli ace vuruşlarıyla ünlü Philippoussis karşısında ilk seti tie - break ile kazanan Federer, iki servis kırdığı ikinci seti de kolay aldı. Yine tie - break'e giden üçüncü sette de rakibini avlayan Federer, geçen yıl ilk turda elendiği Wimbledon'da bu kez mutlu sona ulaştı. İsviçreli raket 1 saat 56 dakikalık maç sonrası sevinç gözyaşlarını tutamadı. Bu arada 46 yaşındaki Amerikalı Martina Navratilova karışık çiftlerde Hintli Leander Paes ile şampiyon olarak Wimbledon'da 20. şampiyonluğunu elde edip rekor kırdı. 
     
Serena'dan jest      'Venus olurdu' 
     WİMBLEDON Tenis Turnuvası'nda üst üste ikinci şampiyonluğunu kazanan Serena Williams, yine finalde yendiği ablası Venus'e jest yaptı. Sakat olmasına rağmen korta çıkan ablasının, cesaretiyle büyük bir takdiri hak ettiğini söyleyen Serena, "Eğer sakatlığı engel çıkarmasaydı, bu yıl Wimledon'da, o şampiyon olurdu" diye konuştu. 
     
     'Tarihe geçti' 
     GRAND Slam finallerinde altıncı kez karşılaştığı Venus'e karşı art arda beşinci zaferine de imza atan Serena Williams, aynı zamanda Wimbledon tarihine de girmeyi başardı. Yıldız raket, 1968 yılından bu yana King, Navratilova, Graf ve 2000 ile 2001'de zirveye çıkan Venus'ten sonra tek bayanlarda iki şampiyonluğu üst üste kazanan beşinci isim oldu. 
     

</TEXT>
</DOC>
