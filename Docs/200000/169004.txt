<DOC>
<DOCNO> 169004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur33.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başına Yeni Cami'nin sıvası düştü... 
</HEADLINE>
<TEXT>

     Eminönü'deki Yeni Cami'nin şadırvanında serinlemek isterken başına sıva düşen kadın yaralandı. 
     Alışveriş yapmak ve gezmek için eşi Mehmet Doğan ve 3 çocuğuyla Eminönü'ne gelen Sebahat Doğan, serinlemek amacıyla Yeni Cami'nin şadırvanında yüzünü yıkamak istedi. 
     Bu sırada tamir aşamasında olan caminin üst balkonundaki tavan sıvası Sebahat Doğan'ın başına düştü. Kanlar içinde yere yığılan kadına ilk müdahaleyi eşi ve bu sırada oradan geçen bir hemşire yaptı. Bir süre baygınlık geçiren kadın daha sonra kendine geldi. 
     Ambulansla Haseki Eğitim ve Araştırma Hastanesi'ne kaldırılan Doğan tedavi altına alındı. 
     
     7 AYDIR SIVA DÖKÜLÜYORDU 
     Yeni Cami ve Külliyesi Koruma Derneği Başkanı Çetin Palancı, olaydan duyduğu üzüntüyü dile getirdi. 
     Şadırvanın üstünde bulunan balkondaki sıvaların 7 ay önce düşmeye başladığını ifade eden Palancı, şunları kaydetti 
     ''Balkonun sıvaları düşmesin diye iskele kurup tahtalarla destek yaptık. Şadırvanın bulunduğu bölümün üzerine de bez korumalar yerleştirdik. Daha sonra tarihi bir yer olması nedeniyle tamirat için gerekli izni almaya çalıştık. İzin alındıktan sonra 2 gün önce müteahhit çalışmaya başlamıştı.'' Bu arada, Yeni Cami civarındaki vatandaşlar, özellikle hafta sonu olması nedeniyle burada çok sayıda kişinin bulunduğunu belirterek, cami yetkililerine gerekli önlemleri almadıkları için tepki gösterdiler. 
     
</TEXT>
</DOC>
