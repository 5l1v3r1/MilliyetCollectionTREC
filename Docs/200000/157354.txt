<DOC>
<DOCNO> 157354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur33.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de tuvalet ve banyo sıkıntısı... 
</HEADLINE>
<TEXT>

     Bingöl'de depremin ardından çadırlarda yaşamaya başlayan ve evlerine girmeye çekinen vatandaşlar, en çok tuvalet ve banyo konusunda sıkıntı çekiyorlar. 
     Bingöl'de, 1 Mayıs'ta meydana gelen 6.4 şiddetindeki depremden sonra, artçı sarsıntıların devam etmesi nedeniyle vatandaşlar sokak ve parklara kurdukları çadırlarda yaşamlarını sürdürmeye çalışıyorlar. Kentte mevcut tuvaletlerin ihtiyacı karşılayamaması nedeniyle özellikle kadınlar, bu konuda büyük sıkıntı çekiyorlar. 
     Belediyenin bugüne kadar maliyeti 1 milyar 200 milyon liradan 5 tuvalet yaptırmasına karşılık, şehir merkezinde ihtiyacın karşılanabilmesi için en az 70 tuvalet ve banyo gerektiği, ancak maddi imkansızlıklar nedeniyle yaptırılamadığı bildirildi. 
     Bingöl Valisi Hüseyin Avni Coş, salgın hastalıklara karşı seyyar tuvalet ve banyo yapılması konusunda belediyeyi görevlendirdiklerini ifade ederken, Belediye Başkanı Feyzullah Karaarslan, belediyenin bu ay İller Bankası'ndan aldığı paranın 200 milyar lira oluğunu, bu paranın da ancak işçi maaşlarını ve personel giderlerini karşılamaya yeteceğini bildirdi. Karaarslan, bu konuda gönüllü kuruluş ve yetkililerden yardım istedi. 
     Vatandaşlar ise erkeklerin ihtiyaçlarını cami tuvaletleri ve hamamlarda giderebildiklerini, ancak bayanların zorunlu olarak hasarlı evlerine gitmek durumunda kaldığını kaydettiler. 
     
</TEXT>
</DOC>
