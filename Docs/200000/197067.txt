<DOC>
<DOCNO> 197067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo15.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci'den İspanyol basınına En üzgün 2 günümüz 
</HEADLINE>
<TEXT>

     İstanbul'da meydana gelen terörist saldırılara İspanyol spor basını da geniş yer ayırırken Real Sociedad'da oynayan milli futbolcu Nihat Kahveci, ''Gerçekte, Türkiye tarihinin en üzgün 2 gününü geçiriyoruz'' açıklamasında bulundu. 
     Marca Gazetesi'ne demeç veren Nihat Kahveci, ''Geçtiğimiz günlerde meydana gelen ve birçok insanın hayatına malolan saldırıdan çok daha fazla üzücü olan Letonya'ya karşı elenmemizden sonra sabah yataktan kalktım. Cuma gününe kadar Real Sociedad'da antremanlara çıkamayacağım için İstanbul'dayım ve bu yüzden bu yüzkarası olayları canlı yaşadım. Evim, trajedinin olduğu yere 10 kilometre kadar uzaklıkta ve patlamaların olduğu anda evin camları gümbürdedi. İlk, 2 geminin çarpıştığını düşündüm. Çünkü liman evimize çok yakın. Ama hemen sonra sokaklarda halkın bağrışları başladı ve korkunç, canavarca birşeyin meydana geldiğinin farkına vardım'' dedi. 
     Saldırıları kimin gerçekleştirildiğini bilmediğini ama birilerinin Türkler'e çok zarar vermeye çalıştığını belirten Nihat, ''Şimdi gerçek bir insani dram yaşıyoruz. İnsanlar çok korkuyor. Umarım ki bu tip şeyler tekrarlanmaz, inanılmaz birşeydi'' diye konuştu. 
     Bu arada dünkü saldırının ardından FC Barcelona'da oynayan kaleci Rüştü Reçber ile birlikte İstanbul'dan Barcelona'ya gelen Espanyol takımının milli oyuncusu Tayfun Korkut da gazeteye yaptığı açıklamada, ''Bu olay beni çok etkiledi. Çok sayıda sivil Türk'ün öldüğü çok çirkin bir saldırı. Bunlar çok basit bir biçimde evinden çıkıp birşeyler almaya giden halk. Halk korkuyor, çünkü kendisine de aynı şeyin olabileceğini biliyor'' dedi. Tayfun, uçakta Rüştü ile gelirken morallerinin çok bozuk olmasından dolayı bu konuyu aralarında konuşmadıklarını söyledi. 
     Öte yandan İspanyol basını, UEFA'nın aldığı kararla gelecek hafta Türkiye'de yapılacak maçların ertelenmesine de geniş yer verdi. İspanyol takımı Valencia'nın UEFA Kupası'nda İsrail'in Maccabi Hayfa takımıyla 27 Kasım Perşembe günü İzmir'de yapması gereken maçın ertelenmesiyle ilgili verilen haberlerde, ''UEFA yetkililerinden alınan bilgilere göre eğer önümüzdeki günlerde Türkiye'deki güvenlik durumu düzelirse maç İzmir'de oynanabilir. İsrail, Hayfa Stadı'nda maçı oynamak istiyor ama Valencia ne İzmir ne de Hayfa'da oynamak istiyor, bunun yerine Mestalla'yı öneriyor'' denildi. 
     
</TEXT>
</DOC>
