<DOC>
<DOCNO> 194642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Kapusuz Türkiye'nin birinci önceliği dokunulmazlık değil 
</HEADLINE>
<TEXT>

     AK Parti Grup Başkanvekili Salih Kapusuz, Türkiye'nin birinci önceliğinin dokunulmazlık olmadığını belirterek, ''Hortumcuların dokunulmazlığı mı var '' dedi. 
     TBMM'de gazetecilerle sohbet eden Kapusuz, Anayasa değişikliğini toplumun tüm kesimlerinin katılımıyla gerçekleştirmek istediklerini anlattı. CHP'nin ''milletvekili dokunulmazlığına'' takılıp kaldığını belirten Kapusuz, bu konuda kurulan Meclis Araştırma Komisyonu'nun çalışmalarını sürdürdüğünü, ortaya çıkacak raporun görüşülüp tartışılmasının ardından düzenlemeye gidilmesi gerektiğini, aksi taktirde sonucun daha önceki girişimlerden farklı olmayacağını kaydetti. 
     Milletvekili dokunulmazlıklarını görüşecek olan Anayasa-Adalet Karma Komisyonu'nun çalıştırılmamasının CHP'liler tarafından eleştirildiğinin hatırlatılması üzerine de Kapusuz, ''Karma Komisyon'un toplanmasına bir engel yok. Önümüzdeki günlerde toplanacak. Bu konuda bir Araştırma Komisyonu çalışırken tezkerelerin görüşülmesi Meclis'i meşgul edecektir'' dedi. 
     Dokunulmazlığın öne çıkarılmasının CHP için ''zaruret'' halini aldığını anlatan Kapusuz, şöyle konuştu 
     ''Bunların sözüm ona hedefleri Başbakan'ı itham etmektir, bazı bakan arkadaşlarımızın korunduğunu düşünüyorlar. Sayın Başbakanımız, İstanbul Büyükşehir Belediye Başkanı iken uzun süre muhalefette görev yaptı. Belediye başkanlarının dokunulmazlığı yok. Ayrıca belediye başkanları en kolay denetlenebilecek kişilerdir. Başbakan, o dönemde aynı konuda defalarca incelemeye, soruşturmaya uğramıştır. Siirt seçimlerine gelinceye kadar olaylar mahkemelere intikal etmiştir. Mahkemelerin hepsinde ya takipsizlik ya da beraat kararı verilmiştir. Öyle sanıyorum ki, sadece bir davası kaldı. Hal böyleyken, hala kamuoyunun kafasını kurcalayacak beyanlarla uğraşacaksınız. Bırakın bunları, milletin derdi ile uğraşın. Geçmişteki siyaset anlayışının dışına çıkın. O dönem geride kaldı. Bugünün muhalefeti katılımcı, çözüm üreten, projeci muhalefet olmak zorundadır.'' Türkiye'nin birinci önceliğinin dokunulmazlıklar olmadığına işaret eden Kapusuz, ''Hortumcuların dokunulmazlığı mı var Bir husus var ki çok öne çıkmaktadır. Türkiye'nin hortumlardan ve hortumculardan daha önemli problemi, adalet, kalkınma ve temiz siyasettir. Bunlarla meşgul olup, vakit geçirmenin kimseye kazandırdığı bir şey yoktur. CHP de bundan kaybediyor'' dedi. 
     
</TEXT>
</DOC>
