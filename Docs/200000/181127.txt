<DOC>
<DOCNO> 181127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/dunya/dun01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide derinden vuracak 
</HEADLINE>
<TEXT>

   Çok sayıda İslamcının Hollanda'da dalış eğitimi aldığı ortaya çıktı 
   DIŞ HABERLER SERVİSİ 

   
   Dalış eğitimi alan El Kaide militanlarının, köprü ve gemilere terör saldırıları düzenlemesinden korkuluyor. Terör yöntemleri açısından yeni bir sayfayı işaret eden bu eylem biçimi, Hollanda'da şüphe üzerine tutuklanan terör sabıkalı bir Iraklı, bir Cezayirli ve bir İranlının, Eindhoven'da dalış eğitimi aldığının ortaya çıkmasıyla öğrenildi. Yapılan soruşturmada dalış eğitimi alan çok sayıda Müslüman öğrencinin ülkelerine döndüğü öğrenildi. 
   Bu yeni bulgu, El Kaide militanları ve sempatizanlarının aldıkları dalgıçlık eğitimini terör saldırılarında kullanması korkusunu doğurdu. "El Kaide denizcileri" daha önce de eylemler gerçekleştirmişti. Bunların en kanlısı, 2000 Ekim'inde Yemen açıklarında Amerikan destroyeri USS Cole'a düzenlenen intihar saldırısıydı. USS Cole'a çarpan bomba yüklü bir Zodiac bot, 17 Amerikan denizcinin ölümüne neden olmuştu. 
   
   
</TEXT>
</DOC>
