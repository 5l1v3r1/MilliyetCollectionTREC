<DOC>
<DOCNO> 192811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun09.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk mühendise karşı 18 Taliban serbest bırakılsın " 
</HEADLINE>
<TEXT>

     Afganistan'da Türk mühendis Hasan Önal'ı kaçıranlar, 18 Taliban militanının serbest bırakılmaması halinde rehineyi gün sonunda öldürme tehdidinde bulundular. 
     Ancak Önal'ın kaçırıldığı ilin valisi, kaçıranların talebini karşılayıp karşılamama konusunda henüz karara varmadıklarını belirtti. 
     Taliban sözcüsü Molla Akim Latifi, kaçıranların ilk taleplerinde değişiklik yaptıklarını söyledi. Önal'ı kaçıranların, 6 Taliban militanının serbest bırakılmasını istedikleri bildirilmişti. 
     Latifi ise şoföre verilen mektupta 10 kişinin isminin yer aldığını, Kabil yönetimiyle temas kurulduktan sonra 8 ismi daha eklediklerini söyledi. 
     Serbest bırakılması istenen 18 kişi arasında devrik Taliban rejiminin üst düzey yetkililerinden Seyid Muhammed Şahid Haliye'nin de bulunduğu belirtildi. 
     Bilinmeyen bir yerde bulunan Latifi ile uydu telefonuyla kurulan bağlantıda Taliban yetkilisi, ''Hükümete 48 saat verdik. Süre bu akşam sona eriyor'' dedi. 
     Gazni valisi Esadullah Han'ın federal içişleri bakanıyla bu sabah görüştüğü ancak ne gibi bir yol izleyecekleri konusunda karar verilmediği bildirildi. 
     Vali, ''Taliban'la pazarlığa girmek istemiyorum. Taliban'ın pazarlık olmadan, Türk mühendisin gitmesine izin vereceğine eminim'' dedi. 
     Esadullah Han, Taliban üyelerinin geçen ay kendi akrabalarından 2 kişi kaçırdıklarında da pazarlık yapmayı reddettiğini hatırlattı. 
     Önal ile şoförü kaçırılarak, gözleri bağlı halde bilinmeyen bir yere götürülmüşlerdi. Şoför daha sonra eline bir mektup verilerek serbest bırakılmıştı. Mektupta, 6 Taliban üyesi serbest bırakılmazsa Önal'ın öldürüleceği tehdidinde bulunulduğu belirtiliyordu. 
     
</TEXT>
</DOC>
