<DOC>
<DOCNO> 183505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/guncel/gun06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saçan'a meslekten ihraç 
</HEADLINE>
<TEXT>

   Albayrak operasyonuyla adını duyuran polis müdürü Adil Saçan, meslekten ihraç edildi 
   ANKARA Milliyet 

   
   İçişleri Bakanlığı, işkence konusunda süre ve yaptırım açısından alışıldık olmayan bir tutum sergiledi. İstanbul Emniyet Müdürlüğü Organize Suçlar Şube Müdürlüğü'nden alınarak Niğde Polis Okulu Müdürlüğü kadrosuna atanan polis müdürü Adil Serdar Saçan'ın, "gözaltına alınan zanlılara işkence yaptığı" gerekçesiyle meslekten ihraç edilmesine karar verildi. 
   Saçan ve yardımcısı Ahmet İhtiyaroğlu'nun da aralarında bulunduğu 10'a yakın personel hakkında Eylül 2002'de gözaltına alınan zanlılara işkence yapmak suçundan adli ve idari soruşturma açıldı. Kayıp Yasemin Durgun'un cesedinin parçalanmış halde bulunmasıyla ilgili "çete" suçlamasıyla gözaltına alınan üniversite öğrencileri C.A, S.S. ve Ö.Ö, sorgulandıkları Organize Suçlar Şube Müdürlüğü'nde işkence gördüklerini iddia ederek dilekçe verdiler. Gözaltındayken doktorun "sağlam" rapor verdiği üç şikayetçinin serbest kaldıktan sonra "işkence gördüklerine dair" rapor alıp dilekçe ekinde göndermesiyle İçişleri Bakanlığı harekete geçti. AKP'ye yakınlığıyla bilinen Albayrak ailesine yönelik çete operasyonuna da imza atarak hükümetin tepkisini çeken, daha sonra İstanbul dışına tayin edilen Saçan ve arkadaşları hakkında yapılan soruşturmada, müfettişler üç zanlıya işkence yapıldığına kanaat getirdi ve hazırladıkları raporu Emniyet Genel Müdürlüğü'ne sundu. 
   İçişleri Bakanlığı Müsteşarı Muzaffer Ecemiş'in başkanlığında 11 Eylül'de toplanan Yüksek Disiplin Kurulu, suçlamaları reddeden Saçan ve İhtiyaroğlu'nun Emniyet Örgütü Disiplin Tüzüğü'nün 8 39. maddesinde yer alan, "İş sahiplerine ya da herhangi bir nedenle Emniyet binalarına gelen ya da getirilenlere işkence yapmak" suçunu işlediklerine kanaat getirip, "meslekten ihraç" cezasını uygun buldu. Kurul, diğer polislere de bir alt ceza olan "24 ay kıdem durdurma" cezası verdi. 
   Saçan ve arkadaşları, itirazlarından sonuç alamazlarsa haklarında alınan idari kararla cezalandırılacaklar. 
   Olaya ilişkin davanın ilk duruşmasının da aralık ayında İstanbul 7. Ağır Ceza Mahkemesi'nde yapılacağı kaydedildi. 
   
   
</TEXT>
</DOC>
