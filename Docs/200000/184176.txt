<DOC>
<DOCNO> 184176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur21.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli Belediye Başkanı'na tutuklama istemi... 
</HEADLINE>
<TEXT>

     Sultanbeyli Belediye Başkanı Yahya Karakaya, tutuklanması istemiyle mahkemeye sevk edildi. 
     Sultanbeyli Adliyesi'ne geldikten sonra Cumhuriyet Savcısı Muhsin Özdeş tarafından ifadesi alınan Yahya Karakaya, ardından tutuklanması talebiyle 1. Sulh Ceza Mahkemesi'ne gönderildi. 
     Karakaya'nın, Cumhuriyet Savcılığı'ndaki sorgusunda ''suçlamaları kabul etmediği'' öğrenildi. 
     Sultanbeyli'de otomobili kurşunlanan Ali Yakup Turanoğlu'nun, Belediye Başkanı Karakaya'nın ''bazı kadınlarla ilişkisini görüntüleyerek şantaj yaptığı'' öne sürülmüştü. Sultanbeyli Cumhuriyet Savcılığı da, Karakaya'nın ifadesinin alınması amacıyla savcılığa getirilmesi için polise talimat vermişti. 
     
</TEXT>
</DOC>
