<DOC>
<DOCNO> 187420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo05.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişi bırak bugüne bak 
</HEADLINE>
<TEXT>

   Ay - Yıldızlılar, geçmiş yıllarda alınan farklı yenilgileri önemsemediklerini, cumartesi günü kazanmak için oynayacaklarını belirtti 
      
   MİLLİLERİMİZ galibiyete inanıyor. İngiltere ile cumartesi günü oynanacak karşılaşmadan zaferle ayrılacaklarını belirten Ay - Yıldızlılar, özellikle geçmiş yıllarda alınan yenilgilerin kendilerini ilgilendirmediğini ifade etti. İşte futbolcularımızın karşılaşmayla ilgili görüşleri 
   HAKAN ŞÜKÜR Belki de dünyanın hiçbir takımında olmayan bir aile ortamımız var. Psikolojik açıdan gergin de değiliz. Sadece tatlı bir heyecan yaşıyoruz. Zaten bu heyecanı yaşamazsanız bir şey elde edemezsiniz. 
   EMRE BELÖZOĞLU Milli Takımımız artık birçok Avrupa ekibinin önünde. İngiltere'nin üstünde bir takımız. Bundan önceki başarısızlıklar veya başarılar beni fazla ilgilendirmiyor. Benim için önemli olan bugündür. 
   ÜMİT DAVALA Geçmişteki sonuçların baskı oluşturacağını sanmıyorum. Şu anda Avrupa'nın üst düzey takımlarından biriyiz. 
   ALPAY ÖZALAN Halkımızın yüzünü hiç kara çıkartmadık. Yine öyle olacak. Ben kendi adıma, Türk milleti ve bayrağımız için terimin son damlasına kadar mücadele edeceğim. 
   İLHAN MANSIZ Maç sahada kazanılır. En iyi performansımızı göstermek istiyoruz. Hakemin bariz hataları olmadıkça skora etkisinin olacağını sanmıyorum. Herşeyi futbolcular belirleyecek. Maçın hakemi Collina uğurlu olabilir ama bizim adımıza gol atacak değil. 
   HASAN ŞAŞ Abartmamak lazım, normal bir maç oynayacağız. İlk karşılaşmamızda provokasyon amacıyla çok şeyin yapıldığını biliyoruz. Ama sahaya çıkıp, yenmeye çalışacağız. 
   
   Mesaiye devam    A Milli Futbol Takımımız İngiltere maçının hazırlıklarını yaptığı iki antrenmanla sürdürdü. Sabahki çift kalede Hakan Şükür sakatlık geçirdi. Golcü futbolcu kısa bir tedaviden sonra maça devam etti. Çalışmada hafif sakatlığı olduğu için yer almayan Sergen ve İlhan Mansız ise akşam basına kapalı yapılan taktik ağırlıklı idmana katıldı. İlhan takımla çalışırken, Sergen de düz koşu yaptı. 
   
   'Tek sonuç galibiyet'    IŞIK Sigorta tarafından düzenlenen "11 Altın Adam" yarışmasında jüri toplantısına katılan FIFA İcra Kurulu Üyesi ve UEFA Asbaşkanı Şenes Erzik, Türkiye'nin İngiltere'yi yenecek güçte olduğunu söyledi. Erzik, "Maçın sonucunu herkes biliyor. İlk kez bu kadar kararlı, vasıflı ve tam takım olarak mücadele edeceğiz. Tabii ki galip geleceğiz" dedi. 
   ERZİK, UEFA olarak iki ülke ilişkilerine müdahale etmek zorunda kaldıklarını açıkladı. UEFA Asbaşkanı, "Eriksson'un sözleri ve Haluk Ulusoy'un cevabından sonra toplantı yaptık. Tansiyon düştü" diye konuştu. Bu arada "11 Altın Adam" yarışmasında Eylül birinciliğini Sergen kazandı. En iyi antrenör Lucescu olurken, idarecilerde Adnan Sezgin, hakemlerde Ali Aydın zirveye çıktı. 
   
   MİLLİ TAKIM GÜNLÜĞÜ    'Kendileri bilir' 
   MENAJER Can Çobanoğlu, Ferdinand'ın kadroya tekrar alınması durumunda İngilizler'i UEFA'ya şikayet etmeyi düşünmediklerini açıkladı. Çobanoğlu, "Kendileri bilir. Eğer burada doping çıkarsa bedelini öderler" dedi. 
   
   'Bizim devrimiz' 
   FUTBOL Federasyonu Başkanı Haluk Ulusoy, Türkiye'nin dünya futbolunda büyük ivme kazandığını açıkladı. Ulusoy, "Eskiden devir İngilizler'indi, artık bize geçti. Cumartesi günü Milli Takımımız büyük bir zafer yaşatacak" dedi. 
   
   'Favoriyiz' 
   AY-Yıldızlı takımın eski teknik patronu Mustafa Denizli, İngiltere engelini rahatlıkla aşacağımızı iddia etti. Denizli, "Türkiye, bireyleriyle ve değerleriyle İngiltere'nin önünde. Favori biziz" dedi. 
   
   Gözler dalyada 
   MİLLİ Takım'ın değişmez isimlerinden Bülent Korkmaz, Tugay, Hakan Şükür, Rüştü ve Alpay dalya için geri sayıma geçti. Bülent 90, Tugay 89, Hakan Şükür 87, Rüştü 85 ve Alpay ise 83 kez milli olarak, tarihi rakama yaklaştı. 
   
   En gözde Fatih 
   ŞENOL Güneş, 2000 yılından bu yana sürdürdüğü teknik direktörlük görevi sırasında en çok Fatih Akyel'e forma şansı tanıdı. Tecrübeli futbolcu, 46 maçın 41'inde forma giydi. Fatih'i 40 maçla Rüştü izlerken, Bülent Korkmaz ve Ergün 36, Alpay 35 ve Hakan Şükür de 31 karşılaşmada görev yaptı. 
   
   Ümitleri geldi 
   İNGİLTERE Ümit Milli Takımı yarın Türkiye ile oynayacağı karşılaşma için İstanbul'a geldi. Ada ekibine, uçağın inişinden itibaren sıkı güvenlik tedbirleri uygulandı. Kafile vakit kaybetmeden otele götürüldü. 
   
   
</TEXT>
</DOC>
