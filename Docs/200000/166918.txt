<DOC>
<DOCNO> 166918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur23.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk rektör Hollanda'da tren istasyonunda soyuldu... 
</HEADLINE>
<TEXT>

     Abant İzzet Baysal Üniversitesi AİBÜ Rektörü Prof. Dr. Yaşar Akbıyık, aralarında Bolu Valisi'nin de bulunduğu heyetle davetli olarak gittiği Hollanda'nın Rotterdam kenti tren istasyonunda soyuldu. 
     Rotterdam Okul Yönetimleri Birliği'nin davetlisi olarak 11-22 Haziran arasında Hollanda'ya giden Rektör Prof. Dr. Akbıyık, istasyonda kafileyle dolaşırken çantasının olmadığını fark ettiğini belirterek, ''Hırsızlar, tren istasyonunda evrakımın bulunduğu çantayı çaldılar. Çantanın içinde pasaportum ve resmi evrakım vardı'' dedi. 
     Pasaportunun çalındığını fark edince Türkiye Büyükelçiliği'ne gittiklerini anlatan Prof. Dr. Akbıyık, ''Geziyi yarıda bırakıp, normal programdan 4 gün önce, buradan aldığımız seyahat belgesiyle Türkiye'ye döndüm'' diye konuştu. 
     Rotterdam'a giden heyette, Bolu Valisi Mehmet Ali Türker, Bolu Belediye Başkan Yardımcısı Rıza Elibol, Bolu Milli Eğitim Müdürü Halil Ecevit ve eğitimciler bulunuyordu. 
     
</TEXT>
</DOC>
