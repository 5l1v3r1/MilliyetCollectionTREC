<DOC>
<DOCNO> 185843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur07.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS hakkında doğru sanılan yanlışlar... 
</HEADLINE>
<TEXT>

     İlk olarak eşcinsellerde ortaya çıkan AIDS hastalığı konusunda vatandaşlar arasında kabul edilen anlayışların pek çoğu gerçekleri yansıtmıyor. 
     Sağlık Bakanlığı'ndan alınan bilgiye göre, birçok kişi halen, bu hastalığı ''homoseksüel'' hastalığı olarak bildiği için test yaptırmaktan kaçınıyor. 
     Vatandaşlar arasında hastalıkla ilgili genellikle yanlış bilgiler, söylenti şeklinde kulaktan kulağa yayılıyor ve bunlara zamanla inanılıyor. 
     Bilim adamları, AIDS konusunda bilinmesi gerekenleri şöyle sıralıyor 
     -Sadece cinsel ilişki ve kan yoluyla geçen AIDS, yalnızca homoseksüel hastalığı değil. Karşı cins ile ilişki de belirgin geçiş yollarından biri. 
     -AIDS, kişilerarası normal temaslarla, kapı kollarından, yatak çarşaflarından, havlulardan, paradan, sabundan, ortak kullanılan banyo, sauna, kaplıcalar ve plajlardan bulaşmaz. 
     -''AIDS ter, idrar ve dışkı ile yayılır ve bulaşır'' kavramları yanlış. 
     -Sivrisinekler, AIDS bulaştırmaz. 
     -AIDS virüsü taşıyan bir kimsenin kullandığı iğnenin, herhangi bir nedenle paylaşılması virüsü bulaştırır. 
     -Cinsel ilişki sırasında doğru prezervatif kullanımı, AIDS'in bulaşmasını önler. 
     -Gebelikte AIDS virüsü taşıyan bir anneden, bebeğine virüs bulaşması olasılığı vardır. 
     -AIDS virüsünü taşıyan kişiyi, hastalık belirtileri çıkmadan sağlıklı kişilerden ayırt etmek için test yapılmalıdır. 
     
     5-19 YAŞ ARASINDA 57 HASTA VAR 
     Hastalık, en sık eşcinsellerde görülmekle beraber, damar içi uyuşturucu eroin, morfin kullananlarda, hemofili hastalarında, ayrıca bu gruplardan hiçbirine girmeyen kimselerde de zaman zaman görülüyor. 
     Sağlık Bakanlığı'nın 2003 Haziran ayı verilerine göre, 5-19 yaşları arasında 57 HIV taşıyıcısı bulunuyor. 
     
</TEXT>
</DOC>
