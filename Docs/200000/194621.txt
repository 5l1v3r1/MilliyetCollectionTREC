<DOC>
<DOCNO> 194621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo29.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Çaykur Rizespor maçı yeniden oynanacak 
</HEADLINE>
<TEXT>

     Futbol Federasyonu Başkanı Haluk Ulusoy, Fenerbahçe-Çaykur Rizespor maçının, hakem Ali Aydın'ın kural hatası yapması nedeniyle yeniden yapılacağını açıkladı. 
     Ulusoy, A Milli Futbol Takımı'nın antrenman yaptığı Florya Metin Oktay Tesisleri'nde yaptığı açıklamada, Futbol Federasyonu Hukuk Kurulu'nun, bugün saatler süren toplantısı sonrasında aldığı kararı kendilerine bildirdiğini belirterek, ''Kural hatasının olduğu yerde, maçın yeniden oynanması gerektiği bize bildirildi. Maç yeniden oynanacak, sıfırdan başlayacak. Yani 1. dakikadan 90. dakikaya kadar. Normal maç oynanmamış şekilde oynanacak'' dedi. 
     Yönetim kurulundaki arkadaşlarıyla telefonda görüştüğünü ve işi uzatmadan, insanların beyinlerini daha fazla meşgul etmeden açıklama yapmalarını istediğini de kaydeden Ulusoy, şunları kaydetti 
     ''Hakem hatası var, doğru. Ama hakem hatasının neticesi de kural hatasına götürdü. Kural hatasının olduğu yerde de maçın yeniden oynanması, doğal olarak Hukuk Kurulu tarafından bize bildirildi. Biz de bu kararı kamuoyuna açıklamak durumunda kaldık. Tarih belli değil. En uygun tarih ne zaman ise o tarihte Fenerbahçe-Çaykur Rizespor maçı tekrar oynanacak.'' Hakem Ali Aydın, Fenerbahçe ile Çaykur Rizespor arasında 8 Kasım Cumartesi günü oynanan lig maçında, konuk takımdan Victoria'ya 41. ve 85. dakikalarda iki sarı kart göstermiş, ancak oyundan ihraç etmemişti. 
     
</TEXT>
</DOC>
