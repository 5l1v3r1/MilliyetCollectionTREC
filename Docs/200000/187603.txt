<DOC>
<DOCNO> 187603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur16.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD temsilciler meclisi heyeti, tezkere kararından memnun... 
</HEADLINE>
<TEXT>

     ABD Temsilciler Meclisi'nden bir heyet, çıktıkları bölge turu çerçevesinde Ankara'ya geldi. 
     Temsilciler Meclisi'nin terörizm, yeni tehditler ve askeri yetenekler alt komitesi başkanı ve silahlı kuvvetler komitesi kıdemli üyesi Jim Saxton başkanlığındaki heyet bugün ve yarın Ankara'da temaslarda bulunacak. 
     Saxton, Esenboğa Havaalanı'nda yaptığı açıklamada, Türkiye ile ABD arasında uzun süreli iyi ilişkiler bulunduğunu söyleyerek, dünyanın değişmesiyle ülkelerin bazen aynı bazen de farklı düşünebildiklerini kaydetti. 
     Türkiye'nin Irak'a asker gönderme kararından duydukları memnuniyeti dile getiren Saxton, Türkiye'nin işbirliği ve katılımının önemli olduğunu ve bu konunun ayrıntılarının iki tarafı da tatmin edici şekilde çözümlenmesi için çalışılacağını bildirdi. 
     Heyetin diğer üyesi Jim Turner da, Türkiye'nin asker gönderme kararının Amerikan halkı tarafından da memnuniyetle karşılandığını belirterek, ziyaretleri çerçevesinde iki ülke ilişkilerinin daha da gelişmesi üzerinde duracaklarını kaydetti. 
     Türkiye'nin Irak'a asker gönderme kararından önce planlanan Temsilciler Meclisi heyetinin ziyareti çerçevesinde heyet üyeleri bugün TBMM Başkanı Bülent Arınç, Devlet Başkanı ve Başbakan Yardımcısı Mehmet Ali Şahin, yarın da Dışişleri Bakanlığı Müsteşarı Büyükelçi Uğur Ziyal ile bir araya gelecekler. 
     Temsilciler Meclisi heyetinin yanı sıra, ABD Senatosu çoğunluk lider yardımcısı Senatör Mitch McConnell başkanlığında bir senato heyetinin akşam saatlerinde Ankara'ya gelmesi bekleniyor. 
     
</TEXT>
</DOC>
