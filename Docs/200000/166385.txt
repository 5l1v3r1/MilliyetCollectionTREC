<DOC>
<DOCNO> 166385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko24.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul CeBIT'e hazırlanıyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı olarak nitelendirilen CeBIT Bilişim Eurasia Fuarı, 2-7 Eylül tarihleri arasında İstanbul'da gerçekleştirilecek. 
     Dünya CeBIT zincirinin Avrasya halkası olan fuar, bu yıl Çin, Fransa, Almanya, Yunanistan, Hindistan, İtalya, Kore, Singapur, Tayland ve ABD başta olmak üzere 15 ülkeden 900 katılımcı şirket ve 55 ülkeden de 160 bin ziyaretçiyi ağırlayarak küresel bir buluşmaya ev sahipliği yapacak. 
     CeBIT Eurasia'nın bilgilendirme toplantısı, fuarı düzenleyen Dünya CeBIT ve Hannover Fairs Interpro Uluslararası Fuarcılık HİF A.Ş Yönetim Kurulu Başkanı Jörg Schomburg ve HİF A.Ş Genel Müdürü Erdem Özel'in katılımıyla yapıldı. 
     Schomburg, toplantıda yaptığı konuşmada, bilişim ve iletişim teknolojileri sektörünün geçen 10 yıl içinde satışlarını ikiye katladığına dikkat çekerek, sektörün 2000 yılında neredeyse yüzde 13'lük rekor bir büyüme oranına ulaştığını söyledi. 
     Bu dinamizmin 2001 ve 2002'de devam etmediğini belirten Schomburg, uzmanların 2003 yılı için yüzde 4,5 ve 2004 yılı için de yüzde 5,7'lik bir büyüme öngördüğünü kaydetti. 
     Schomburg, sektörde e-iş, e-devlet,e-eğitim ve e-sağlık gibi yeni pazarların ortaya çıktığını ifade ederek, ''Şimdi başarmamız gereken yeni bir bilgi ve iletişim teknolojileri döngüsünün gelişimini sadece ABD'de ve Avrupa'da değil, aynı zamanda küresel bir ölçekte hazırlamak ve tanıtmaktır'' dedi. 
     
     AVRUPA'NIN TEKNOLOJİ BAŞKENTİ 
     HİF A.Ş Genel Müdürü Erdem Özel de, 2002'de Türkiye bilişim pazarının bir önceki yıla göre yüzde 11.7 oranında artışla 10.2 milyar dolar büyüklüğe ulaştığını bildirdi. 
     Pazarın bu yıl yüzde 12.9 artışla 11.5 milyar dolar, 2004 yılı sonunda ise 13.2 milyar dolarlık büyüklüğe ulaşacağının tahmin edildiğini belirten Özel, bu süre içinde KOBİ'lerin e-iş yatırımlarının artacağını, çağrı merkezi ve dış kaynak kullanım hizmetleri pazarının büyüyeceğini kaydetti. 
     Erdem Özel, bu yıl toplam 52 bin metrekarelik alanda gerçekleştirilecek CeBIT Bilişim Eurasia fuarında 55 ülkeden 160 bin ziyaretçi ve 15 ülkeden 900 katılımcı şirketin buluşacağını kaydederek, ''İstanbul'u Avrupa'nın teknoloji başkenti, bilişimin ticaret merkezi haline getireceğiz'' dedi. 
     Tüyap Beylikdüzü Fuar ve Kongre Merkezi'nde, 2-7 Eylül tarihleri arasında gerçekleştirilecek CeBIT Bilişim Eurasia fuarının ''Türkiye'den Küre'ye- Made in Turkey'' adlı tematik bölümünde, Türkiye'de üretilen, teknoloji alanında katma değer taşıyan ve Türkiye'yi küresel platformlarda temsil etme potansiyeli bulunan her türlü yazılım, donanım ve servis ilk defa sergilenecek. 
     Ayrıca, fuar etkinlikleri kapsamında, halkın yerel yönetimlere katılımını sağlayacak projeler ve elektronik dönüşüm projelerinin ele alınacağı Avrasya e-belediye forumu gerçekleştirilecek. 
     
</TEXT>
</DOC>
