<DOC>
<DOCNO> 188353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo05.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor kötü gidişe son vermek istiyor.. 
</HEADLINE>
<TEXT>

     Konyaspor, Adanaspor'u yenerek kötü gidişe son vermek istiyor. 
     Kulüp başkanı Mehmet Köseoğlu, son 3 haftadır iyi oynamalarına karşın sahada istedikleri sonucu alamadıklarını, adeta puana hasret kaldıklarını bildirdi. 
     Bu durumun takımın moralini bozduğunu ifade eden Köseoğlu, artık kötü gidişe son vermek ve arzulanan çıkış yakalamak istediklerini kaydetti. 
     Köseoğlu, hafta sonu oynayacakları Adanaspor maçına günde çift antrenmanla hazırlandıklarını belirterek, şunları söyledi 
     ''Lige verilen arada, eksiklerimizi giderme olanağı bulduk. Takımda moraller yerine gelmeye başladı. Haftalardır puana hasret kalan ve oldukça hırslanan futbolcular, Adanaspor maçına bugünden motive oldular. Hafta sonu Adanaspor'u yenerek, galibiyet serisine başlamayı hedefliyoruz.'' Ligin en iyi takımları arasında yer aldıklarını bugüne kadar ortaya koydukları etkili futbolla kanıtladıklarını belirten Köseoğlu, ''İyi futbolumuzu golle süslememizin zamanı geldi. Hedeflediğimiz puanları alarak, ligde istediğimiz noktaya geleceğiz'' diye konuştu. 
     
</TEXT>
</DOC>
