<DOC>
<DOCNO> 181773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur34.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Sezer'in acı sonu... 
</HEADLINE>
<TEXT>

     Antalya'da gözleri görmeyen 4 yaşındaki çocuk, 5. kattan düşerek yaşamını yitirdi. 
     Alınan bilgiye göre, Soğuksu Mahallesi'ndeki Yakupoğlu Apartmanı'nın 5. katında oturan Nuriye ve Hasan Kahramanoğulları'nın 4 yaşındaki çocukları Sezer, pazarcılık yapan anne ve babasının işe gittiği sırada, ablası Serap'la birlikte komşuları Emel Balta'nın evine gitti. 
     Komşularının evinde, pencere kenarındaki yaylı yatakta oynayan küçük Sezer, yatak üzerinde zıplarken pencereden düştü. 
     Apartmanın bahçesinde park halinde duran minibüse çarparak beton zemine düşen Sezer Kahramanoğulları, ağır yaralandı. Küçük Sezer, olay yerine gelen ambulans ekiplerinin müdahalesine rağmen yaşamını yitirdi. 
     Doğuştan gözleri görmeyen küçük çocuğun ablası Serap ve yakınları uzun süre teskin edilemedi. 
     
</TEXT>
</DOC>
