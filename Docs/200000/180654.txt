<DOC>
<DOCNO> 180654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/siyaset/siy10.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milliyetçi Cephe'de sağ sol buluşması 
</HEADLINE>
<TEXT>

   Ulusal Güç Birliği Platformu, küreselleşmeye karşı farklı siyasi çizgide yer alan isimleri bir araya getirecek. Çağrı Grubu adına konuşan Savaş, "Emperyalist güçlere karşı birleşmek gerek" dedi 
      AYDIN HASAN Ankara 

   
   Sağ ve sol siyasi çizgideki milliyetçi aydınlar, küresellik karşıtı yeni bir "milliyetçi cephe" oluşturabilmek için girişim başlattı. 
   "Ulusal Güç Birliği Platformu" adı verilen cephenin oluşumu için bugün Ankara'da TES - İŞ Sendikası'nın konferans salonunda "Ulusal Kurultay" toplantısı düzenlenecek. Ulusal Kurultay İcra Komitesi, kurultay davetini, 47 isimden oluşan Çağrı Grubu adına yaptı. Kurultaya farklı siyasi çizgide yer alan isimlerle değişik sivil toplum kuruluşlarını temsilen 440 kişi davet edildi. Tayyip Yelen, toplantıda, Divan Sekreteri olarak kurultayın açılışını yapacak. 
   Sağ kesimden Aydınlar Ocağı, soldan Anıl Çeçen gibi isimlerin öne çıktığı Ulusal Kurultay Çağrı Grubu'nun davet bildirisinde, "emperyalizmin Türkiye'yi parçalamak istediği" iddia edildi. Bildiride, emperyalizmin bu amaç için kullandığı dört unsur "AB, IMF, Dünya Bankası ve ABD" olarak sıralandı. 
   
   "Asker tahrik edilmesin" 
   Çağrı Grubu'nda yer alan eski Yargıtay Başsavcısı Vural Savaş, Türkiye'nin emperyalist güçlerle şeriatçı düzen isteyenlerin hedefi olduğunu öne sürerek, "Bu güçlere karşı birleşmek gerekiyor" dedi. Anti - emperyalist mücadelenin artık askeri darbelerle olamayacağını ifade eden Savaş, "milliyetçi cephe"nin oluşumuyla ilgili olarak şunları kaydetti 
   "Eskinin vurucu kırıcı ülkücüleri gitmiş, yerlerine daha mülayim çocuklar gelmiş. Sosyalist gençler Atatürkçülük'e daha bir yakın hale gelmiş. Türkiye'yi bölmek isteyen emperyalist güçlere karşı birleşmek gerekiyor. Atatürk'ün Cumhuriyet'i emanet ettiği gençler, siyasi görüşlerini bir kenarda tutarak bir platformda birleşebilmeli. Ben askerin tahrik edilmesine karşıyım. Demokratik yollarla mücadele verilmeli. Ulusal bütünlüğümüzün tehlikede olduğu bir dönemde, bu kurultay, eğer başarı sağlanırsa tarihi bir platform olabilir." 
   
   47 kişilik Çağrı Grubu'nda yer alan bazı isimler şöyle 
   Anıl Çeçen, Mustafa Erkal, Nusret Demiral, Altemur Kılıç, Oktay Sinanoğlu, Muhsin Kadıoğlu, Necdet Sevinç, Reha Oğuz Türkkan, Çetin Yetkin, Necdet Uzun, Kenan Erzurumlu, Altan Deliorman, Erdoğan Bucak, İzzet Altıntaş, Turgay Tüfekçioğlu, Emin Gürses, Kemal Erzurumlu. 
   
   
</TEXT>
</DOC>
