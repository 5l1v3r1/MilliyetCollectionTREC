<DOC>
<DOCNO> 168378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/ekonomi/eko05.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan dönemi için ÇEAŞ'a rekabet soruşturması 
</HEADLINE>
<TEXT>

Rekabet soruşturmasında alınacak karardan Uzan dönemi yönetimi sorumlu olacak 
     EZELHAN ÜSTÜNKAYA Ankara 

     El konularak, Uzan Grubu'ndan geri alınan Çukurova Elektrik ÇEAŞ için Rekabet Kurumu da soruşturma açtı. Rekabet Kurumu Başkanı Mustafa Parlak, 4 Temmuz 2002'de açılan soruşturmanın sürdüğünü ÇEAŞ'a el konulmasına rağmen karardan dönemin yönetiminin sorumlu olacağını kaydetti. 
     Parlak'ın sohbet toplantısında dağıtılan bilgi notunda, soruşturmanın gerekçesi şöyle açıklandı "Enerjisa Enerji Üretim AŞ'nin Sabancı Grubu'na bağlı Adana Tarsus yolu üzerinde tesis ettiği otoprodüktör santralında üretilecek elektriğin nakline yönelik gerekli sözleşmeleri yapmama, ulusal iletim ve dağıtım hattına gerekli bağlantıları kurmayarak, hakim durumunu kötüye kullanıp 4054 sayılı Kanunu ihlal edip etmediğinin belirlenmesi..." Parlak, ÇEAŞ'a el konulmasına rağmen, verilecek karardan, soruşturmanın başladığı tarihteki yönetimin sorumlu olacağını söyleyerek, "Çimento sektörü ihlale yatkın sektör, ceza verilse de çizgi aşılabiliyor" dedi. 
     
     Tahsilat 635 milyar lira 
     Kurum'un bugüne kadar 68 trilyon lira ceza kararı verdiğine ancak bu tutarın sadece 635 milyar lirasının tahsil edilebildiğine işaret eden Parlak, Cumhurbaşkanlığı Devlet Denetleme Kurulu raporunda yer alan Kurum'la ilgili iddiaları da "iddialar manzumesi" diye reddederek, şunları kaydetti 
     "Harcamaların arkasındayız. Güçlü özel sektörün karşısına çıkan uzmanın dik durması için maddi yönden desteklenmesi gerek. Her çalışanımıza lojman da verdik, lüks, abartı değil. Bir uzman ikramiye dahil 2 milyar 150 milyon lira maaş alıyor." 
     

</TEXT>
</DOC>
