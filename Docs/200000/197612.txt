<DOC>
<DOCNO> 197612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko07.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK "2004 sonu itibariyle AB'ye uygun SP mevzuatı olacak" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, mevzuat düzenleme çalışmalarının devam ettiğini belirterek, ''2004 sonu itibariyle tamamen AB'ye tam uygun bir sermaye piyasası mevzuatı ve düzenlemesi görmek mümkün'' dedi. 
     Cansızlar, AA muhabirine yaptığı açıklamada, İstanbul'un, New York, Londra ve Frankfurt gibi Batı'nın finans merkezlerinin gerek Ortadoğu gerek Türk Cumhuriyetleri bağlamında doğuya açılan penceresi olduğunu vurguladı. 
     Doğan Cansızlar, ''Biz İstanbul'a hep bu aks üzerinden bakıyoruz ve bu önemli finans merkezinin gereği gibi değerlendirilmesini istiyoruz. Başka bir isteğimiz yok'' diye konuştu. 
     Ekonomik krizlerin etkisiyle piyasalara olan güvenin genellikle çok çabuk kaybedildiğini, ancak bu güvenin kazanılmasının uzun zaman aldığını kaydeden Cansızlar, şirketlerin 9 aylık bilançolarına bakıldığında karlılık oranlarının geçen yıla göre yükselmesinin, Türkiye'de piyasalara olan güvenin yavaş yavaş oturmaya başladığının bir işareti olduğunu söyledi. 
     Yaptıkları düzenlemelere de değinen Cansızlar, SPK olarak uluslararası gelişmeleri yakından takip ettiklerini ve gerekli düzenlemeleri dünya uygulamaları doğrultusunda hızla ve zamanında gerçekleştirdiklerini belirterek şöyle konuştu 
     ''Biz, sermaye piyasalarıyla ilgili mevzuatı sil baştan yeniden düzenlemeye başladık. Yaklaşık 2 yıldır uğraşıyoruz. Mevzuatın hem hukuki hem teknik altyapısını düzenliyoruz ve sermaye piyasalarının özellikle hukuki altyapısını AB normlarına uygun hale getiriyoruz. Hemen hemen çalışmaların yarıya yakın bir bölümünü bitirdik. 2004 yılı sonu itibariyle, tamamen AB'ye tam uygun bir sermaye piyasası mevzuatı ve düzenlemesi görmek mümkün.'' 
     
     ''2004 YILINDA HALKA AÇILMALAR ÇOK DAHA İYİ OLACAK' 
     Uygulanan ekonomik programın sonuçlarının alınmaya başlandığı son dönemlerde gerçekleştirilen düzenlemeler ve bu kapsamda getirilen teşvik tedbirlerinin, piyasalarda ivme yaratacağını vurgulayan Cansızlar, bu ivmeyle global olarak rekabet gücünü artırmayı hedefleyen şirketlerin, sermaye piyasalarında hak ettikleri yerleri almak için halka açılmaları hızlandıracaklarını ifade etti. 
     SPK Başkanı Cansızlar, 2003 yılında beklentilerin altında halka arz olduğuna dikkat çekerken, geçen yıl az sayıda halka açılmalar olmasına rağmen 2004 yılında bunun çok daha iyi olacağı görüşünü dile getirdi. 
     
</TEXT>
</DOC>
