<DOC>
<DOCNO> 180797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/guncel/gun04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar tatil için kuzeye akın ediyor... 
</HEADLINE>
<TEXT>

      NAMIK DURUKAN 

   
   Baas rejiminin yıkılmasıyla birlikte, Araplar 12 yıl sonra akın akın Irak'ın kuzeyine gelmeye başladı. Savaş sona erdikten sonra Kürt bölgeleriyle Irak arasında sınırların kalkması, turizmi hareketlendirdi. Basra, Bağdat, Necef, Tikrit, Musul ve Kerkük'te yaşayanlar, Kürtlerin denetimindeki Saklava - Diana ve Süleymaniye'deki Dokan Barajı'na akın etti. Turizm şirketlerinin düzenlediği turlarla Geli Alibeg ve Behal şelalerine gelenler, çarşı pazar dolaşıp suların içinde hatıra fotoğrafları çektiriyor. 
   
   'HASRET KALMIŞTIK' 
   Bağdat'tan tatil için ailesiyle Geli Alibeg'e gelen Mahmut Hüseyin, "Yıllarca kuzeydeki doğa güzelliğini yaşayamadık. Kendi ülkemin bu güzel bölgesine suni sınırlar yüzünden gelememiş olmam çok acı. İnşallah bundan sonra bir daha o kötü günlere dönmeyiz" dedi. Basra'dan tatil için Kuzey'e gelen Fatma Allavi ise, "Daha önce de Kürt bölgesi, biz Iraklıların tatil merkeziydi. Yıllardır bu anı bekliyorduk. Burada turistik tesis yok denecek kadar az. Bu hizmeti Irak hükümetinden bekliyoruz" diye konuştu. 
   
   
</TEXT>
</DOC>
