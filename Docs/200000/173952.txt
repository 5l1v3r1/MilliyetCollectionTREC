<DOC>
<DOCNO> 173952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko11.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp Geçit Projesi için konsorsiyumlar oluşturuluyor... 
</HEADLINE>
<TEXT>

     İstanbul'un en büyük ulaşım projeleri arasında yer alan İstanbul demiryolu tüp geçişi ve Gebze-Haydarpaşa, Sirkeci-Halkalı banliyö hattı projesinin Marmaray en önemli ünitesi olan ''tüp geçit'' yapımı ile ilgili firma konsorsiyumlarının oluşturulmasına başlandı. 
     Edinilen bilgiye göre, inşaatında Japon firmaların öncelikli olarak katılacağı tüp geçit yapımında Türkiye'nin yerli katkı payı oranı yüzde 60'ın üstünde olacak. 
     Özellikle Türk firmalarının tüp geçit yapımında çelik, döküm ve beton işlerinin büyük bölümüne katılmaları bekleniyor. Konsorsiyum içinde yer alan büyük inşaat firmaları işbirliği yapacağı firmaların seçimine yönelik çalışmalar da aralıksız sürüyor. 
     
     PROGRAM YÜRÜYOR 
     Ulaştırma Bakanlığı'nın belirlediği yapım programına göre, 1.3 kilometre uzunluğundaki ''tüp geçit'' için 3 Ekim tarihinde alınacak olan tekliflerin değerlendirilmesi yaklaşık 2 ay içinde tamamlanacak. 
     Bu çerçevede tekliflerin teknik değerlendirilmesi Aralık ayı tarihinde bitirilerek Japon finansman kuruluşu JBIC onayına gönderilecek. Japon JBIC onayının alınmasının ardından seçilen firma sözleşme görüşmelerine davet edilerek yapım sözleşmesi imzalanacak. 
     Böylece 10 yıldan bu yana Türkiye'nin gündeminde bulunan İstanbul demiryolu tüp geçişi yapımı ile ilgili fiili inşaat çalışmaları 2004'ün ilk aylarında başlatılmış olacak. 
     
     4 FİRMA GRUBU YARIŞACAK 
     1.5 milyar dolarlık dış kredi ile finanse edilmesi planlanan tüp geçit ihalesinde Japon firmalarının ağırlıklı olduğu 4 uluslararası konsorsiyumun yarışması bekleniyor. 
     İhaleye teklif vermesi beklenilen firma konsorsiyumları arasında Japon Obayashi Corp, Kumagai Gumi Corp., Kajima Corp, Hazama Corp. firmalarının liderliğini yaptığı konsorsiyumlarda Türk inşaat firmaları da yer alacak. Tüp geçit yapımına Türkiye'nin önde gelen inşaat firmaları arasında bulunan Gama, Nurol, Kiska, Metiş, Enka, Doğuş, Yüksel, Güriş gibi firmaların da katılmaları bekleniyor. 
     Saatte 70 bin yolcu taşıma kapasitesine sahip olacak olan ''Marmaray'' sisteminin önemli bir parçası olan İstanbul boğazının iki yakasını birleştirecek olan tüp geçit sisteminin en geç 2008 yılında tamamlanarak hizmete alınması planlanıyor. 
     70.5 kilometre uzunluğundaki ''Marmaray'' sistemi kapsamında mevcut banliyö hatlarının iyileştirilmesi, yeraltı istasyonları ile diğer çeşitli inşaat işleri de yer alıyor. 
     
</TEXT>
</DOC>
