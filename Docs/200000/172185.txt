<DOC>
<DOCNO> 172185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur09.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınav birincileri ne dedi.. 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'nda her iki puan türünde de 100 sorunun hepsini doğru yanıtlayarak, Özel Yalova Öncü İlköğretim Okulu'ndan Pelin Doğan ile birinciliği paylaşan Çanakkale Çan Özel İlköğretim Okulu mezunu Recep Tuğrul Küreşir 15 , ''bu sonucu beklediğini'' bildirdi. 
     Küreşir, misafir olarak bulunduğu İstanbul'da yaptığı açıklamada, başarılı geçen sınav sonrasında dereceye girmeyi beklediğini anlatarak, ''Bu sonucu bekliyordum, emindim. Ama son ana kadar bir olumsuzluk hissi de vardı. Belki bir hata olabilirdi. Ancak şimdi çok mutluyum'' dedi. 
     Sınava 2 yıl dershaneye giderek hazırlandığını, ilköğretimde başarılı bir öğrenci olduğunu ve takdir alıp okulunu birincilikle bitirdiğini kaydeden Küreşir, ''Şimdi İstanbul Atatürk Fen Lisesi'ne gidebilirim. Ancak diğer liseleri de gezip öyle karar vereceğim'' diye konuştu. 
     Başarılı öğrenci Küreşir, iyi bir üniversitede okumayı hedeflediğini ve bu üniversitenin hangisi olacağına 4 yıl sonra karar vereceğini ifade ederek, yükseköğretimde seçeceği bölümün ise elektrik-elektronik mühendisliği olabileceğini sözlerine ekledi. 
     
</TEXT>
</DOC>
