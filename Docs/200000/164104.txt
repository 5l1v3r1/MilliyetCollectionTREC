<DOC>
<DOCNO> 164104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun24.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Türkiye Irak için 1200-1800 asker önerdi" 
</HEADLINE>
<TEXT>

     ABD'de yayımlanan New York Times gazetesi, Irak'ı işgal eden Amerikan birliklerinin önemli bir bölümünün Ağustos ortalarına kadar çekileceğini ve bunların yerini 12 ülkeden 20 bin ile 30 bin arasında askerden oluşacak bir barış gücünün alacağını yazdı. Gazete, Türkiye'nin de 1200 ile 1800 arasında asker önerdiğini öne sürdü. 
     New York Times, Dışişleri Bakanlığı Müsteşarı Uğur Ziyal'in ABD'deki temaslarına atfen, Amerikan yönetimi yetkililerinin biraraya geldikleri Ziyal'in, Irak'ın yeniden inşasına katkının yanı sıra başka alanlarda yardım ve 1200 ile 1800 arasında Türk askerinin gönderilmesini önerdiğini yazdı. 
     Gazete, ''Pentagon yetkililerinin, savaş sırasında Amerikan birliklerinin kendi topraklarını kullanarak Kuzey Irak'a girmelerini reddeden Türkiye'ye olan kızgınlıklarını bir kenara bırakarak, Ankara'nın Irak'ın yeniden inşasına katkıda bulunma önerisini tartışmaya başladıklarını'' kaydetti. 
     New York Times'a göre, ''Türkiye, Irak'ın yeniden inşası konusunda bize destek vermeye istekli'' diyen ABD Savunma Bakan Yardımcısı Paul Wolfowitz de, ''Bu, bizim yanımızda yer almak üzere harekete geçen ülkelere bir ornek'' diye konuştu. 
     Irak'tan çekilecek Amerikan birliklerinin yerini alacak 20 bin ila 30 bin askerin Ağustos ortalarına kadar Irak'a gideceğini belirten gazete, bu güce katkıda bulunacak ülkeler arasında İtalya, İspanya, Ukrayna ve Honduras'ın da bulunduğunu kaydetti. Bu askerlerin İngiliz, Polonya ve bir olasılıkla Hindistan tarafından yönetilecek birliklere katılacağı, Pentagon yetkililerince ifade edildi. 
     Gazeteye göre, Irak'ta kaç Amerikan askerinin kalacağını ise ülkedeki güvenlik durumu belirleyecek. Irak'ta halen 146 bin Amerikan askeri bulunuyor. ABD, bu askerler için ayda 3 milyar dolar harcama yapıyor. Buna ek olarak İngiltere ve diğer 7 ülkeden gelen 12 bin asker de Irak'ta görev yapıyor. 
     Amerikan yönetimine yakın kaynaklar, sonbahara kadar Irak'taki Amerikan askeri sayısının 30 bine indirilmesinin planlandığını söylediler. 
     Konuyla ilgili olarak bilgi veren ABD Genelkurmay Başkan Yardımcısı General Peter Pace, ''20 bin askerin 60-90 gün içinde Irak'ta olacağını, adı açıklanmayan bir ülkeden bunlara ek olarak 10 bin asker alınması konusunda ise müzakerelerin sürdüğünü'' açıkladı. 
     
</TEXT>
</DOC>
