<DOC>
<DOCNO> 188660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/ekonomi/eko03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En zor şartlarda ödeme yapıldı 
</HEADLINE>
<TEXT>

   İş Bankası Genel Müdürü Özince, POAŞ'ın en zor şartlarda bile halka çağrı mükellefiyeti de dahil ödemelerini yaptığını söyledi 
      KADİFE ŞAHİN 
   
   İş Bankası Genel Müdürü Ersin Özince, POAŞ'la ilgili kamuoyunda tartışılan konularda sorularımızı yanıtladı 
   
   POAŞ ödemesinde vade niçin 2007'ye uzatıldı    POAŞ, 1 milyar 260 milyon dolar tutarın peşin olarak Hazine'ye ödendiği büyük bir özelleştirme. Ertelenmesi söz konusu olan tutar ise Özelleştirme İdaresi'nin ÖİB elinde kalan diğer hisselerin alımında bir bölümü peşin ödenen tutarın bakiyesi. 
   Petrol Ofisi ile İş - Doğan'ın birleştirilmesi, İş Bankası ve Doğan Grubu'na çok pahalıya mal olmuştur. Bugüne kadar yüzde 51'e karşılık 1 milyar 260 milyon dolar ödenmesinin yanı sıra ÖİB'ye elde kalan yüzde 20 küsurluk pay için de 60 milyon dolarlık bir peşinat daha ödenmiştir. ÖİB ve Hazine'ye şu ana kadar 1.3 milyar doların üzerinde ödeme yapılmıştır. 
   Ayrıca SPK, İş - Doğan ile Petrol Ofisi'nin birleştirilmesi konusunda, halka çağrı yapılması mükellefiyetini öne sürmüştür. Ülkemizde bu tür bir mükellefiyete bu çapta muhatap olmuş başka bir kuruluşu ben hatırlamıyorum. İş Bankası ve Doğan Grubu bir de halkın elindeki hisselerin yüzde 4'lere kadar düşen bölümünü toplamak mecburiyetinde bırakılmıştır. Bu hisselerin İş Bankası ve Doğan Grubu'na geçmesi sürecinde bedeli bütün ilgili taraflara fazlasıyla ve en zor şartlarda, ekonominin en sıkıntılı döneminde ödenmiştir. 
   
   Vade niçin uzatıldı    Ülkede herkesi düşünüyoruz devleti, işçiyi, küçük yatırımcıları. Peki, şu ana kadar milyar dolar seviyesinde yatırım yaparak elini bu taşın altına sokmuş iki yatırımcıyı, iki Türk müteşebbisini düşünüyor muyuz Ülkede bu şekilde elini taşın altına koymuş kaç grup var Kaç grup başlangıç sermayesini iki - üç yıl içinde bu büyüklükte 500 milyon dolar koymuştur Böylesine zor dönemlerde bunu yapan kaç grup var 
   Bu tür gruplar, devlet tahvillerinin faizinin en yüksek olduğu dönemlerde paralarını yüksek faize yatırmamış, ülke Hazinesi'ne teslim edip yatırım yapmaya kalkışan gruplardır. Sonuç olarak bu borç ertelemesinin POAŞ'ın tamamıyla hakkı olduğunu düşünüyorum. Bunu borçlu ile alacaklı kendi aralarında değerlendirmişler ve takdir edilmiştir. 
   
   Erteleme nedenlerini biraz daha açar mısınız    Ertelemeyi ödeme konusunda bir tereddüt içinde olduğumuz için yapmadık. Bu konudaki imk nlarımızı özellikle bir kriz döneminde daha da fazla azaltmamak için yaptık. POAŞ halka açık bir anonim şirket. Bu halka açıklık oranının tekrar yükselmesini arzu ediyoruz. Ayrıca Türkiye'de petrol sektörünün özelleşmesiyle ilgili konular dikkate alındığında Petrol Ofisi'nin zayıflamaması gerekiyor. Mali yönden daha güçlü olmasının yalnız ortaklarının değil Türkiye'nin de lehine olduğunu düşünüyorum. 
   
   78.1 trilyonluk ertelemeye 90 trilyon teminat verildi    POAŞ, yapılan açıklamada borcun yeniden yapılandırılmasıyla bu yıl ödenmesi gereken 78.1 trilyon lira faiz tutarının ertelendiğini bildirdi. 
   POAŞ'ın açıklamasında ÖİB ile POAŞ'a ait yüzde 25.83 hissenin alımına ilişkin 8 Ağustos 2002'deki anlaşmaya göre alım bedelinin 387.5 trilyon lira olduğu, bunun yüzde 30'una karşılık 116.3 trilyonunun anlaşma tarihinde peşin ödendiği kaydedildi. Bakiye 271.3 trilyonun 8 Ağustos 2003'te 77.5 trilyonunun, 8 Ağustos 2004'te 116.3 trilyonunun, 8 Ağustos 2005'te 77.5 trilyonunun ödenmesinin kararlaştırıldığı belirtildi. Yeniden yapılandırma anlaşmasına göre taksitlerin 2003'te 54.3 trilyon, 8 Ağustos 2004'te 54.2 trilyon, 8 Ağustos 2005'te 54.3 trilyon, 8 Ağustos 2006'da 54.2 trilyon ve 8 Ağustos 2007'de 54.2 trilyon olarak düzenlendiği bildirildi ve şöyle denildi 
   
   Teminat mektubu verildi 
   "Her taksitle birlikte o taksite isabet eden faiz ödemesi de yapılacaktır. 2003 ödemeleri, Ağustos 2003'te 40 trilyon, Eylül 2003'te 10 trilyon olarak yapıldı. Kasım 2003'te bakiye 4.3 trilyon anapara ile bu taksite isabet eden 17.8 trilyon faiz ödenecek. Böylece 2003 toplam ödemesi 72.1 trilyona ulaşmakta. Bu da göstermektedir ki, yeniden yapılandırma ile 2003 içinde ödenmesi gereken 78.1 trilyon lira faiz tutarı ertelenmekte olup bu nedenle Özelleştirme İdaresi Başkanlığı'na ÖİB 90 trilyon lira tutarında teminat mektubu verilmiştir." 
   Açıklamada, her şirket için olağan bir borç yapılandırma işleminin sıra dışı bir olaymış gibi gösterilerek POAŞ'ın itibarını zedelemeye yönelik yayınlara karşı her türlü yasal girişimde bulunulacağı bildirildi. 
   
   
</TEXT>
</DOC>
