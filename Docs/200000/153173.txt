<DOC>
<DOCNO> 153173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yazar/akyol.html </URL>
<DATE> 2003/04/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
MGK ve toplum 
</HEADLINE>
<TEXT>

     GENELKURMAY Başkanı Org. Hilmi Özkök, bir konunun başka konularla ilişkisini, karmaşık olguların iç dinamiklerini görüyor, analitik düşünüyor. 
     Şu sözler onun 
     - Güçlü bir ordu, ancak güçlü bir ekonomiyle olur... 
     Bu bakış bir komutanı ekonomi alanına götürür. Askerlikten tamamen farklı bir alan Emir komuta işlemez, piyasa kanunları vardır, işletmecilik ilkeleri vardır, uluslararası boyutları vardır... 
     Ekonomist olmayan bir kişi, mesela bir asker, ilgi duyarsa bunları öğrenir. Öğrenmiyorsa "benim işim değil" diyerek karışmaz 
     MGK Genel Sekreteri Kılınç Paşa ise ekonomi biliminde "devrim" yapıyor 
     "Amerikalılar beyaz kağıdı alıyor, yeşil boya basıyor, dolar imal ediyor. Bizim Türkiye'de en yanlış politika dar para politikasıdır. Bizim elimizde olsa, beyaz kağıdı alıp Türk parasını basarız, piyasaya bol miktarda para süreriz, darphaneyi 24 saat çalıştırırız..." Hürriyet, 24 Nisan 2003 
     Paşa böylece "faizsiz kredi" dağıtıyor Dış borçları ödüyor 
     
     EKONOMİ iki yüzyıllık bir bilim... Bu çağda bu sözler nasıl söylenir Zaten dinleyenler gülmüş, Paşa da "ne gülüyorsunuz" diye çıkışmış. 
     Kılınç Paşa, "Atatürk ilke ve inkılapları"na da karşı geliyor Sıkı para politikası "Atatürkçü ekonomi"nin de bir ilkesiydi çünkü 
     Aslında emisyon şartlara bağlıdır, bazen sıkar, bazen gevşetirsiniz. Fakat konumuz ekonomi değil, "zihniyet" meselesidir. 
     Kılınç Paşa, Alevilik, Sünnilik, cami ve cemevleri, din adamları gibi çok duyarlı sosyolojik meselelerde de, uzmanlık alanı olmadığı halde, ileri geri konuşmuş. Tartışmalara sebep olmuş. 
     MGK'nın Sayın Genel Sekreteri elbette iyi niyetlidir ama önemli olan niyeti değil, zihniyetidir, düşünme biçimidir "Bilgi" denilen verileri bilimin o çok karmaşık "sebepler - sonuçlar" ilkesine göre, analiz ve sonuçlama metotlarına göre değil, zihnin içindeki siyasi veya itikadi bir şemaya göre düzenleme zihniyeti 
     
     GÖZÜMÜZ görüyor işte, dolar matbaada basılıyor Öyleyse biz de TL basalım Gözümüz görüyor işte, elli yıl önce olmayan türbanlı kızlar okumak istiyor, öyleyse irtica hortluyor 
     Komplo teorileri, önyargılar böyle derinleşiyor. 
     28 Şubat'ın ünlü brifinglerinde "Kuran kurslarında Atatürk'e küfreden yeminler yaptırılıyor" gibi birçok gerçek dışı açıklamalar yapılmadı mı 
     MGK Türkiye'nin en kudretli kurumu olduğu için, Genel Sekreterliğin hangi zihniyetle, hangi düşünce biçimiyle "dosyalar" hazırlayıp komutanlara ve hükümete sunduğu son derece önemli bir meseledir. 
     Sosyal bilimsel araştırmalar türbanın şehirleşmeye bağlı, o yüzden eskiden görülmeyen yeni bir "moderniteye katılım simgesi" olduğunu söylüyor... MGK ise irtica sayıyor 
     Ekonomi bilimi ile Kılınç'ın para basma devrimi kadar farklı iki bakış açısı 
     Netice Toplumsal konulara da karıştığına göre, MGK Genel Sekreterliği de MİT gibi sivilleştirilmelidir. Genel Sekreterliğe bir büyükelçi atanmalı, değerlendirme kadroları sosyal bilimcilerden oluşmalıdır. 
     Bu "muasır medeniyet"e de uygun bir düzenleme olur. 
     
     





</TEXT>
</DOC>
