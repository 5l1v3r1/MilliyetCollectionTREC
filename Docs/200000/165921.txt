<DOC>
<DOCNO> 165921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur30.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Burada 'gönüllü' olarak sigara içilmez 
</HEADLINE>
<TEXT>

     Muğla'nın Düğerek Mahallesi'ndeki 4 kahvehanede vatandaşlar, gönüllü olarak sigara içmemeye başladı. 
     Yeşilay Muğla Şube Başkanı Muhittin Turgut, A.A muhabirine yaptığı açıklamada, okullarda ve halkın toplu bulunduğu alanlarda sigaranın zararlarını içeren toplantılar düzenlediklerini belirterek, Düğerek Mahallesi'nde de başarılı bir eğitim çalışması yaptıklarını anlattı. 
     Sık sık düzenledikleri toplantılarla, mahalle halkını sigaranın olumsuz etkileri hakkında bilgilendirdiklerini kaydeden Turgut, bu çalışmaların meyve vermeye başladığını söyledi. 
     Turgut, mahalle halkının 4 kahvehanede ''sigara içilmemesi kararı'' alıp bunu uygulamaya koyduğunu dile getirerek, müşterilerin bugünlerde temiz havalı ortamda çaylarını içip sohbet ettiklerini ifade etti. 
     Mahalledekilerin hepsinin bu uygulamadan memnun olduğunu belirten Muhittin Turgut şunları söyledi 
     '' Sigara içilmez ibaresinin yer aldığı panoların asıldığı bu kahvehanelere gelenlerin tamamı karara uyuyor. Bu uygulamadan etkilenen çok sayıda kişinin sigarayı bırakma kararı aldığını ve evlerinde de sigara içmemeye başladıklarını öğrendik.'' 
     
</TEXT>
</DOC>
