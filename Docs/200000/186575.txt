<DOC>
<DOCNO> 186575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/altan.html </URL>
<DATE> 2003/10/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Karga karga gak dedi... 
</HEADLINE>
<TEXT>

   
   Irak'a asker gönderip göndermeme konusu tartışıla dursun Irak'taki ABD Kara Kuvvetleri Komutanı Sanchez'den de ilginç bir uyarı geldi 
   - Asker gönderenler kayba da hazır olsun... 
   Bu konuda Pentagon'un, gönderilecek askerlerin yaşıyla, başıyla, ailevi durumuyla, eğitim düzeyiyle ilgili ince eleyip sık dokuyan bir titizliği yok... 
   Sadece 10 - 12 bin, yani bir tümen askerin gönderilmesi rica ediliyor. 
   Buna karşılık IMF, Ankara'ya açacağı krediler için ekonomik durumu sade büyülteçlerle değil, mikroskoplarla da milimetrik inceliyor hızını alamıyor, tekrar tekrar gelip bir daha inceliyor. 
   
   Vaktiyle bir Amerikan kasabasındaki bankaya, kovboyun biri gelip çek bozdurmak istemiş. 
   Veznedar başlamış sormaya 
   - Doğum yerin, sürekli oturduğun adres, kimlik kartın, kefil göstereceğin kişiler vs. 
   Kovboy 
   - Buraya bak veznedar, demiş, sen daha önce bu kasabada yargıç olarak adam asarken bile, bu kadar belge aramazdın, ne oldu sana 
   Veznedar 
   - Ee demiş, burada giden bizim para şayet giden senin hayatın olsaydı, yine üstünde o kadar durmazdık... 
   
   Türkiye'de ta öteden beri, her siyasetçi ülkeyi kurtarma iddiasındadır. Kimi Kore'ye asker göndererek ülkeyi kurtarmaya kalkar kimi askeri darbeler yaparak kimi Washington'un bir dediğini iki etmemeye çalışarak... 
   Turistik bir gemiyle yolculuğa çıkmış genç ve güzel bir kadının tuttuğu bir günceye benzer, bizim siyasetçilerin de ülke kurtarıcılığı. 
   Şöyle ki 
   Birinci gün 
   "Yolculuk çok iyi başladı, sevinçten uçuyorum." 
   İkinci gün 
   "Kaptanla tanıştım, yakışıklı bir adam." 
   Üçüncü gün 
   "Kaptan bana kur yapıyor, neşeli saatler yaşıyoruz." 
   Dördüncü gün 
   "Kaptan kendisinin olmazsam, gemiyi batıracağını söyledi." 
   Beşinci gün 
   "Gemiyi kurtardım, içim rahat." 
   
   Irak'a asker gönderip göndermeme yanında seçimlerin erkene alınıp alınmayacağı konusu da gündemde... 
   Hem de tam enflasyonun geri basmaya başladığı bir dönemde... 
   Rivayet ederler ki, 2400 yıl önce yaşamış olan Sinop doğumlu Diojen'in belleği çok güçlüymüş. 
   Bir gün kendisine biri 
   - En iyi yemek nedir, diye sormuş. 
   Diojen 
   - Yumurtadır, demiş. 
   Aradan 10 yıl geçmiş. Aynı adam yine çıkmış karşısına 
   - Neyle yenir, demiş. 
   - Tuzla... 
   
   Ünlü filozof aramızda olsaydı da, kendisine sorsaydık 
   - İnsanoğlunu öteki canlılardan üstün kılan özellik nedir 
   Herhalde şöyle diyecekti 
   - Akıldır... 
   Ve erken seçim havasının, ekonomiye nelere mal olacağını ima ederek, yine sorsaydık 
   - Yendiği de olur mu 
   - Genellikle Ankara egemenleri arasında sık sık yendiği oluyor bazen peynir ekmekle, bazen de beklenmedik bir seçim kararıyla... 
   
   Seçimi kazanamamış ve unutulmaya yüz tutmuş eski parti liderlerinden biri, erken seçim dedikodularının Ankara siyasal kulislerini karıştırmaya başladığını görünce 
   - Nihayet politika, kesme şekerli bir ikindi çayına döndü, harika, dedi. 
   Ve ekledi 
   - Politika da karıştıkça daha tatlı oluyor, ikindi çayı da... 
   
   Anonim bir portre 
   Gamsızdır 
   Telaşsızdır 
   Vurdumduymazdır 
   Pişkindir 
   Adam sendecidir 
   Kıtırcıdır 
   Boşverecidir... 
   İşte size kızdığınız bir kişinin portresi... Ev sahibinizinki de olabilir, kiracınızınki de siyasal bir parti başkanının ki de olabilir, zamanında gelmeyen bir ambulans şoförününki de kayınpederinizinki de olabilir, damadınızınki de... 
   
   Sabahattin Eyüboğlu çevirisi, bir Hayyam rübaisiyle bitirelim yazıyı 
   Aşk bir beladır, ama Tanrı'dan gelme 
   Halk neden karşı kor Tanrı emrine 
   Bize her şeyi yaptıran kendi madem, 
   Kulu sorguya çekmenin alemi ne 
   
      
   
</TEXT>
</DOC>
