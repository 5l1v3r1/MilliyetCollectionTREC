<DOC>
<DOCNO> 166676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur05.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatılıyorsun' sözü üzerine eşini öldürdü 
</HEADLINE>
<TEXT>

     İsmail AKDUMAN SAMSUN, DHA 
     Samsun 2'nci Ağır Ceza Mahkemesi'nde 24 yıl ağır hapis istemiyle yargılanan Birol Kaşıkçı, arkadaşının 'karın seni aldatıyor' diye konuşması üzerine, eşini öldürdüğünü söyledi. 
     Birol Kaşıkçı, 11 yıl evli kaldığı eşinin kendisini aldattığının söylenmesi üzerine, 1.5 ay önce 25 yaşındaki eşi Zehra Kaşıkçı'yı öldürdü. Dün ilk kez hakim önüne çıkan 35 yaşındaki Birol Kaşıkçı, kendisini birlikte alkol aldığı arkadaşı İbrahim Kara'nın doldurduğunu belirterek, "Bana, 'eşin seni aldatıyor' deyince, kendimden geçtim. Onu çok seviyordum. Ve böyle birşey yaptığına inanamıyordum. Eve gidip eşime sordum, kabul etmedi. Ancak yine de tartıştık. 7 yaşındaki kızım Merve'yi diğer odaya gönderip onu bıçakladım. Yaptığımdan çok pişmanım" diye konuştu. Duruşmada dinlenen Hasan Aydın ise damadından şikayetçi olarak kızını bilerek öldürdüğünü ve iftira attığını söyledi. 
     Diğer taraftan duruşmada tanık olarak dinlenen İbrahim Kara da, tutuklu sanık Birol Kaşıkçı'nın yalan söylediğini belirterek., "Ona eşinden hiç söz etmedim'' dedi. Bunun üzerine sanık Kaşıkçı, arkadaşına "Şerefsiz, doğruyu söylesene" diyerek, bağırdı. 
     Annesinin öldürülmesine tanık olan 7 yaşındaki Merve Kaşıkçı da duruşmada tanık olarak dinlendi. İfadesini Mahkeme Başkanı Hakim Yusuf Zabın'ın yanında veren küçük kız, babasının gözlerine bakarak olayı anlattı. Küçük kız, babasının olay gecesi eve geç geldiğini belirterek, "Eve gelince beni başka bir odaya gönderdi. Annemle ikisi kavga ediyordu. Bir ara annemin çığlık sesini duyunca dışarıya çıktım. Annem yerde yatıyordu. Babam,'Sen dedenlere git' diyerek, beni gönderdi" dedi. Duruşma, diğer tanıkların dinlemesi için ertelendi. 
     
</TEXT>
</DOC>
