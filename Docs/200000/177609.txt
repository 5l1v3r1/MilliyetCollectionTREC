<DOC>
<DOCNO> 177609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/ykoksaldi.html </URL>
<DATE> 2003/08/23/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Sorunlar devam ediyor 
</HEADLINE>
<TEXT>

   
   3-1'lik Hırvatistan galibiyeti, İngilizler'in endişelerini gidermeye yetmedi. Campbell'in yokluğunda Ferdinand'a geri dörtlüde eşlik eden Chelsea'li Terry, müdahale başarısını zaman zaman sergileyebildi. Ancak stoperler, ciddi adam paylaşım ve kademe hataları yaptı. Gerrard'dan yardım alamadığı için sol kanatta zorlanan A. Cole, sürekli arkasına adam kaçırdı. Hırvatlar, Maric ve Olic ile yüklenip, rahat ortalar yaptı. Eriksson'un başını iki misli ağrıtacak görüntü ise orta ve kornerlerde ilk topa hep rakibin vurmasıydı. Sakat G. Neville'in yerine sağ beke geçen P. Neville, Rapajc'in formsuzluğunun da etkisiyle sol taraf kadar baskı görmedi. Sorunlu bölgeler için Bridge, Terry gibi genç yedekler kağıt üzerinde iyi ilk 11 adayları. Ancak Türkiye maçının yaklaştığı düşünülürse, hiçbiri yeterli tecrübeye sahip değil ve kemik kadroyu sakatlık problemleri dışında bozmak kolay olmayacak. 
   Eriksson'un Butt, Gerrard, Scholes, Beckham ile şekillendirdiği baklava diziliş üzerine tartışmalar da kaldığı yerden devam ediyor. Takımın can damarı olan bu dörtlü, görev alanları net çizilemediği için Beckham dışında beklenen performansı istikrarlı biçimde sergileyemiyor. Fazla gösterişli olmayan sistem adamı Butt, sakatlanıp çıktığı 27. dakikaya kadar defansın önünde orta saha ile irtibatı kurmada ve top dağıtmada başarılıydı. Butt'ın yokluğu, sorunlu geri dörtlüyü zayıf kıldı. Orta saha ilk yarım saatteki oyun zenginliğini kaybetti. Bu dakikadan itibaren Hırvatlar çabucak rakip sahaya gelmeye başladı. Seri paslarla pozisyon üreten İngiltere, bu iç değişiklikle uzun topa döndü ve akıcılığını ikinci yarı ortalarına kadar kaybetti. 
   Milli takımda daha geride oynadığı için Scholes'un şok golcülüğünden yeterince faydalanılamıyor. Hırvatistan karşısında topun akışındaki yardımcı eleman olmaktan öteye geçemedi. En yenilenmiş görünen isim ise Heskey idi. Köreldiğini düşündüğümüz Heskey, becerikli ve pozisyon üreten dev adam konumundaydı. Yine de Owen - Heskey ikilisinin patlama yapmasını bekleyerek geçen yıllar, kısa vadede sona ermeyecek. 
   Beckham, İspanya Ligi başlamamışken haddinden fazla formda. İlk yarı oyun şekillendiren, sahadaki en özgür ve yaratıcı kişiydi. Yeteneğiyle ilgili tartışmalarda itiraz götürmeyecek nokta frikikleri ya da ortaları değil topu gözümüzü kapayıp açamadan en uygun arkadaşına servis etmesi. 
   11 Ekim'e bu hassas yapıyla çıkacaklar. O günkü konsantrasyon ve taktik, bireysel futbolcu dengelerinin önüne geçecek. İlkinde olduğu gibi. 
   
   
</TEXT>
</DOC>
