<DOC>
<DOCNO> 190143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fly Air, iç hat seferlerine başladı... 
</HEADLINE>
<TEXT>

     Ulaştırma Bakanı Binali Yıldırım, ''Türk Hava Yolları'nın THY ücret indirimi konusunda çalışma yaptığını'' söyledi. 
     Bakan Yıldırım, özel havayolu şirketi Fly Air'in İstanbul-Trabzon seferine başlaması nedeniyle, Trabzon Havaalanı'na gelişinde folklor gösterisiyle karşılandı. 
     Bakan Yıldırım, yolcular arasından yanına aldığı 85 yaşındaki Zemzem Çakır adlı kadınla uzun süre sohbet ettikten sonra, basın toplantısı yaptı. 
     Bakan Yıldırım, bölgesel hava taşımacılığının geliştirilmesine yönelik çok önemli çalışmalar yaptıklarını ifade ederek, ''Bu projeyi hayata geçirmenin büyük mutluluğunu yaşıyorum'' dedi. 
     Projenin, uzun soluklu olmasının ve devam etmesinin vatandaşların göstereceği ilgiye bağlı olduğunu vurgulayan Bakan Yıldırım, ''Bu uçuşlar Trabzon'la sınırlı kalmayacak. Anadolu'nun diğer illerinde de yaygınlaşarak devam edecektir. 59. Hükümet, 3 Kasım seçimlerinden sonra, bir yanda ülkenin yıllardır yaşamakta olduğu ağır ekonomik krizleri yok etmeye çalışırken, ulaşımda ve taşımacılıkta da büyük engelleri birer birer kaldırıyor. Taşımacılığın gelişmesi için, reform sayılabilecek kararlar alınmıştır'' diye konuştu. 
     Bakan Yıldırım, bir basın mensubunun, ''Bu uçuşlardan THY'nin etkilenip etkilenmeyeceği'' yönündeki sorusuna, ''THY bundan etkilenmez. THY zaten iç hatlara yeterince cevap veremiyordu'' dedi. 
     ''THY'nin, ücret indirimi yapıp yapmayacağı'' konusundaki bir başka soruya ise Bakan Yıldırım, şu cevabı verdi 
     ''THY, ücret indirimi konusunda çalışmalar yapıyor. Onlar da bir fiyat indirimine gidecektir. Yüzde kaç oranında indirileceği, hesap kitap işidir. Biz hiç bir firmamıza, fiyat empoze etme konusuna taraftar değiliz. Ticaret eğer para kazanılıyorsa yapılır. Para kazanılmayan yerde hiç kimse uzun ömürlü ticaret yapamaz. Ticaretin kuralı ayakta durmaktır. Ayakta durmanın şartı da az da olsa para kazanmaktır. Devlet, para kazanmadan iş yaptığında işler çıkmaz noktaya gelmiştir.'' Bakan Yıldırım, Devlet Hava Meydanları İşletmesi DHMİ tarafından işletilen 40 havaalanının uçak kabul kapasitesinin yaklaşık 2 milyon, yolcu kapasitesinin ise 72 milyon civarında olduğunu bildirdi. 
     
</TEXT>
</DOC>
