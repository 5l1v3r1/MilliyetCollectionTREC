<DOC>
<DOCNO> 199601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur17.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TGC Sedat Simavi ödülleri'ni kazananlar belli oldu... 
</HEADLINE>
<TEXT>

     Türkiye Gazeteciler Cemiyeti'nce TGC bu yıl 27'ncisi düzenlenen ''Sedat Simavi Ödülleri''ni kazananlar belli oldu. 
     TGC'den yapılan yazılı açıklamada, 9 dalda verilen ödüllere ilişkin seçici kurulların değerlendirmelerini tamamladığı belirtildi. 
     Buna göre, ödüle layık görülenler ve eserleri şöyle 
     Gazetecilik Ödülü ''Bizden Saklananlar'' adlı dizi yazısıyla Sedat Ergin, ''Yazılamayan 28 Şubat Rejimin Bıçak Sırtı Günleri'' adlı dizi yazısıyla Bilal Çetin. Seçici Kurul, bu dalda ''İşte En Gizli Yönetmelik'' başlıklı haberiyle Deniz Zeyrek ve ''Cezası Her Gün 1 Saat Kitap Okumak'' haberiyle de Selahattin Kınalı'yı ''övgüye değer'' buldu. 
     Radyo Ödülü ''Matbuattan Medyaya'' programıyla Sibel Nart. Bu dalda ''Ay Işığında Agora-Gılgamış Destanı'' adlı radyo programıyla Ali Akın Akyol, ''Müzik Klasikleri'' ile de Özer Yelçe ''övgüye değer'' görüldü. 
     Televizyon Ödülü ''Kimlikleriniz Lütfen-İnançlar, Kökenler, Kimlikler'' adlı televizyon programıyla Alev Çağlayan Altınbüken. Seçici Kurul, bu dalda ''Havada Bulut'' ile Tarık Alpagut, ''Esir Şehrin İnsanları'' ile Cafer Özgül, ''Habercinin Kamerasından Vurulduğu An'' ile de Mesut Gengeç'i ''övgüye değer'' buldu. 
     
     DİĞER ÖDÜLLER... 
     Edebiyat Ödülü ''Uzak, Hep Uzak'' adlı eseriyle Selim İleri. 
     Sosyal Bilimler Ödülü ''Türkiye'de Çok Partili Dönemde Çalışma İlişkileri 1946-1963'' adlı eseriyle Prof. Dr. Ahmet Makal. 
     Seçici Kurul ayrıca ''Sultan Galiyev ve Milli Komünizm'' adlı eseri nedeniyle Dr. Halit Kakınç'ı ''övgüye değer'' gördü. 
     Fen Bilimleri Ödülü ''Süperkütleçekimde Uzayımsı Zarların Standart Olmayan Kesişimleri'' adlı eseriyle Dr. Nihat Sadık Değer. 
     Sağlık Bilimleri Ödülü ''Yutma Fizyolojisi ve Nörojenik Disfaji Fizyopatolojisi Araştırmaları'' ile Ege Üniversitesi Tıp Fakültesi Nöroloji Anabilim Dalı Yutma Araştırma Grubu. ''Ağız Hastalıkları Atlası'' adlı eseri nedeniyle Prof. Dr. Semih Özbayrak, ''övgüye değer'' bulundu. 
     Görsel Sanatlar Ödülü ''Milli Reasürans Sanat Galerisi Sergisi'' ile Nevhiz Tanyeli. 
     Spor Ödülü ''Avrupa Bayanlar Voleybol Şampiyonası ikincisi'' olması nedeniyle Türkiye Bayan Voleybol Milli Takımı. Bu dalda, ''Avrupa Milletler Kupası 5 bin metre birincisi'' olmasından dolayı da milli atlet ''Elvan Abeylegesse'', 'övgüye değer'' görüldü. 
     TGC'nin ''Sedat Simavi Ödülleri'', 11 Aralık Perşembe günü saat 19.30'da Kadir Has Üniversitesi Cibali Yerleşkesi'nde törenle sahiplerine verilecek. 
     
</TEXT>
</DOC>
