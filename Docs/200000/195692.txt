<DOC>
<DOCNO> 195692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/pulur.html </URL>
<DATE> 2003/11/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kadınlar, bir bakan ve tanınmamış bir gazeteci... 
</HEADLINE>
<TEXT>

   
   KADINLAR yine bizi aldattı... 
   Tevfik Fikret "Kadın deniz gibidir, inanılmaz ha " demiş... 
   Oysa biz, aradan bunca yıl geçtiğini, o kadınların yerine haklarını çatır çatır arayan, hiç olmazsa büyük şehirlerde arayan kadınların var olduğunu düşünüyorduk. 
   
   BÖYLE düşündüğümüz için de Ceza Kanunu tasarısının "tecavüz" maddesini duyunca kıyamet koparacaklarını, yeri göğü birbirine katacaklarını, yürüyüşlerle basın toplantılarıyla konuyu gündemde tutacaklarını sanmıştık. 
   Ha bugün, ha yarın, derken birkaç cılız ses dışında eylem filan yok 
   Anladık ki, yine aldandık. 
   
   ŞU yaklaşıma bakın, adam kıza tecavüz edecek ama "Ben bu kızı alıyorum" derse cezadan kurtulacak ... 
   Dilimizin ucuna gelenleri, ya da kafamızdakileri söylesek başımız belaya girer. 
   Bari, hiç olmazsa "Yahu " diyelim 
   "Tecavüze uğrayan o kızın hiç mi iç dünyası yok, hiç mi duygusu yok Kendisine zorla tecavüz edenle bir ömür boyu yaşamaya nasıl katlanacak " 
   Bunu düşünen yok 
   Adam cezadan kurtulsun, kızın da namusu kurtulsun 
   
   YA kızın ırzına üç - beş kişi bir olup geçmişse... 
   Önemli değil, biriyle evlendi mi, gerisine boş ver 
   Gerekçeli savunma da ilginç... 
   Eğer tecavüzcü kızı almazsa, kız ya kötü yollara düşüyormuş, ya da ailesi tarafından töre gereği cezalandırılıyor. 
   
   DIŞİŞLERİ Bakanı Abdullah Gül, Avrupa'dan şikayetçi... 
   Hayırdır inşallah demek gerek, niye şikayetçi 
   Çünkü Avrupa raporunda, Türkiye'deki türban yasağı yokmuş 
   Yani Avrupalı da "türban yasağı kalkmalı" demeliymiş... 
   Kendi ülkesinin yasalarını, Anayasa Mahkemesi kararlarını Avrupa'ya şikayet eden başka bir Dışişleri Bakanı var mıdır acaba 
   Ama göreceksiniz, bunların şikayeti artacak, Avrupalı da "takiyye"nin ne olduğunu öğrenecek... 
   
   PERŞEMBE günü Milliyet'te, satırların arasına sıkışıp kalmış önemli bir haber vardı... 
   THY Genel Müdürü Abdurrahman Gündoğdu "bedava bilet" konusunu çözemediğini, milletvekili ve bürokratların bedava bilet kontenjanının 2002'de kaldırıldığını söylüyordu 
   "Geçenlerde tanınmamış bir gazeteci geldi, bir tomar bilet çıkardı, o bedava biletin içinde yurtdışı biletler de vardı, süresinin bittiğini söyleyip uzatılmasını söyledi." 
   
   THY Genel Müdürü, "tanınmamış" bu gazetecinin kim olduğunu açıklamalıdır. 
   Meslek kuruluşları, başta Türkiye Gazeteciler Cemiyeti, bu "tanınmamış" gazetecinin kim olduğunu öğrenmelidir. 
   
      
   
</TEXT>
</DOC>
