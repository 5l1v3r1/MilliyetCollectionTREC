<DOC>
<DOCNO> 199710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun06.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta direniş tek merkezden mi komuta ediliyor 
</HEADLINE>
<TEXT>

     ABD, Irak'ta Saddam Hüseyin yanlısı direnişçilerin tek bir merkezden komuta edildiğine ve mali olarak desteklendiğine inanmaya başladı. 
     World Tribune İnternet sitesinin haberine göre, Amerikalı generaller aylarca isyancıların kendi başlarına hareket ettiklerini düşündükten sonra, artık Sünni Üçgeni adı verilen bölgenin isyancıları topladığına, yönettiğine ve mali yönden desteklediğine inanıyor. 
     Irak'taki 1. Zırhlı Tümen Komutanı Tuğgeneral Martin Dempsey, ''Giderek daha fazla direnişin tek merkezden finanse edildiğine ve tek merkezden iletişim sağlandığına inanıyorum'' diyerek, istihbarat verilerinin de bunu doğrular nitelikte olduğunu söyledi. 
     Middle East Newsline sitesinde yer alan haberde de direnişçiler içinde yer alan bazı grupların devrik Saddam rejimiyle bağlantılarını gizlemek için İslami isimler kullandıkları belirtildi. 
     Baas Partisi'nin güvenlik görevlilerinden oluşan bir grubun ''Muhammed'in Ordusu'' adını kullandığı belirtilirken, başka grupların da Mısır, Lübnan, Suriye ve Yemen gibi ülkelerden gelen gönüllülerin saflarına katıldıkları kaydedildi. 
     Irak'ta 2 bin kadar yabancı gönüllünün Amerikan güçlerine karşı direniş saflarında yer aldıkları tahmin ediliyor. 
     
     ÇİFTÇİLER EKECEK TOHUM BULAMAZSA 
     Öte yandan, Amerikalı yetkililer, Irak'taki direnişin kentlerden kırsal kesime doğru yayılmasından endişe ediyor. 
     Time dergisinin haberine göre, ülkede savaş ve yağma yüzünden yaklaşık 1 milyar dolar tutarında gübre, tohum ve tarım teçhizatının yok olduğunu belirten Amerikalı yetkililer, Irak'taki 600 bin çiftçinin gelecek tarım sezonunda yağmurlardan önce ekecek tohum ve gübre bulamayacaklarından korkuyorlar. 
     Irak Geçici Yönetim Konseyi'ne danışmanlık yapan bir Amerikan Tarım Bakanlığı yetkilisi, tarımın Irak'ta ikinci ekonomik sektör ve en büyük istihdam alanı olduğunu belirterek, çiftçilerin ekim yapamaması durumunda işgal güçlerine karşı saflarda büyük artış olmasından endişe edildiğini kaydetti. 
     Amerikalı yetkili, ABD ordusunun bu konuya bir güvenlik sorunu olarak baktığını anlattı. 
     
</TEXT>
</DOC>
