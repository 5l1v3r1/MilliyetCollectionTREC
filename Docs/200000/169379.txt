<DOC>
<DOCNO> 169379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur18.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dokunulmazığın kaldırılmasının TBMM'den geçmesi mümkün değil" 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, bugünkü sistem içinde milletvekili dokunulmazlığının kaldırılmasının TBMM'den geçmesinin zor olduğunu söyledi. 
     Fırat, gazetecilerle yaptığı sohbet toplantısında, yolsuzluklarla mücadele ve dokunulmazlıklar konusunda değerlendirmelerde bulundu. 
     Milletvekili dokunulmazlığının kaldırılması konusunun kamuoyunda son dönemde sıkça tartışıldığını ifade eden Fırat, dokunulmazlığın bugünkü sistem içinde kaldırılmasının mümkün görülmediğini ifade etti. 
     Fırat, yeni, çağdaş ve sivil bir anayasanın kaleme alınması gerektiğini ifade ederek, Türkiye'de bugüne kadar 1921 Anayasası dahil 4 anayasa yapıldığını anımsattı. Fırat, anayasanın değiştirilmesi konusunda muhalefetin de yer alacağı bir komisyonun hazırlık yapabileceğini kaydetti. 
     Sadece dokunulmazlık değil, anayasanın tümünün gözden geçirilmesi gerektiğini ifade eden Fırat, ''Dokunulmazlık müessesesi değişsin. Ama anayasanın da değişmesi lazım. Sadece dokunulmazlık ile sorun çözülmüyor'' diye konuştu. 
     Türkiye'de dokunulmazlığı olan milletvekillerinin yanı sıra ''ekonomik ve medya gücünü kullanarak dokunulmazlar sınıfında olan 3 milyonun üzerinde kişinin bulunduğunu'' savunan Fırat, CHP'ye seslenerek, sivil bir anayasa yapılması çağrısında bulundu. 
     TBMM'de kurulan Yolsuzlukları Araştırma Komisyonu'nun çalışmalarına da bir soru üzerine değinen Fırat, komisyon raporunun kısa bir süre sonra çıkarılacağını bildirdi. 
     
     ''SİYASİ İRADE VAR...'' 
     Vatandaşlarının yüzde 95'nin Türkiye'de yoğun bir yolsuzluk sürecinin yaşandığı iddiasında bulunduğunu kaydeden Fırat, hortumların kesilmesi konusunda devletin kurum ve kuruşlarının ciddiyetle bu sorunların üzerine gittiğini söyledi. ''Çünkü arkalarında bir siyasi irade var'' diyen Fırat, daha önce hukuk kullanılarak hukuksuzluk yapanların artık bunu gerçekleştiremediğini kaydetti. 
     Devletin hemen hemen her alanında yolsuzluk yapıldığını bunların pek çoğunun yasalara dayandırıldığını anlatan Fırat, yapılanları vatandaşın gözlerinin önüne sereceklerini dile getirdi. 
     Fırat, bir gazetecinin Ulaştırma Bakanı Binali Yıldırım'ın oğlu ile ilgili iddiaları hatırlatması üzerine konuya vakıf olmadığını, ancak gerekli açıklamanın yapılacağını sandığını söyledi. 
     Fırat, ''Gözümüz olsa, yolsuzluğa karışmışsa onu da çıkarırız. Kim olursa olsun karşımızda da olsa yanımızda da olsa yargısız infaz da etmeyiz'' diye konuştu. 
     Fırat, Yolsuzlukları Araştırma Komisyonu ile ilgili bir başka soruyu yanıtlarken de ''Dağ, dağ doğuracak. Hatta ikiz doğuracak'' dedi. 
     
</TEXT>
</DOC>
