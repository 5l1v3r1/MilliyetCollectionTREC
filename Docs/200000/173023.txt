<DOC>
<DOCNO> 173023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, samandra'da taktik çalıştı... 
</HEADLINE>
<TEXT>

     Fenerbahçe, yeni sezon hazırlıklarını bu sabah yaptığı idmanla sürdürdü. 
     Samandıra Tesisleri'nde, basına kapalı olarak gerçekleştirilen idmanda yaklaşık 1.5 saat süreyle taktik ağırlıklı çalışıldığı öğrenildi. 
     Sarı-lacivertli futbolcuların ısınma hareketlerin ardından, 2 grup halinde kontrollü pas, şut ve kanatlardan uzun pas çalışması yaptıkları idmanın, oyuncuların ayak üstüyle attığı 3'er şutla sona erdiği bildirildi. 
     Teknik direktör Christoph Daum'un, istediği biçimde şut atamayan oyunculara saha çevresinde 1 tur koşu cezası verdiği belirtilirken, antrenman sırasında başına top çarpan kaleci Recep'in kısa süreli bir sakatlık geçirdiği açıklandı. 
     Hazırlıklarını bu akşam yine basına kapalı yapacağı idmanla sürdürecek olan Fenerbahçe, yarın saat 20.00'de Kocaelispor ile deplasmanda özel maç yapacak. 
     
</TEXT>
</DOC>
