<DOC>
<DOCNO> 192061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur01.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakış erken geldi, kar yolları kapadı .. 
</HEADLINE>
<TEXT>

     Ve kış geldi, Türkiye kara teslim... Dün gündüz saatlerinden itibaren birçok bölgede etkili olan kar yağışı sonucu yollar kapandı, bazı illerde elektrikler kesildi, kentlerin tamamı karanlıkta kaldı. Erzincan'nın çevre illerle karayolu bağlantısı tamamen kesilirken, Sivas-Tokat karayolunda yolcu otobüslerinin de aralarında bulunduğu birçok araç mahsur kaldı. Bolu Dağı'nda trafik işkenceye dönüştü, birçok ile ilk kar düştü. 
     ERZURUM KARANLIKTA, ERZİNCAN'A ULAŞILAMIYOR 
     Erzurum, Erzincan ve Kars'ta dün akşam saatlerinde başlayan kar yağışı tipiye dönüştü. 
     Erzurum'u etkisi altına alan yoğun kar yağışı ve şiddetli rüzgar, kenti karanlıkta bıraktı. Karın ağırlığıyla devrilen ağaçlar, elektrik iletim hatlarında kopmalara yol açtı. Valilik'te kriz merkezi oluşturulurken, can ve mal güvenliği açısından Erzurum ve tüm ilçelerinin elektrikleri kesildi. Elektrik kesintisinin nedenini öğrenmek isteyen vatandaşların, santrale aşırı yüklenme nedeniyle TEDAŞ'a ulaşamadılar. Farklı telefon numaraları bulmak için yüzlerce vatandaş 118'e başvurdu. 
     Kar yağışı ve tipi yüzünden Erzincan'ın, Sivas, Gümüşhane ve Erzurum karayolları ile bağlantısı değişik noktalarda kesildi. Şehir merkezinden araçların çıkışına izin verilmezken, bu yollarda çok sayıda araç mahsur kaldı. 
     SİVAS-TOKAT KARAYOLU TRAFİĞE KAPANDI 
     Yoğun kar yağışı nedeniyle trafiğe kapanan Tokat-Sivas karayolunda, aralarında yolcu otobüsünün de bulunduğu bazı araçların mahsur kaldı. Yoğun yağış ve tipinin görüş alanını kısaltmasıyla yolda mahsur kalan araçlar uzun çalışmalar sonucu ulaşıldı, yolcular tahliye edildi. 
     Çamlıbel geçidinde yoğun kar yağışı ve tipinin artması nedeniyle kapanan trafik, Sivas tarafından tek taraflı ve kontrollü olarak trafiğe açıldı. 
     BOLU DAĞI BİR FELAKET 
     Aşırı kar yağışı nedeniyle Bolu Dağı'nda ulaşım kontrollü sağlanıyor. 
     Trafik ekipleri aşırı kar yağışı dolayısıyla Bolu Dağı geçişinde denetimlerini arttırdı. İstanbul'dan Ankara istikametine gelen ağır tonajlı araçlara Bolu Dağı geçişinde izin verilmezken, otomobillere kontrollü yol veriliyor. 
     Kar yağışına yolda yakalanan sürücülerin bazıları, park alanlarında dinlenmeye çekildi. 
     Bolu şehir merkezinde bu sabah başlayan yağmur, kara dönüştü. Abant ve Kartalkaya yolunda, kar nedeniyle çok sayıda araç yolda kaldı. 
     Kar yağışı kent merkezi ile ilçeler, Bolu Dağı, Abant ve Kartalkaya kayak merkezinde etkili oluyor. 
     Ankara-İstanbul karayolunun ''Bolu Dağı'' kesiminde etkili olan kar yağışı nedeniyle trafik ekipleri, sürücüleri megafonlarla hız yapmamaları için uyarıyorlar. 
     Yoğun karın etkili olduğu Abant ve Kartalkaya yolunda, çok sayıda zincirsiz araç yolda kaldı. Araçlar, traktörlerle çekilerek çıkarıldı. Sürücüler, araçlarına zincir taktıktan sonra yola devam edebildi. 
     Tatilciler ise Abant'ta, kar topu oynadılar. 
     Kar kalınlığı Kartalkaya'da 10, Abant'ta 5 santimetreye ulaştı. 
     ZONGULDAK'A YILIN İLK KARI DÜŞTÜ 
     Zonguldak'ın Devrek İlçesi'nde, yüksek tepelere yılın ilk karı yağdı. 
     Alınan bilgiye göre, yüksek kesimlerde bugün öğle saatlerinde başlayan kar, etkili oluyor. 
     Kar kalınlığı Göldağı mevkiinde, 900 metre yüksekliğindeki Uğur Şandoruğu tepesinde 25 santimetreye, 800 metre yükseklikteki Gümüşpınar tepesinde ise 20 santimetreye ulaştı. 
     Meteoroloji yetkilileri, kar yağışının söz konusu bölgelerde devam edeceğini, diğer yerleşim birimlerinde ise sulu kar şeklinde olacağını belirttiler. 
     
</TEXT>
</DOC>
