<DOC>
<DOCNO> 173491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko10.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın imarında Asyalı şirketler ön planda... 
</HEADLINE>
<TEXT>

     ABD'den yakında 1 milyar dolar daha ek yardım alacak olan Afganistan, ülkenin yeniden inşası, imarında Asyalı şirketlerin daha fazla katılımını istiyor. 
     Afganistan Planlama Bakanı Yardımcısı Asil Khan Tanai, Afganistan'a askeri mühendisler sevk etmiş olan Tayland'ı ziyaretinde Reuters'e açıklamasında, Türk firmalarının yanı sıra, Hindistan ve Pakistanlı firmaların inşaat işlerinin çoğunu halen sürdürdüklerini söyledi. 
     Tanai, Hindistan tarafından finanse edilen projelerin ihalelerinin çoğunun Hintli müteahhitlik şirketlerine verildiğini, fakat, ABD ve diğer kreditör ülkelerin yardımlarıyla finanse edilen projelerin çoğunun diğer ülkeler sermayeli şirketlerine verildiği bildirdi. 
     Kreditörlerin yeni hastaneler, okullar ve karayolları yapımı için vaat ettikleri yardımları vermeseler de, Afgan imar ulusal planının bütçeye konulduğunu hatırlatan Tanai, para gelir gelmez projeleri başlatacaklarını kaydetti. 
     Karayollarına öncelik verdiklerini belirten Tanai, Kandahar Kabil karayolu ile Kabil ve kuzeyindeki Salang Tüneli arasında işlerin başlatıldığını, fakat, eyaletler arasında daha çok yol yapılması gerektiğini söyledi. 
     Tanai, Kabil-Khost, Kabil-Celalabad ve Kabil-Bamiyan karayolları hatlarının yapımı için ihaleye çıkılacağını bildirdi. 
     Kreditör ülkeler Afganistan'ın yeniden inşası için 2003'de 1.8 milyar dolar yardımı taahhüt etti, Afgan yönetimi de yeniden inşanın 15 milyar dolara mal olacağını hesapladı. 
     
</TEXT>
</DOC>
