<DOC>
<DOCNO> 158560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur25.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli cinayeti... Genç kızı öldüren üç liseli gözaltında... 
</HEADLINE>
<TEXT>

     Amasya'nın Merzifon İlçesi'nde kendisini evlenmeye zorlayan liseli sevgilisini başına taşla vurup kemerle boğduğu iddia edilen işsiz gençten sonra, kendisine yardım ettiği öne sürülen 2 arkadaşı daha yakalandı. 
     Merzifon Kız Meslek Lisesi 2'nci sınıf öğrencisi olan 18 yaşındaki Birgül Ünlü, 5 gün önce Arkadaşıma ders çalışmaya gidiyorum' diyerek evden ayrılmış ve daha sonra Hırka Köyü Makaslı göletinde cesedi bulunmuştu. 
     Jandarma tarafından yapılan soruşturmada genç kızın sevgilisi olan 17 yaşındaki M.A., cinayet zanlısı olarak yakalanmıştı. M.A. cinayeti genç kızın kendisiyle evlenmek istemesinden dolayı işlediğini söyleyerek, Göletin kıyısında cinsel ilişkiye girdikten sonra benimle evlenmek zorundasın' diyerek beni zorladı. Ben de evlenmeyi kabul etmeyince kavga ettik ve başına taşla vurdum. Daha sonra da kemerle boğarak öldürdüm. Bana Ş.Ü. ve N.Ç. de yardım etti'' diye ifade verdi. 
     Bunun üzerine yapılan soruşturmada Merzifon Ticaret Meslek Lisesi birinci sınıf öğrencileri 17 yaşındaki Ş.Ü. ve aynı yaştaki N.Ç. de önceki gün gözaltına alındı. Olay lisede şok etkisi yaptı. Okul yöneticileri konu hakkında konuşmak istemezken 2 liseli zanlı çıkarıldıkları nöbetçi mahkeme tarafından tutuklanıp cezaevine gönderildi. 
     
</TEXT>
</DOC>
