<DOC>
<DOCNO> 181117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur26.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bana ters bakma" dedi, tabancayla vurdu... 
</HEADLINE>
<TEXT>

     İzmir'in Balçova Semti'nde, ''kendisine ters baktığı'' gerekçesiyle diskonun güvenlik görevlisini tabancayla yaralayan kişi, tutuklandı. 
     Alınan bilgiye göre, Levent Marina Disko'dan çıkan Mehmet Pirinçci 24 , kapıdaki güvenlik görevlisinin, ''kendisine ters baktığını'' ileri sürerek tartışma çıkardı. Alkollü olduğu bildirilen Pirinçci, daha sonra yanında bulunan ruhsatsız silahla güvenlik görevlisi Adnan Güngör'ü sol baldırından yaraladı. 
     Gözaltına alınan Pirinçci, emniyetteki sorgusunun ardından sevk edildiği İzmir Adliyesi'nde tutuklanarak cezaevine gönderildi. 
     
     FAR KAVGASI 
     Öte yandan, Altınyol'dan, Alsancak yönüne 35 VH 793 plakalı otomobiliyle giden Mehmet Borçak, aynı yönde giden bir otomobilin içindeki kişilerle, uzun far yakma nedeniyle seyir halindeyken tartıştı. Otomobilde bulunanlar, tabanca çekerek Borçak'ın aracına ateş ettikten sonra, olay yerinden uzaklaştı. 
     Otomobilinde hasar meydana gelen Borçak, durumu polise bildirirken, kaçan otomobil ve içindekilerin yakalanması için çalışma başlatıldı. 
     
</TEXT>
</DOC>
