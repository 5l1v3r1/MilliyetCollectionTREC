<DOC>
<DOCNO> 193813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo24.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü "yaralı aslan"ı İstanbul'da vurma peşinde 
</HEADLINE>
<TEXT>

     Ankaragücü, Birinci Süper Lig'de pazar günü yapacağı Galatasaray maçının hazırlıklarını, bugün yaptığı tek antrenmanla sürdürdü. 
     Ankaragücü Gökçe Tesisleri'nde yapılan antrenmanda, sarı-lacivertli takımın futbolcuları dar alanda pas çalışması ve çift kale maç yaptılar. Çift kale maç sırasında Galeano ve Salcedo hafif sakatlık geçirdi. Antrenman sonrasında Ceyhun, Yılmaz ve Aykan, duran top ve penaltı atışları yaparak idmanı sürdürdüler. Sakatlığı süren Ganalı futbolcu Keita ise takımdan ayrı koştu. 
     Teknik direktör Tevfik Lav, Galatasaray'ın dün akşam Avrupa Şampiyonlar Ligi'nde Olympiakos karşısında aldığı yenilginin kendilerini ilgilendirmediğini belirterek, ''Türk olduğum için Olympiakos karşısındaki yenilgiye üzüldüm. Ama bu Galatasaray'ın bize karşı kötü oynayacağı anlamına gelmez. En vasat haliyle bile iyi bir takım. Bunu bilerek İstanbul'a gideceğiz. Bizim mazeretimiz yok. İstanbul'a puan almak için gideceğiz. Puan almamız sürpriz olmaz'' diye konuştu. 
     Son haftalarda taraftarların kendisine tepki göstermesiyle ilgili bir soruya ise Lav, ''Biz profesyonel insanlarız. Olumsuz giden durumlarda önemli olan işimizi iyi yaparak bu durumu atlatmaktır. Taraftar açısından baktığınızda bunlar çok doğal. Beklentileri gerçekleşmediği için böyle oluyor. Küfür ya da kavga yerine böyle tepkilerin daha doğru olduğunu düşünüyorum. Bizim hedeflerimizle onların beklentileri aynı. Hedeflerimizi gerçekleştirmeye başladığımız zaman bu tepkiler yerini alkışa bırakacaktır'' yanıtını verdi. 
     Yabancı futbolculardan istenilen performansın alınamadığına ilişkin eleştirilere katılmadığını kaydeden teknik direktör Lav, şunları kaydetti 
     ''Bir takımda kötü sonuçlar alınıyorsa tek sorumlusu teknik direktördür. Bu işin başındaki adam biziz. Ben futbolcularımdan memnunum. Uyum sağlayamayan futbolcu varsa uyum sağlayanını oynatırım. Dünyanın her yerinde 8-9 tane yabancı futbolcu alan kulüplerde mutlaka takıma adaptasyon sorunu vardır. İyi sonuçlar onların güvenini yerine getirecektir.'' Başkent ekibinde, Mısırlı futbolcu Ramadan'ın dışında sakat ve cezalı futbolcu bulunmuyor. 
     
</TEXT>
</DOC>
