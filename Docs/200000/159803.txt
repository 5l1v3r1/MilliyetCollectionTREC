<DOC>
<DOCNO> 159803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur21.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye'nin önemi Avrupa'da ve İslam dünyasında arttı" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, gerek Avrupa'da gerekse İslam dünyasında Türkiye'nin öneminin arttığını söyledi. 
     Girit'te Avrupa-Akdeniz Dışişleri Bakanları, Tahran'da İslam Konferansı Örgütü İKÖ 30. Dışişleri Bakanları toplantısına katılan Gül, ülkeye dönüşünde, Esenboğa Havaalanı'nda gazetecilere yaptığı açıklamada, temasları sırasında, herkesin daha realist olmaya ve daha çok geleceğe bakmaya gayret ettiğini, Türkiye'ye daha çok önem verildiğini gözlemlediğini belirtti. 
     
     AB-AKDENİZ ÜLKELERİ TOPLANTISI 
     Gül, Girit'teki toplantıda ekonomik, siyasi ve kültürel konuları ele aldıklarını, görüşmelerde Irak'ta savaş sonrası durum, terör konusu, Filistin-İsrail barış görüşmeleri ve Ortadoğu yol haritasının konuşulduğunu söyledi. 
     Girit'te yaptığı konuşmalarda Türkiye'nin yol haritasına destek verdiğini aktardığını belirten Gül, ayrıca Irak'ta yeni bir durumun ortaya çıktığını ve 1483 sayılı BM kararını desteklediklerini de konuşmalarında vurguladığını kaydetti. 
     Gül, görüşmelerde Akdeniz Yatırım Bankası'nın kurulmasına yönelik desteklerini ortaya koyduğunu ve bunun için gereken neyse bir an önce yapılması gerektiğini anlattığını ifade etti. 
     Gül, bankanın AB ve Akdeniz ülkeleri arasındaki ilişkileri artıracağı ve özellikle Akdeniz bölgesindeki yatırımları teşvik edeceği yönündeki görüşlerini de dile getirdiğini belirtti. 
     Görüşmelerin kültürel boyutunda da Avrupa-Akdeniz Vakfı'nın kurulmasının kararlaştırıldığını kaydeden Gül, bu çerçevede ortak kültürlerin ortaya çıkartılması ve diyalogun artırılması gibi konuların ileride tartışılacağını söyledi. 
     Gül, Yunanistan Dışişleri Bakanı Yorgo Papandreu ile de biraraya geldiklerini, Yunan bakanla iki ülke arasındaki güven artırıcı önlemleri konuşarak, bir protokol imzaladıklarını hatırlattı. 
     
     İKÖ TOPLANTISI 
     Gül, Tahran'da yapılan İslam Konferansı Örgütü İKÖ Dışişleri Bakanları toplantısında, İslam toplumlarının durumlarıyla ilgili fikirlerin ortaya koyulduğunu ve önemli görüşlerin tartışıldığını belirtti. 
     Toplantının, savaştan sonraki ilk İKÖ toplantısı olduğuna dikkat çeken Gül, buradaki konuşmasında da, Müslüman ülkelerin kendilerini gözden geçirmeleri, reformlara dikkatli biçimde sarılmaları ve ekonomik reformlarda kaynakları iyi değerlendirilmeleri gerektiği yönündeki görüşlerini ortaya koyduğunu söyledi. 
     Bakan Gül, bölgesel ve uluslararası alanlardaki görüşlerini de dile getirdiğini kaydederek, ayrıca yol haritası ve 1483 sayılı BM kararına yönelik desteğini burada da vurguladığını, bölgede durumun normalleşmesi için herkesin desteğinin gerekli olduğunu anlattığını belirtti. 
     Temasları sırasında çok sayıda ülkeden bakanla ikili görüşme yaptığını kaydeden Gül, Tahran'da Irak'a komşu ülkelerin dışişleri bakanlarıyla da biraraya gelerek, Irak politikasını bir kez daha gözden geçirdiklerini ve görüşmenin sonunda bir bildirinin yayımlandığını ifade etti. 
     Abdullah Gül, İKÖ toplantılarının KKTC'nin temsil edildiği tek uluslararası platform olduğuna işaret ederek, bu çerçevede KKTC Dışişleri Bakanı Tahsin Ertuğruloğlu'nun da Tahran'a geldiğini anımsattı. 
     
</TEXT>
</DOC>
