<DOC>
<DOCNO> 165687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur21.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceciler de ertelemeden yararlansın... 
</HEADLINE>
<TEXT>

     Avrupa Birliği'ne uyum çerçevesinde getirilen ve ''işkence suçundan dolayı verilen cezaların para cezasına veya tedbirlerden birine çevrilemeyeceğine ve ertelenemeyeceğine'' ilişkin düzenlemenin iptali istendi. Anayasa Mahkemesi, konuyu esastan görüşmeye karar verdi. 
     Alınan bilgiye göre, polis memuru sanık, trafik kontrolü yaptığı sırada bir kişinin yasal hız sınırını aştığını tespit etti. Polis memuru, ceza yazdığı sırada sürücünün kendisine hareket etmesi üzerine ceza yazdığı şahsa ''müessir fiil''de bulundu. Bu olay üzerine, polis memuru hakkında Türk Ceza Kanunu'nun TCK ''şahıslara karşı müessir fiili'' düzenleyen 456 4 ve 251. maddeleri gereğince kamu davası açıldı. 
     Davaya bakan Sivrihisar Asliye Ceza Mahkemesi, yerleşik Yargıtay Ceza Genel Kurulu ve ceza daireleri kararlarına göre, sanığın eylemini TCK'nın 245. maddesinde düzenlenen ''işkence'' suçu kapsamında değerlendirdi. 
     Yerel mahkeme, bu aşamada, 11 Ocak 2003 tarihli Resmi Gazete'de yayımlanarak yürürlüğe giren 4778 sayılı Çeşitli Kanunlarda Değişiklik Yapılması Hakkında Yasa'nın 1. maddesinde açıklanan ''TCK'nın 243 ve 245. maddelerindeki suçlardan verilen cezaların ertelenemeyeceği, para cezasına veya diğer tedbirlere çevrilemeyeceği'' hükmünün, Anayasa'ya aykırı olup olmadığını inceledi. 
     
     ''AYNI TÜRDEKİ BAŞKA SUÇLARDA ERTELEME VAR'' 
     Yerel mahkeme, bu davada da uygulanması gereken 4778 sayılı Yasa ile getirilen düzenlemenin, TCK'nın diğer maddelerinin irdelenmesinde Anayasa'nın ''eşitlik'' ilkesine aykırılık teşkil ettiği kanısına vardı. 
     Tamamıyla aynı güç kullanma yetkisine sahip diğer memurların eylemlerini düzenleyen diğer TCK maddelerini anımsatan yerel mahkeme, ''tutuklu veya hükümlüye kötü muameleyi'' düzenleyen TCK'nın 186. maddesi ile TCK'nın 245. maddesindeki suçu işleyen failler arasında bir farklılık bulunmadığına dikkati çekti. 
     Sivrihisar Asliye Ceza Mahkemesi, bu gerekçelerle, 4778 sayılı Yasa ile TCK'nın 245. maddesine eklenen fıkranın ''...bu maddede yazılı suçlardan dolayı verilen cezalar...'' bölümünü, Anayasa'nın ''eşitlik'' ilkesine aykırı olduğu gerekçesiyle iptali istemiyle Anayasa Mahkemesi'ne taşıdı. 
     Anayasa Mahkemesi, başvuruda ilk incelemeyi yaptı ve esastan görüşmeye karar verdi. 
     Yüksek mahkeme, raportörün esasa ilişkin raporunu tamamlamasının ardından, iptal istemini esastan karara bağlayacak. 
     
</TEXT>
</DOC>
