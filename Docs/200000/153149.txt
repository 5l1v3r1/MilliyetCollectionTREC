<DOC>
<DOCNO> 153149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/spor/spo04.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın gazabı 
</HEADLINE>
<TEXT>

Trabzon Teknik Direktörü'nün Göztepe maçı sonrasında "Bir daha forma giyemezler" diyerek sinirlendiği futbolcuların Ali Şen, Serkan Kılıç, Muzaffer ve Erman Özgür olduğu öğrenildi 
     Gözdağı verdi 
     GÖZTEPE beraberliği sonrasında, "Trabzonspor'un ne kadar büyük kulüp olduğunu algılayamayan futbolcular var. Bunlar bir daha kadroya giremezler" diyen Bordo - Mavililer'in Teknik Direktörü Samet Aybaba'nın Ali Şen, Serkan Kılıç, Muzaffer ve Erman Özgür'den söz ettiği öğrenildi. Bu dört futbolcunun da özellikle son dönemde buldukları forma şansını hep kötüye kullandıkları belirtildi. 
     
     Toplantı bugün 
     AYBABA, "İç transfer çözülürse, ben de sözleşme imzalarım" diyerek yönetime açık kapı bırakırken, yöneticiler de, "Türkiye Kupası nedeniyle futbolcularla pazarlık yapamadık. Bu haftadan itibaren çalışmalara başlayacağız" diye konuştu. Öte yandan Bordo - Mavili yönetim bugün bir toplantı yaparak Türkiye Kupası primini belirleyecek ve iç transfer görüşmeleri için bir komite oluşturacak. 
     
     Trabzonspor evinde yok 
     BİR dönem kendi sahasında rakiplerine puan bile kaptırmayan Trabzonspor, bu sezonun ikinci yarısında, kendi sahasında oynadığı maçlarda sadece Adanaspor'u yenebildi. Son 4 maçında galibiyet alamayan Bordo - Mavililer, ikinci devrede kendi sahasında oynadığı Elazığ, Beşiktaş, İstanbulspor ve Göztepe karşılaşmalarından hep beraberlikle ayrıldı. Deplasmanda iyi oynadıklarını savunan Erdinç ise "Sahamızdaki pozisyonları gole dönüştürememek, baskıdan kaynaklanıyor. Bu baskıdan kurtulmamız için bence ilk görev, taraftara düşüyor" dedi. 
     


SPOR 


























</TEXT>
</DOC>
