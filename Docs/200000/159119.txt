<DOC>
<DOCNO> 159119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/dunya/adun.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzenlerin ihaneti 
</HEADLINE>
<TEXT>

Bağdat'ın, Saddam'ın üç kuzeninin ihaneti sonucu düştüğü ortaya çıktı. Biri Özel Cumhuriyet Muhafızları komutanı, diğeri istihbarat şefi kuzenler, 'Saddam öldü' söylentisi yayıp birliklere 'Direnmeyin' demişler 
     DIŞ HABERLER SERVİSİ 

     Rejimi ve kendisini korumak adına hep akrabalarına güvenen ve çevresindeki yöneticileri onlardan seçen Irak'ın devrik diktatörü Saddam Hüseyin'in, akrabalarının ihaneti sonucu devrildiği öne sürüldü. 
     Fransız AFP ajansına isimlerini gizli tutarak konuşan Irak'ın eski yetkililerine göre, Bağdat, Saddam'ın kendine en sadık olarak bildiği 3 kuzeni, üst düzey ordu komutanları ve bazı bakanlarının liderlerine ihaneti sonucu tek kurşun atılmadan teslim edildi ve rejim böylece çöktü. 
     Habere göre, Saddam'ın en güvendiği Özel Cumhuriyet Muhafızları'na komuta eden kuzeni Tümgeneral Mahir Sufyan El Tikriti, Amerikan askerlerinin Bağdat'a girdiği 8 Nisan'da emrindeki subaylara Irak liderinin öldürüldüğü yolunda bir yazı gönderdi. Ardından da birliklerine sözlü olarak, "Silahlarınızı bırakın ve direnmeyin" emri verdi. 
     
     Restoran komplosu 
     Eski yöneticiler, "Saddam'ın gölgesi olarak bilinen Tümgeneral Sufyan El Tikriti'nin bu şifahi emri, diğer kuzenler istihbarat örgütünün başkanı Tahir Celil El Harbuş El Tikriti ile komutan Hüseyin Raşit El Tikriti tarafından da doğrulandı" dedi. 
     Eski yetkililerin verdiği bilgilere göre, Bağdat'ın düşmesi için yolu açan kuzenlerin bu faaliyetleri sırasında Saddam'ın 7 Nisan'da El Mansur'daki bombardımanda öldüğüne dair yaygın söylenti çıkarıldı. Söylentinin yayılmasında bakanlardan biri etkili oldu. 
     Söz konusu bakanın daha sonra ailesiyle birlikte ABD askerleri tarafından Bağdat'tan kaçırıldığını kaydeden kaynaklar, şimdi bu bakanın Avrupa'da olduğunu ileri sürdüler. 
     Eski yetkililer, 3 kuzen ve ailelerinin de, Bağdat'ın düşmesinin ardından bir Amerikan askeri nakliye uçağıyla ülkeden çıkarılarak Amerikan üssüne götürüldüklerini söylediler. 
     
     Saddam idam ettirdi 
     Eski yetkililer, Saddam'ın ihanete uğradığının farkına vardığını ve kendi güvenliğini sağlayanların daha yakından izlenmesini emrettiğini belirttiler. Yetkililer, 7 Nisan'da Saddam'ın El Mansur'daki bombardımandan nasıl kurtulduğunu, şöyle anlattılar 
     "Saddam, kasıtlı olarak 7 Nisan'da El Mansur'a gideceği haberini sızdırdı. Hep yaptığı gibi taksiye binerek lokantaya gitti. Muhafızları onun içerde olduğunu sanıyorlardı, ama o arka kapıdan çıkıp gitti. Biraz sonra lokanta bombalandı. Saddam, bunun üzerine, kendisine sadakatleriyle bilinen bazı subaylarını idam ettirdi." 
     Yetkililer, bir gün sonra oğlu Kusay ile birlikte El Azamiye semtinde görülen Saddam'ın, yakın çevresindekilere, ABD'nin kendisine yönelik 2 bombardımanını kastederek, "İhanete uğradım" dediğini aktardılar. 
     Fransız "Le Journal du Dimanche" gazetesine göre ise, Amerikan Deniz Piyadeleri Komutanlığı Saddam'a ihanet eden kuzen Tümgeneral Sufyan El Tikriti'nin 8 Nisan'da öldürüldüğünü öne sürerek, düzenlenen komploya katkıda bulundu. Çünkü ABD kaynaklı bu açıklama, Iraklı komutanı korumaya yönelik bir dezenformasyondu. Gazete, her şeyin CIA'nın çok önceden planladığı şekilde geliştiğini öne sürdü. 
     
     

</TEXT>
</DOC>
