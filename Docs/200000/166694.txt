<DOC>
<DOCNO> 166694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur23.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas olaylarının 10. yıldönümünde Sivaslılardan anlamlı çağrı 
</HEADLINE>
<TEXT>

     Sivas olaylarının 10. yılına girerken, kentte faaliyet gösteren 29 ayrı sivil toplum örgütü ortak bir deklarasyon yayınlayarak, Sivas olaylarının başka amaçlar için kullanılmasını istemediklerini bildirdiler. 
     Deklarasyonda, insanlık tarihinin nedeninin, ''kavga edenlerin kendilerinin olmadığı'', dünyanın, bir takım güç ve provokasyonlara alet olma sonucu yaşanmış çok sayıda kavga ve savaşa sahne olduğu kaydedildi. Açıklamada şöyle denildi 
     ''2 Temmuz 1993 tarihinde yaşanan, bu olayın adını ne koyarsanız koyun, talihsizliğin provokasyonun, kaosun mağdurları bizce, yani bütün Sivas kamuoyu tarafından tüm Sivaslılar, Sivas ili ve Sivasımız'la ilgili şu veya bu şekilde bağlantısı bulunan tüm dostlarımız, kardeşlerimiz, bizim insanımız olmuştur. Sivas halkı, bu oyunun Sivas'ta sahnelenmesinden ve Sivas'a mal edilmesinden her zaman üzüntü duymuş, siyasal, ekonomik ve sosyal alanda olumsuz etkilerini bugüne kadar fazlasıyla yaşamış, yaşamaya da devam etmektedir.'' Sivas halkının tamamının katliama katılmış gibi değerlendirilmesinin ve cezalandırılmasının doğru olmadığının belirtildiği deklarasyonda, ''Sivas'a mal edilen 2 Temmuz olaylarının her yıl bir takım siyasi rant edilmeye yönelik tavırlar ve etkinliklerle anılmasını istemiyoruz'' denildi. 
     Mağdur yakınlarının yaşadıkları acıların yürekten paylaşıldığı ve bu acıların hafifletilmesi için her türlü yardım ve desteğe hazır olunduğu bildirilen deklarasyon, şöyle sürdürüldü 
     ''Dünyamız, hoşgörü dünyasıdır. Bu ortamda herkesin, gereken duyarlılığı gösterip, yeni acılar ve kinler yaratmaya fırsat vermeden Sivas'ın sevgi, barış ve kardeşlik şehri olması için katkı koymalarını istiyoruz. Olayı bahane ederek bir takım etkinlikler düzenlemek, provoke etmek, rant sağlamak isteyen siyasi parti, dernek, kişi ve kuruluşları ilimizde görmek istemiyoruz. Ancak 2 Temmuz 1993'te talihsiz bir şekilde meydana gelen olayda yakınlarını kaybedenleri, Cumhuriyet şehri Sivas'ta görmek ve acılarını paylaşmak, birlikte anmak üzere sivil toplum örgütleri olarak ilimizde misafir etmekten büyük onur duyacağımızı belirtiyoruz.'' 
     
</TEXT>
</DOC>
