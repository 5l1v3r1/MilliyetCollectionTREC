<DOC>
<DOCNO> 193589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur12.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganlara ceza tasarısı TBMM'de... Tasarıda neler var .. 
</HEADLINE>
<TEXT>

     Stadlarda yaşanan anarşiyi sona erdirmek amacıyla hazırlanan ve ''holiganlara'' 3 yıla kadar hapis cezası öngören yasa tasarısı, TBMM Başkanlığı'na sunuldu. 
     Türkiye Futbol Federasyonu, Kuruluş ve Görevleri Hakkındaki Kanun'a bir madde ekleyen tasarıya göre, stadyum içerisine maytap, ses bombası, kesici, delici, vurucu, yanıcı, yakıcı, araç ve gereç sokan ve veya sokmaya çalışan kişiler ile izleyicilere, futbolculara, hakeme sözlü tecavüzde bulunanlara 6 ay süreyle spor karşılaşması izlettirilmeyecek ve bunlara 1 ila 3 milyar lira arasında para cezası uygulanacak. 
     İzleyicilere, futbolculara, hakeme fiili olarak tecavüzde bulunanlar, stadlara zarar verenler derhal stad dışına çıkarılacak. Bu eylemde bulunan kişilere 1 yıldan 3 yıla kadar hapis cezası uygulanacak. Bu eylemler, toplu olarak gruplar halinde yapıldığında yaralanma, vurma, ölüme teşebbüs suçları işlendiğinde terör suçları kapsamında değerlendirilecek ve herhangi bir aftan yararlanamayacaklar. 
     Bu araç ve gereçlerin, stadlara sokulmasını önlemekle görevli güvenlik güçleri ile stad güvenliğinden sorumlu amir ve memurlar da görevlerini yapmamakla aynı suçtan sorumlu tutulacaklar. 
     
</TEXT>
</DOC>
