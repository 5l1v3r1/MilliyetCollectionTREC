<DOC>
<DOCNO> 161019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko42.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Önemli olan yıl sonu hedefine ulaşmak 
</HEADLINE>
<TEXT>

     Ekonomiden sorumlu Devlet Bakanı Ali Babacan, ekonomide sağladıkları hiçbir başarıdan dolayı rehavete kapılmadıklarını söyledi. 
     Babacan, Berlin'de katıldığı Uluslararası Finans Kurumu'nun IFC bahar toplantılarından sonra gazetecilere yaptığı açıklamada, geçen ay eksi enflasyon olmasıyla ilgili olarak, şöyle dedi 
     ''Bu aslında önemli bir başarı. 18 yıldan bu yana böyle bir şey olmuyor. Tabi burada kurun da etkisi var. Türk Lirası'nın değerli olmasının da etkisi var. Biz hiç bir zaman böyle başarılarla rehavete kapılmayız. Bütün politikalarımızı kararlı ve istikrarlı şekilde uygularız. İlk 3 ayda da yüksek enflasyon çıktı biliyorsunuz. Bizim için önemli olan yıl sonu hedefimize ulaşmak.'' dedi. 
     
     IRAK'DA OLUMLU GELİŞMELER BEKLİYORUZ 
     Babacan, Irak'la ekonomik ilişkiler konusunda da, ''Irak uzun yıllar kapalı bir ekonomi olarak kaldı. Bu ülkede 1979 yılında kişi başına düşen milli gelir 9 bin 500 dolar idi. Sonra İran-Irak savaşı, arkasından Irak'a uygulanan yaptırımlar, bu ülkenin kapalı bir ekonomi haline gelmesini sağladı. Savaş sonrası Irak'la olumlu gelişmeler bekliyoruz. Doğal kaynakları çok büyük olan bir ülke. 100 milyar dolar kanıtlanmış petrol rezervi var'' diye konuştu. 
     Irak'ın ciddi bir ekonomik güç olmak için gerekli altyapıya sahip olduğunu belirten Babacan, şöyle devam etti 
     ''Yeter ki iyi bir şekilde yönetilsin ve Irak'ta doğru bir yönetim yapısı kurulsun. Bu çok önemli. Biz tabii ki yanı başımızdaki komşumuzun gelişmesini, kalkınmasını isteriz. Bu Türkiye'nin de ekonomisine faydalı olacaktır, katkıda bulunacaktır. Amerikan ve İngiliz şirketleri doğal olarak ön planda olacaktır. Türk firmalarına karşı herhangi bir ayrımcılık gözetileceğini zannetmiyoruz.'' Karamsar olmak için hiç bir sebep olmadığını ifade eden Babacan, ''Amerikan ve İngiliz şirketlerinin tek başına bir şey yapmaları zor. Özellikle Türk inşaat şirketleri tecrübeleri ve birikimleri ile Amerikan ve İngiliz şirketleri ile işbirliği içinde olacaktır. Büyük fırsatlar var. Irak'ta bundan sonra olacak gelişmelerin Türk ekonomisine büyük katkılar sağlayacağına inanıyoruz'' dedi. 
     
     SÜPER DÖVİZ HESAPLARI 
     Almanya'daki Türk vatandaşlarının, Merkez Bankası'nın süper döviz hesabından elde ettikleri faiz gelirlerinden vergi ödenmesi konusunda yaşanan sıkıntıya ilişkin soruya karşılık da Babacan, şu yanıtı verdi 
     ''Ciddi bir sorun. Almanya'daki vatandaşlarımızı yakından ilgilendiren ciddi bir problem. Eminim, karşılıklı görüşmeler ve çalışmalarla çözümler bulunacaktır diye inanıyorum. Süreyya bey ile oturup konuşacağız. Kendisi ile bugün görüşemedim. Burada olmasa bile Ankara'da görüşürüz.'' Babacan, Merkez Bankası Başkanı Süreyya Serdengeçti'nin istifa ettiği şeklindeki haberleri de yalanlayarak, ''Bilmiyorum. Ben henüz öyle bir şey duymadım. Zannetmiyorum, bilmiyorum. Bir problem olacağını zannetmiyorum'' dedi. 
     
     TÜRKİYE'NİN AB ÜYELİĞİ 
     Babacan, IFC Yönetim Kurulu'nun toplantısında ve IFC bahar toplantılarında yaptığı sunuşlarda Türkiye'deki gelişmeler hakkında bilgi verdiğini belirterek, şöyle konuştu 
     ''Türkiye'nin AB üyeliği yolunda katettiği mesafeler hakkında da bilgi verdim. Türkiye'nin izlemesi gereken çok önemli 2 politika var. Biri siyaset alanında Türkiye'ye tam üyelik ve bununla birlikte içinde bulunduğumuz reform süreci. Bir diğeri de ekonomik reform süreci. Uluslararası kuruluşlarla yaptığımız anlaşmalarla ve ortaya koyduğumuz, ayrıntılarını açıkladığımız ekonomi politikaları ve buna paralel olarak açıkladığımız reform süreci.'' AB üyeliğinin, Türkiye'nin bir daha geri dönülmemek üzere hızla kalkınmış bir ülke olma yönünde önemli adımlar atması açısından çok önemli bir konu olduğuna dikkati çeken Babacan, Hükümetin, ekonomik ve siyasi reform alanında dev adımlar attığını, Meclis'in yaz aylarında da çalışmalar yapacağını, içinde bulunulan dönemin önemli bir fırsat olduğunu bildirdi. 
     Babacan, ''Güçlü bir iktidarla Türkiye'ye bu dönem içinde önemli mesafeler katettirebilirsek, çocuklarımız, torunlarımız gerçekten, 'iyiki bunlar zamanında Türkiye'de yapılmış' diyecekler'' şeklinde konuştu. 
     
     TÜRKİYE, 1980'LERDE YAKALADIĞI İVMEYİ SÜRDÜREMEDİ 
     Türkiye'nin 1980'lerde yakalamış olduğu ivmeyi 1990'larda devam ettiremediğini vurgulayan Babacan, şunları kaydetti 
     ''Özellikle 1983 sonrasını kastediyorum. Önemli bir değişim sürecine girdi Türkiye. 1990'lar maalesef Türkiye için kayıp yıllar oldu. Türkiye'nin hem gelişmiş, hem de gelişmekte olan ülkeler ile arasındaki fark açıldı. Türkiye maalesef geri kaldı. 3 Kasım seçimlerinden sonra oluşturulan AK Parti iktidarı Türkiye için gerçekten büyük bir şans. Hükümet olarak hem ekonomi, hem siyaset alanında çok önemli değişiklikler yaptık. Daha da yapacağız ve biz istiyoruz ki, 21. yüzyılın ilk 10 yılı büyük bir kalkınma, bir atak yılı olsun. Bu konuda tüm bakan arkadaşlarımız, parlamentomuz çok yoğun çalışma içinde.'' Türkiye'yi daha ileri nasıl götürmek için çalıştıklarını ifade eden Babacan, ''Bunları da fırsat buldukça tüm uluslararası ortamlarda, hem finans piyasasının liderleri ile hem siyasi liderler ile sık sık paylaşmak'' gerektiğini ifade etti. 
     
     SİYASİ İSTİKRAR ÇOK ÖNEMLİ 
     Son 6 aylık dönemde Türkiye'de yaptıkları tüm toplantılarda Türkiye ile ilgili son derece iyi izlenimler oluştuğunu anlatan Babacan, Türkiye'ye yatırımcıların bakış açısının son derece sıcak olduğunu ve bu durumun siyasi istikrardan kaynaklandığını kaydetti. 
     Babacan,'' Siyasi istikrarın kalıcı olması çok önemli. Bu AB süreci açısından da büyük önem taşıyor. AB sürecinin Türkiye'deki siyasi istikrarın kalıcı ve geri döndürülemez hale gelmesi açısından son derece önemli. Bulunduğumuz her ortamda Türkiye'ye duyulan güvenin pekiştiğini, gittikçe güçlendiğini görüyoruz. Bu da bizi çok memnun ediyor'' şeklinde konuştu. 
     
     2004, UYGULAMA YILI 
     Hedeflerinin 2003 yılında siyasi reformlarla ilgili tüm yasal düzenlemeleri yapıp bitirmek olduğunu kaydeden Babacan, sözlerini şöyle tamamladı 
     ''2004 yılı da bir uygulama yılı olacak. Amacımız, bunları tüm dünyaya göstermek, bir bakıma kanıtlamak. Siyasi reform süreci son derece önemli. Tüm dünya bunu yakından izliyor, çünkü Türkiye özellikle bulunduğu bölge itibarıyla gerçekten örnek bir ülke olmak zorunda. Bu örnek ülke konumunu, çok iyi işleyen demokrasi ve insan hakları, özgürlükler alanında alınmış mesafeler ile Türkiye tüm dünyaya kanıtlamak zorunda. Bu, içinde bulunduğumuz bölgenin de orta ve uzun vadede güvenliği açısından son derece önemli. AB de bunu önemsiyor. Bu bölgenin siyasi ve ekonomik istikrarının gittikçe güçlenmesini AB de istiyor. AB üyeliği bu amaca da hizmet eden çok önemli bir süreç.'' 
     
</TEXT>
</DOC>
