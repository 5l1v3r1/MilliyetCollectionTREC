<DOC>
<DOCNO> 191440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur04.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'da ideal beslenme nasıl olmalı İşte yanıtlar... 
</HEADLINE>
<TEXT>

     11 ayın sultanı Ramazan geldi. Bu akşam sahura kalkılacak, özenle hazırlanan yiyecekler yenerek, akşam iftar vaktine kadar nefse hakim olunacak. Uzmanlar tam da bu noktada, beslenme alışkanlığındaki bu değişiklikle ilgili uyarılarda bulunarak, uzun süre aç kalındığı düşüncesiyle beslenme düzeninin bozulmaması gerektiğinin altını çiziyorlar. 
     Erciyes Üniversitesi Atatürk Sağlık Yüksek Okulu Beslenme ve Diyetetik Bölümü Öğretim Üyesi Dr. Nurten Budak, Ramazan ayı boyunca beslenme alışkanlıklarının değiştirilmemesi gerektiğini, orucun, ''normalde tüketilmesi gereken besinlerin iki öğüne indirilmesi'' şeklinde yorumlanması gerektiğini belirtti. 
     Orucun ilk dönemlerinde biraz sıkıntı çekilebileceğini, ancak daha sonra vücudun kendi dengesini sağlayacağını ifade eden Budak, şunları söyledi 
     ''Ramazan ayında oruç tutulduğundan uzun süre aç kalındığı ve bunun telafisi için iftarda fazla yemek yenilmesi gerektiği düşüncesi son derece yanlıştır. Bu düşüncenin aksine sanki oruç tutmuyormuş gibi beslenme alışkanlıkları değiştirilmemelidir. Ramazan ayında beslenme, normalde alınması gereken besinlerin iki öğüne indirilmesi şeklinde değerlendirilmelidir. Aksi takdirde özellikle kalp-damar ve şeker hastaları ile şişmanların hastalıklarından dolayı var olan rahatsızlıkları daha da artar ve ciddi sağlık sorunları ortaya çıkabilir.'' 
Ramazan ayında oruç tutmanın her anlamda denge sağlamayı ifade ettiğini kaydeden Budak, özellikle iftar yemeğinde aşırı yemek yemenin Ramazan ayının maneviyatına da aykırı olduğuna dikkati çekti. 

     
</TEXT>
</DOC>
