<DOC>
<DOCNO> 197441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun20.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Yunan basınına konuştu Hükümet önemli hatalar yaptı 
</HEADLINE>
<TEXT>

     CHP Genel Başkanı Deniz Baykal, ''İstanbul'daki saldırıların Türkiye'nin Batı ile bütünleşmesinin önemini ortaya koyduğunu'' belirtti. 
     Baykal, Atina'da yayınlanan Katimerini gazetesine verdiği demeçte, Türkiye'nin Batı ile ilişkilerini güçlendirmesi gerektiğini belirterek, ''Bu da Türkiye'nin AB'ye girmesiyle mümkün olabilir'' dedi. 
     İstanbul'daki saldırılardan sonra Türkiye'nin AB üyeliğinin geçmişte olduğundan daha çok önem kazandığını kaydeden Baykal, Avrupalıların da bunu anlayarak, Türkiye'nin Avrupa ailesiyle birleşmesi konusunda yeni bir yaklaşım sergileyeceklerini ümit ettiğini belirtti. Baykal, ''Burada önemli olan Türkiye'de böyle bir siyasi arzunun bulunmasıdır. Aynı isteğin Brüksel'de de ortaya çıkacağını ümit ederim'' dedi. 
     Türkiye-ABD ilişkilerine de değinen Baykal, bu ilişkilerin ayrı bir önemi bulunduğunu belirtti. Baykal, Türkiye'nin, ABD ile ilişkilerini mümkün olan en iyi düzeyde tutması gerektiğini, ancak aynı zamanda Ortadoğu'daki gelişmelerle ilgili çekincelerini dile getirmesi gerektiğini kaydederek, şunları söyledi 
     ''Örneğin Amerika'daki dostlarımıza asker göndermenin Türkiye kadar kendilerine de büyük sorunlar yaratarak, Ortadoğu'da tahmin edilemez sonuçlar doğurabileceğini açıkça belirtmeliyiz. Burada önemli olan Türkiye'nin bazı eksenlerle değil, genel olarak batı dünyasıyla bütünleşmesidir.'' Demecinde hükümeti de eleştiren ve İstanbul'daki saldırılarda sorumluluk payı bulunduğunu öne süren Baykal, ''Bugünkü hükümet içte ve dış politikada yersiz uygulamalar ve önemli hatalar yapmıştır'' dedi. 
     Hükümetin kısa süre önce çıkardığı af yasasıyla aralarında teröristlerin de bulunduğu fanatik dincileri serbest bıraktığını belirten Baykal, bugün saldırıları araştıran makamların birkaç ay öncesine kadar cezaevinde bulunan fanatik İslamcıları yeniden arama noktasında bulunduklarını söyledi. 
     Hükümetin terör ve dış politika konularında açık bir politika izlemediğini ileri süren Baykal, ''Ülkenin teröre karşı tutumu açık değildi. Bir dış gözlemci terör konularında zaman zaman çelişkili politikalar izlediğimizi görebilir. Ayrıca, Türkiye'nin Irak'a yapılan müdahaleye karşı tutumu ve Ortadoğu ülkeleriyle ilgili dış politikası daha açık ve net olmalıydı'' dedi. 
     
</TEXT>
</DOC>
