<DOC>
<DOCNO> 195428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/aspo.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BU GÜNEŞ BATMAZ 
</HEADLINE>
<TEXT>

   Milli Takım Teknik Direktörü Şenol Güneş, dört yıl daha takımın başında kalabileceğini söyledi, "Bugüne kadar işimi dört dörtlük yaptım. Şenol hoca sınıfı geçti mi diye bir sıkıntım yok" dedi 
      ÖZEL RÖPORTAJ BİLAL MEŞE 

   
   'Projelerim var' 
   MİLLİ Takım Teknik Direktörü Şenol Güneş, zorlu Letonya sınavları öncesi Milliyet'in konuğu oldu. Güneş, dört yıllık görev süresini değerlendirirken, gelecekle ilgili de dobra dobra konuştu. Plan ve projeleri bulunduğunu ve dört yıl daha takımın başında kalabileceğini söyleyen tecrübeli teknik adam, "Bugüne kadar işimi dört dörtlük yaptığıma, en iyi hizmeti verdiğime inanıyorum. Yani Şenol hoca sınıfı geçti mi diye bir sıkıntım yok" dedi. 
   
   'Başarılı oldum' 
   ZAMAN zaman elbette hatalar yaptığının altını çizen Şenol Güneş, "Futbolda deneme yanılma her zaman vardır. Hata nedir İlkelerde, projelerde planlarda yanlışlık varsa, işte bu hatadır. Biz bunların hiç birinde hata yapmadık" diye konuştu. Türkiye'nin vizyonunu geliştirdiklerini de belirten Güneş, "Hiç kimse hak etmediği yere getirilmez. Saha sonuçlarına bakıldığında başarılı olduğumu düşünüyorum. İnsanları yok saymak, aşağılamak doğru değil" ifadesini kullandı. 
   
   'İlkeleri oturttuk' 
   SEKİZ yıllık projeleri bulunduğunu sözlerine ekleyen Milli Takım hocası, "Sözleşmem 2004'te bitiyor. Ancak yarın da kalacakmışım gibi çalışmaya devam ediyorum. Yönetim Kurulu yeni teklif yapar veya yapmaz. Bunun için uzun bir süreç var. Ben ister olayım, ister olmayayım sonuçta ilkeleri oturttuk. Yarışmacı bir takım ortaya çıkaracağız dedik, başardık. Ekip ruhunu yakaladık. Hedefimiz 2006'da bambaşka bir takım ortaya çıkarmak" diye konuştu. 
   
   'Alpay'ı asmayalım' 
   İNGİLTERE maçında Alpay'ın büyük bir yanlışı yok. Biraz var, bunu da yapmayabilirdi. Burada Alpay'ı savunmuyorum. Ancak İngilizler'in yaptıklarını niye gündeme getirmiyoruz. Soyunma odası fotoğraflarındaki gerçeği niye görmüyoruz Yenseydik, Alpay'a bravolar çekilecekti. Rakibin moralini ne güzel bozdu denecekti. Beckham'ın hiç mi suçu yoktu Yanlışları konuşalım ama kimseyi de asmayalım. 
   
   'Allah razı olsun' 
   KAPTAN Bülent'ten Allah razı olsun. İyi oynuyor, oynamaya da devam edecek. İlhan Mansız'ı sürekli düşünüyorum, ama dalgalanma yaşıyor. Okan Yılmaz yetenekli, ancak eksiklikleri fazla. Orta sahadan memnunum. İngiltere maçı hariç iyi performans ortaya koydular. Bir Sergen'in yeteneğini nasıl tartışabilirsiniz. Ona güvendim ve İngiltere maçında oynattım. Herkes eleştirdi. Sanki bir tek o kötüydü 
   
   'Sabrettim, kazandım' 
   ÜMİT Davala'yı Dünya Kupası'nda kadroya aldığım için eleştirildim, ama ben ona inanıyordum. Bir kaç maç sonra "haklısınız" dediler. Alpay altı ay oynamamıştı ancak Dünya Kupası'nın yıldızı oldu. Direndim ve kazandım. Biz iş yapmıyor, sürekli kavga ediyoruz. Ben inandığım doğruyu yaparım. İnanmadığımı yapmam. Herkesin fikrini dinlerim, saygı gösteririm. Ancak gereksiz konuşmalara da harcıyacak vaktim yok. 
   
   'Herkesin sırası var' 
   DİYORLAR ki takıma gençleri alın. Bu kadar kolay mı Değişim için asla geç kalmadık. Tam tersi yavaş yavaş yapıyoruz. Konfederasyon Kupası'nda bunun sinyalini verdik. Rüştü'nün alternatifi hazır. Zafer, Ömer hatta Recep. Alpay gittiği zaman yerini Servet alacak. Gökdeniz var, İbrahim var, Selçuk var, Tuncay var. Onları hemen koyar ve verim alamazsanız yeni arayışlara gidersiniz. Bu da gençleri yok eder. 
   
   GÜNEŞ'TEN MESAJLAR    Felsefemde ben yoktur, biz vardır. Kendimi asla yargılamam, yargılarsam bile bunu kendi içimde yaparım, dışa vurmam. 
   Ben kendimi anlatmam, beni tanıyanlar bilir. Toplumun beni tanıması gerekmez, takımı ve oyuncuları tanısınlar yeter. 
   Bir söz vardır "Akıllı olduğunu söylemek akıllılık değildir" diye. Her eleştiriye yanıt verirsem, işi aksatırım. Çalışmaları bırakıp o tarafa bakarsam ayağım takılır, iş takılır. 
   Futbol kültürümüzü geliştirmek zorundayız. Kazandığımız zaman ki duyguları, neden kaybettiğimiz zaman paylaşamıyoruz. Futbolda gerçek başarıyı o zaman yakalarız. 
   Bu işleri 'ben yaptım, benden büyüğü yok' demek doğru bir söylem olmaz asla. Benim tarzım farklı. Bana bakan, beni tanıyan adam bunu yakalar. 
   Kazanmayı istemek Dünya'nın en güzel silahıdır. Ama bu silahı iyi kullanamadığınız taktirde ters teper, hayal kırıklığına uğrarsınız. 
   Yanılmayı saha dışında değil, saha içinde yaşarsınız. Dışardan görmek zordur. Bir oyuncu saha içinde kötüyse çıkarırsınız, bu kolaydır. Ya hepsi kötüyse 
   Vicdanım çok rahat. Düşündüğümü ve inandığımı sahaya sürerim. Koydum ama olmadı. O zaman sıkıntı yaşarım, o zaman nerede hata yaptığımı araştırırım. 
   İngiltere maçı öncesindeki gerginliği atmak için piknik bile yaptık, açılışlara katıldık, ancak gerilimi atamadık. Keşke tersini yapsaydık. 
   İngiltere'ye yenilmedik, ama sanki yenilmişiz gibi kafamızda kalıyor. Çok üzüldüm, yıkıldım. Emek verdik, alın teri döktük. Bu emeğin finaliydi, olmadı. 
   Demokrat bir yapım var, asla uç olmadım, uçları da sevmem. Babadan Adalet Partiliyim. Halk Parti'si de inandığım bir partidir. 
   Özgürlüğü severim, inanırım. İnsanın bağımsız olması çok güzel. İnsanın düşüncesini söyleyebilmesi ve mutlu olması özgürlüğün kendisidir. Özgürlük kendi düşünceni iradenle kullanabilmektir. 
   
   Letonya ayıp etti    BİLAL MEŞE 

      Köpekler aradı 
   A Milli Futbol Takımımız dün özel bir uçakla Letonya'ya gitti. Devlet Bakanı ve Başbakan Yardımcısı Mehmet Ali Şahin'in de aralarında bulunduğu kafile havalimanda kötü bir sürprizle karşılaştı. Tüm bavulların narkotik köpekleri tarafından tek tek kontrol edilmesi Milli Takım yetkililerini çileden çıkardı. Menajer Can Çobanoğlu'nun polis müdürüne sert tepki vermesi üzerine kafilemizden özür dilendi. 
   
   Geniş güvenlik    LETONYA Futbol Federasyonu, Türk seyircilere karşı ilginç önlemler aldı. Karşılaşmanın yapılacağı Skonto Stadı'nın saha zemini ile tribünlerinin arasına tel örgü çekildiği öğrenildi. Beşiktaş - Galatasaray maçını izleyen Letonyalı seyircilerin çıkan olaylardan endişe duyarak böyle bir yola başvurdukları belirtildi. Türk taraftarlara da maç biletlerinin iki misli pahalıya satıldığı kaydedildi. 
   
   Büyük ilgi vardı 
   AY - Yıldızlı oyuncularımıza Letonya'da büyük ilgi gösterildi. Genç kızlar Hakan, Emre ve Nihat gibi yıldızlarımızdan imza alabilmek için birbirleriyle yarıştı. Haluk Ulusoy, hedeflerinin galibiyetle dönmek olduğunu belirterek, "İşi rövanşa bırakmak istemiyoruz" dedi. A Milli Takımı, ilk antrenmanını Daugava Stadı'nda yaptı. Bu arada Can Çobanoğlu antrenmanı izlemek isteyen iki Letonyalı antenör ile tartıştı. 
   
   Yıldıray Baştürk de yok    TEKNİK Direktör Şenol Güneş, hastalığı nedeniyle kadrodan çıkardığı Alpay'ın ardından belindeki ağrıları geçmeyen Yıldıray'ı da Letonya'ya götürmedi. Güneş," Daha önce geldiğim zamanki hava şartları daha ağırdı. Şimdi iyi gördüm. Şartlar ne olursa olsun kazanmak için oynayacağız " dedi. 
   
   Gilles Veissiere yönetecek    TÜRKİYE'NİN Letonya ile yarın akşam oynayacağı play - off ilk maçını Fransız hakem Gilles Veissiere yönetecek. Daha önce 0-0 sonuçlanan Beşiktaş - Maribor maçında düdük çalan Veissiere, Galatasaray - Juventus karşılaşmasında da görev yapmış ve mücadele 1-1 sona ermişti. Euro 2000 baraj maçında Serbest İrlanda'yla Bursa'da oynanan karşılaşmayı da Fransız hakem yönetmiş ve 1-1 biten maç sonunda Ay - Yıldızlı takımımız final vizesi almıştı. 
   
   
</TEXT>
</DOC>
