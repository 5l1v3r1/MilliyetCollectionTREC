<DOC>
<DOCNO> 192320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur33.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Askerimizi gözü kapalı hiçbir yere göndermeyiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB süreci çerçevesinde eksikliklerini Avrupalılardan daha iyi bildiklerini ve bunları gidermede kararlı olduklarını söyledi. 
     Dışişleri Bakanlığı'ndan ayrılışında gazetecilerin sorularını yanıtlayan Gül, 2003 İlerleme Raporu'nun henüz resmi nihai şeklinin ortaya çıkmadığını, bir taslak olarak nitelenebileceğini belirterek, ''Ona baktığımızda da, Türkiye'de yapılan reformların, hükümetin niyetlerinin, atılan adımların ne kadar önemli olduğunu açıkça söylüyorlar'' diye konuştu. 
     Bir soru üzerine, Türkiye'de yapılan reformların AB çevrelerinde her zaman görüldüğünü ve takdir edildiğini ifade eden Gül, bu çerçevede Reform İzleme Grubu'nun kurulduğunu ve düzenli şekilde toplandığını hatırlatarak, son toplantıda, henüz çıkmayan ve süreleri dolmak üzere olan bazı yönetmeliklerle ilgili hızlandırıcı tedbirler aldıklarını söyledi. Gül, ''İnanıyoruz ki önümüzdeki aylarda bunların birçoğunun uygulandığını herkes görecektir'' dedi. 
     Gül, şöyle konuştu 
     ''Reform paketleri bizim sahiplendiğimiz paketlerdir. Çünkü Türk halkına verdiğimiz sözdür bunlar. Niçin Avrupa'nın herhangi bir ülkesindeki insanlar kadar bizim halkımız da mutlu, daha yüksek demokratik stantardlara sahip olmasın. Dolayısıyla eksikliklerimizi biz daha iyi biliyoruz Avrupalılardan. Bunların hepsini gidermede kararlıyız.'' Gül, RTÜK yönetmeliğiyle ilgili bir soru üzerine de, yönetmeliğin çıkmak üzere olduğunu belirterek, şunları söyledi 
     ''Önümüzdeki ilk yönetim kurulu toplantısında getirecekler. Kanunun emrettiği çerçeve içerisinde yönetmelik çıkartılacak. Sadece RTÜK'le ilgili değil, çeşitli kurslarla ilgili var, MGK'nın zaten yönetmeliği hazırlanıyor. Vaktinden önce çıkacak normal süre içinde. Dolayısıyla uygulama dediğiniz şey bunlar aslında'' diye konuştu. 
     
     ''ASKERİMİZİ GÖZÜ KAPALI HİÇBİR YERE GÖNDERMEYİZ" 
     Gül, Türk askerinin Irak'a gönderilmesi sürecine ilişkin bir soru üzerine, ''Biz zaten ısrarcı değiliz. Bize bir talep yapılmıştı. Biz de bununla ilgili yetkimizi aldık. Şartlar yerine gelirse göndereceğimizi söyledik. Görüşmeler devam eder. Bir aciliyetimiz yok. Bizim bugünden yarına asker gönderme diye bir arzumuz yok zaten. Biz askerimimiz gözümüz kapalı hiçbir yere göndermeyiz. Bunu herkes biliyor'' dedi. 
     Bir başka soru üzerine Gül, yarın Türkiye'nin bölge büyükelçileriyle biraraya gelerek, son gelişmeleri değerlendireceklerini kaydetti. Gül, hafta sonunda Şam'da yapılacak Irak'a komşu ülkeler dışişleri bakanları toplantısında Türk askerinin bölgeye gitmesi yönünde destek istemeyeceğini de belirtti. 
     Gül, 8,5 milyar dolarlık ABD kredisine ilişkin bir soru üzerine de, kredinin kullanılması yönünde karar alınması durumunda, bunun Meclis'e gelmesinin gerektiğini kaydetti. 
     
</TEXT>
</DOC>
