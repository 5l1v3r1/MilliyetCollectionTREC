<DOC>
<DOCNO> 153301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo29.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Olimpiyat Stadı için Ankara'da... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Galatasaray Kulübü Başkanı Özhan Canaydın ile Galatasaray eski Asbaşkanı Ergun Gürsoy'u makamında kabul etti. 
     Şahin, Galatasaray Kulübü Başkanı Özhan Canaydın'ın kendisine nezaket ziyaretinde bulunduğunu, ancak 3 Mayıs'ta İstanbul'da yapılacak Olimpiyatlar Öncesi Aylık Hazırlık ve Düzenleme Kurulu'nun toplantısına kendisini de davet ettiğini belirterek, şöyle dedi 
     ''Daha önce başkan Canaydın ile Olimpiyat Stadı'nın 2 sezonluğuna Galatasaray tarafından kiralanması talebiyle görüşmüştük. Biz de kendisini 3 Mayıs Cumartesi günü başkanlığını benim yaptığım olimpiyatlar için aylık Hazırlık ve Düzenleme Kurulu'nun toplantısına çağırarak bu konuyu orada görüşüp karara bağlamak istedik. Bu nezaket ziyareti sırasında da oradaki toplantı öncesinde bir fikir alışverişinde bulunduk.'' Başbakan Yardımcısı Şahin, İkitelli'de bulunan Olimpiyat Stadı'nın tek sorununun düzgün bir yolu bulunmayışı olduğunu ifade ederek, şunları söyledi 
     ''Stadın yolları bozuk. Ancak İstanbul Belediye Başkanı sayın Ali Müfit Gürtuna bu konuyu halletmek için gerekli çalışmaları yapacağını taahhüt etti. Şayet Galatasaray Kulübü ile stadın kullanım koşulları hakkında anlaşırsak, önümüzdeki 2 sezon için Galatasaray maçlarını bu statta oynayacak.'' Galatasaray Kulübü Başkanı Özhan Canaydın da Ali Sami Yen Stadı'nda restorasyon çalışmaları için inşaatın gelecek sezon başlayacağını belirterek, ''Önümüzdeki 2 sezon maçlarımızı Olimpiyat Stadı'nda oynamak istedik. Bu konuda sayın bakanla görüştük. Bizi 3 Mayıs'ta İstanbul'da yapılacak Hazırlık ve Düzenleme Kurulu Toplantısı'na çağırdılar. Bu konu orada görüşülüp karara bağlanacak'' dedi. 
     




</TEXT>
</DOC>
