<DOC>
<DOCNO> 150650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yazar/altan.html </URL>
<DATE> 2003/04/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Demli bir çay içinde şeker gibi erime 
</HEADLINE>
<TEXT>

     "Kıbrıs'ta çözüm iradesi oluşturamayan Ankara, Rum liderle görünmemek için 'aile fotoğrafı'na girmedi ve Cumhuriyet tarihinin en ağır diplomatik yenilgisini tescil etti" 
     Sabah da "Acı fotoğraf" manşetiyle aynı fotoğrafı yayımlamış ve altına da şöyle yazmıştı 
     "AB büyürken Ankara yoktu" 
     Yazar dostların da çoğu üzüntülüydü. Hasan Pulur, "Şu atıp tutmadan bir vazgeçebilsek..." başlığını koymuştu yazısına. 
     İsmet Berkan ise, "Resimdeki gözyaşları" başlığıyla, "Gül'ün katılmadığı fotoğraf, AB'nin yeni hali. Türkiye, bir içe kapanma döneminde" diye başlıyordu yazısına. 
     
     Bendenize sorarsanız dertlenmeye boş verin. Türkiye'nin oligarşik yapısı ne kendi gerçekleriyle yüz yüze gelmeyi göze alabilir, ne de Hasan Pulur'un yakındığı "atıp tutmadan" vazgeçebilir. 
     Türkiye'yi kendi iç dinamikleri değil, 21. yüzyılın dinamikleri kendi saydamlık sarmalı içinde değiştireceğe benzer... Küreselleşme sürecinin demlediği çaya, ister istemez düşmüş bir şekerin eriyerek çaya katılması gibi... 
     Konuyu daha somutlaştırmak için, Ali Kırca'nın kulaklarını çınlata çınlata, geleceğe dönük bir projeksiyon yaptığımızda 10 yıla kadar Rusya'nın da AB üyeliğini öngörmek, büyük bir kehanet sayılır mı 
     Bir Avrupa Birliği ki Atlas Okyanusu'ndan Kamçatka'ya kadar uzanmakta ve ortak parası "euro"... 
     
     Ankara egemenlerinin ve ortak korosunun en anlamak istemediği değişim, "ulus - devlet" modelinin aşılmakta olduğu ve "birey hakları"nın artık ön plana çıktığı... 
     Avrupa Birliği'ni, her an dağılabilecek yapay bir devletler mozayiği olarak görmek hatadır bendenizce... 
     Silahlara ve ordulara harcanan paralarla sağlanmakta olan çıkarlar, eski karlılığını yitirmekte... Fransa ile Almanya, İngiltere ile İtalya, birbirleriyle dövüşmek yerine birbirleriyle bütünleşip, ortak bir "Avrupa vatandaşlığı" yarattıkları zaman "bireylerin yaşam kalitesi" çok daha hızlı yükseliyor. Ve modern teknoloji üretiminin, zengin bireylere ihtiyacı var... 
     ABD'yi de ister istemez etkileyecektir bu değişim. Hele petrol tahtından inmeye başladığında ve Rusya da AB üyesi olduğunda... 
     Türkiye henüz bu tür "non - konformist" değerlendirmelerin çok dışında. O nedenle de çağıyla bir sentez yaratmak yerine farkına varmadan bir füzyona doğru kayıyor. Hele bir de, bir İstanbul depremi yaşanırsa... 
     
     "Ulus - devlet" modelinin aşılması, "insan hakları"nın ön plana çıkması, Hazine'den geçinenler takımının saltanatını buruştursa da yönetilen bireylerin durumunu - hele meslekleri de varsa - pek ırgalamaz. 
     Örneğin Kıbrıs Rum devletinin, Kıbrıs devleti olarak AB'ye katılması nasıl bir zarar yaratır evrensel ortaklıklar kurmuş olan holdinglere ve Kızılyaka'daki güveçte kuru fasulye ve fırında pide pişirme ustası Osman Aydın'a 
     Ama sürekli Türkiye'den yılda 300 milyon dolar yardım alan kuzeydeki yerel yöneticiler zorlanabilirler... 
     Ve güneyle kuzeyin ekonomisinden söz etmek yerine, hamasete abanabilirler... 
     
     Kulak asmayın bu tür atıp tutmalara... Daha bir süre dinleyip duracaksınız "her şeyin denetim altında olduğunu", "Türk devletinin ağırlığını kimsenin görmezlikten gelemeyeceğini", "kalkınmanın hızlandığını" falan filan... 
     Türkiye'ye de yılda 20 milyar dolarlık global yatırımlar başlayıncaya dek ne 800 kişiye 1 doktor düşmesi değişir ne her kış yolları kapanan binlerce köyün durumu ne de bebek ölümlerindeki dünya birinciliği ile, ulusal gelir dağılımındaki dengesizlikte Tanzanya'nın bile altında oluşumuz... 
     
     Bir ülkede hamaset edebiyatıyla, kendi kendine gelin güvey olma demagojileri yoğunlaştığında çaya düşmüş şekere dönmek, ne yazık ki kaçınılmaz oluyor. 
     "Değersiz önemliler"in "önemsiz değerlileri" çarmıha gerip durmalarının da, sonunda bir bedeli çıkıyor ortaya. 
     Örneğin gazetelerin yarım sayfa "Acı fotoğraf" yayımlaması gibi... 
     
     Evrensel değişimin bilincine vardığınız ölçüde karartmayın enseyi... 
     Köyceğiz'deki komşumuz Nurettin, evinin inşaatını yeni bitirdi tavuklarını da öylesine seviyor ki, enseyi kararttığı falan yok... 
     Yalnız 10 yaşındaki oğlu dün kaygılıydı. Galatasaraylı olduğu halde, sarı kırmızılı uçurtma kalmadığından, siyah beyazlı uçurtma almıştı. Uçurttuğu uçurma, tuttuğu takımın renklerinde olmadığına üzülüyordu. 
     
     







</TEXT>
</DOC>
