<DOC>
<DOCNO> 169670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/siy05.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Rum Bilgi'ye geldi 
</HEADLINE>
<TEXT>

Bilgi Üniversitesi yaz okuluna katılan Kıbrıslı Rum öğrenci Fokiadis, "Arkadaşlarıma Türkiye'ye gitmelerini tavsiye edeceğim" dedi 
     YORGO KIRBAKİ İstanbul 

     Adı Hristoforos Fokiadis. 29 yaşında. Kıbrıs Rum Kesimi'ndeki "Kıbrıs Üniversitesi"ni bitirdikten sonra doktora yapmak için Londra'ya gitti. İhtisas alanı ekonomi ve Türkiye. Geçen mayıs ayında Türkiye'nin Kıbrıs Rum vatandaşlarına vize kolaylığı sağlaması kararından sonra aklına ilk gelen İstanbul'a gelmek oldu. Eğitimini Türkiye'de sürdürmek istedi. Bilgi Üniversitesi'nin yaz okuluna kabul edildi. Türkiye'de bir üniversitede eğitim gören ilk Kıbrıslı Rum olan Fokiadis'e Türkiye izlenimlerini sorduk. Fokiadis izlenimlerini şöyle anlattı "Türkiye'yi ve Türkleri artık tanımalıyız. Türkiye'yi anlamalıyız. Yıllarca önyargılarla büyüdüm. Bunlara artık bir son verilmeli. Üniversiteler de önyargıların aşılması için iyi bir araç. Ailem Türkiye'ye gideceğimi söylediğimde tepki gösterdi. Şaşırdılar. Onları ikna etmem zor oldu. İstanbul'da biri batıya, biri doğuya giden iki ayrı dünyanın çarpışmasını gördüm. Tarih ve kültür beşiği bu şehirde iyi dostlar edindim. Kıbrıs'a döndüğümde, arkadaşlarıma kesinlikle Türkiye'ye gitmelerini tavsiye edeceğim. Genç bir insanım ve genç nesilin tabuları kırması gerektiğini düşünüyorum. Ayırıcı çizgilere karşıyım." Fokiadis, Kıbrıs sorunu üzerine de şöyle konuştu "Son gelişmelerden sonra çok iyimserim. Anlatılan masalların gerçek olmadığı ortaya çıktı. Genç insanların, büyükler gibi geçmişten taşıdıkları büyük travmaları yok. Yakınlaşmaları zor değil." 
     
'Rumlar istemezse Türklere açarız'      KKTC Cumhurbaşkanı Rauf Denktaş, Lefkoşa Uluslararası Havaalanı'nın ortak kullanıma açılması karşılığında Maraş'ın kapalı kısımlarının açılmasını önerdiğini anımsattı. Denktaş, önerisinin Rumlar tarafından kabul edilmemesi durumunda Maraş'ın Türk kontrolünde açılması yönünde çalışma başlatıldığını bildirdi. Maraş önerisini Rumların kabul etmemesi durumunda, bölgenin Türk kontrolünde açılabileceğini ifade eden Denktaş, bunun kendi düşüncesi olduğunu, düşüncesini fiiliyata sokabilmek için hükümetle görüşmesi gerektiğini belirtti. 
     

</TEXT>
</DOC>
