<DOC>
<DOCNO> 180650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/siyaset/siy02.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fişi çektirmem' 
</HEADLINE>
<TEXT>

   Yazıcıoğlu'nun beyni hariç tüm organlarının çalıştığını açıklayan Prof. Çorapçıoğlu, "Kendisi tıbben ölü ama doğal vefatı bekliyoruz" dedi 
      EZELHAN ÜSTÜNKAYA, YILDIZ YAZICIOĞLU 

   
   Ankara Üniversitesi Tıp Fakültesi Dekanı Prof. Dr. Tümer Çorapçıoğlu, Denizli Valisi Recep Yazıcıoğlu'nun beyin ölümüyle başlayan "fiş çekme" tartışmasına son noktayı koyarak, "Aile istese de biz fiş çekmeyiz" dedi. Çorapçıoğlu, Yazıcıoğlu'nun başta kalbi olmak üzere tüm organlarının çalıştığını belirterek, "Bir süre sonra makina desteğiyle çalıştığı için organları bu dış desteğe cevap veremez hale gelir ve doğal ölüm gerçekleşir. Ancak süre vermek zor. Yazıcıoğlu'nun tıbben ölü olarak kabul edilmesi gerekir. Üzülerek söylüyorum ki kimse mucize beklemesin" diye konuştu. Çorapçıoğlu, Yazıcıoğlu'nun makine desteğiyle yaşayacağını belirterek, "Hangi hasta olursa olsun fişi çekemeyiz. Makinaya bağlı da olsa yaşatır, doğal vefatı bekleriz" dedi. 
   
   ORGAN NAKLİ YOK 
   Yazıcıoğlu'nun doktorları, ailesine, bu duruma gelmiş hastaların "verici" olarak kabul edildiği bilgisini iletti. Ancak aile organ bağışından yana olmadığını belirtti. Yazıcıoğlu'nun kardeşi AKP Ankara Milletvekili Sait Yazıcıoğlu, valiyi yaşam destek ünitesinden ayırmaya olumlu bakmadıklarını belirterek, "Vücudun kendisinin işi sonlandırması, hem tıbbi etik açısından hem de din açısından bize daha uygun gibi geliyor. Bekliyoruz. Ama ne kadar sürer, nasıl olur onu bilemiyoruz. Çok zor bir durum" dedi. 
   Aynı zamanda eski Diyanet İşleri Başkanı olan Yazıcıoğlu, "fiş çekme" olarak nitelendirilen olaya dini açıdan nasıl baktıklarını sorması üzerine, "Buna olumlu bakmıyoruz" yanıtını verdi. 
   Diyanet İşleri Başkanlığı yetkilileri ise "fiş çekme" uygulamasının dinen caiz olmadığını, doğal vefatın beklenmesi gerektiğini vurgulamıştı. Diyanet, organ bağışını ise fetvalarla desteklemişti. 
   
   'Yeniden uyanması söz konusu değil'    Beyin ölümünden sonra tekrar hayata dönmenin mümkün olmadığını vurgulayan İstanbul Tıp Fakültesi Anesteziyoloji ve Reanimasyon Anabilim Dalı'ndan Prof. Dr. Lütfi Telci, "Beyin ölümünden sonra kişinin uyanması diye bir şey yok. Kanuna göre beyin ölümünden sonra organ bağışı olursa organ alım işlemleri başlar, bağış yoksa kalbin durması beklenir. 1 -10 günde kalp ve organlar fonksiyonunu yitirir" dedi. 
   Haydarpaşa Numune Hastanesi Genel Cerrahi Kliniği'nden Doç. Dr. Gülüm Altaca da şunları söyledi "Bitkisel hayatta hasta uyanabiliyor ama beyin ölümünde uyanma yok. Aile organları vermezse organlar hayatiyetini bir süre sonra kaybediyor. Enfeksiyon gelişebiliyor, kullanılamaz hale geliyor. Hemen karar vermek gerekli." 
   
   Kızından veda şiiri    Yazıcıoğlu'nun kızı Rüveyda Durmaz'ın babası için yazdığı şiirin giriş kısmı şöyle 
   Muhteşem insan 
   Sen benim hayatımın ışığıydın 
   Sana mektup yazmıştım 
   Orada da sana bir şey olursa 
   Nefes alamam, seninle ölürüm demiştim 
   Bunu şu an bana yaşatıyorsun 
   Kızım, eşim, ailem olmasa 
   İnan ki seninle birlikte veda ederdim, bu anlamsız dünyaya 
   Güzel yüzlü babacığım benim 
   Hep senin resmine bakarken 
   Güzel yüzlüm der severdim seni 
   Sen benim her şeyimdin 
   Sen benim aşkım, en değer verdiğim hazinemsin 
   Ben sensiz ne olacağım 
   Hep bir yarım ölü olacak 
   Senin o güzel yüzün, o güzel gülüşün 
   Hayat dolu kıpır kıpır anlatışların 
   Bir daha bunları göremeyecek miyiz baba 
   Bu çok büyük bir haksızlık 
   Ben ve ailem çok şanslıyız 
   Senin gibi bir babamız olmuş... 
   
   
</TEXT>
</DOC>
