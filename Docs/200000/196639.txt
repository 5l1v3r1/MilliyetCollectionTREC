<DOC>
<DOCNO> 196639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur02.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da TEM otoyolunda sis nedeniyle zincirleme kaza... 
</HEADLINE>
<TEXT>

     Gaziosmanpaşa'da yoğun sis nedeniyle meydana gelen 2 ayrı kazada, 4 kişi yaralandı. 
     Manisa'dan İstanbul'a televizyon getiren Hurşit Baddal'ın kullandığı 45 KT 455 plakalı kamyon, Kemal Keskin'in, yakıtı bittiği için TEM Otoyolu Gaziosmanpaşa Viyadüğü üzerinde emniyet şeridine bıraktığı 34 KP 062 plakalı kamyona yoğun sisten dolayı arkadan çarptı. 
     Çarpmanın etkisiyle sağ tarafı parçalanan kamyonun şoför mahallinde ayakları sıkışan Baddal, olay yerine gelen itfaiye ekiplerince kurtarılarak Özel Halk Hastanesi'ne kaldırıldı. 
     Kazada, aracına mazot koymakta olan Kemal Keskin'in yanında bulunan ağabeyi Mustafa Keskin de hafif yaralandı. 
     
     ZİNCİRLEME KAZA 

     Bu kazada hasar gören kamyonların çekildiği sırada, viyadüğün girişinde 4 aracın birbirine girdiği zincirleme bir kaza daha meydana geldi. 
     Kazaya karışan araçlardan 34 DTL 14 plakalı kamyonun şoförü Adnan Bostancı ile 34 M 4398 plakalı minibüsün sürücüsü Mehmet Çoban yaralandı. 
     SSK Okmeydanı Hastanesi'ne kaldırılarak tedavi altına alınan Bostancı ile Çoban'ın, hayati tehlikelerinin bulunmadığı öğrenildi. 
     Polis yetkilileri, özellikle viyadüklerde gece saatlerinde etkili olan sis nedeniyle görüş mesafesinin 10 metreye kadar düştüğünü bildirdiler. 
     
</TEXT>
</DOC>
