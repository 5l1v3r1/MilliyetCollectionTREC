<DOC>
<DOCNO> 154660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur06.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de bu sabah meydana gelen deprem paniğe yolaçtı... 
</HEADLINE>
<TEXT>

     Bingöl'de saat 09.05'te meydana gelen 3.6 büyüklüğündeki deprem, vatandaşlar arasında paniğe neden oldu. 
     Bingöl'de depremin yaraları sarılmaya çalışılırken, saat 09.05'te meydana gelen 3.6 büyüklüğündeki depremde, Valilik ve Adliye binalarında çalışan memurlar, bulundukları binaları terk etti. 
     Bu arada, Valilik bahçesinde bekleyen ve bayılan 3 kişi de hastaneye kaldırıldı. 
     
     GEÇİCİ HASAR TESPİTİ 
     Valilik tarafından oluşturulan 30 kişilik geçici hasar tespit ekibi çalışmalarını tamamladı. 
     Çalışmalarda il merkezi ve bağlı yerleşim birimlerinde 305 binanın tamamen yıkıldığı, 2566 binanın oturulamaz derecede hasar gördüğü ve 2546 binanın da oturulabilir hasarlı olduğu bildirildi. 
     Depremde 75 yerleşim biriminde 288 büyükbaş, 1375 de küçükbaş hayvanın telef olduğu ve bu yerleşim birimlerinde ayrıca 609 ahırın da yıkıldığı belirtildi. 
     Bingöl'e gelen 6 bin 725 çadırdan 6 bin 406'sının, 10 bin 300 battaniyeden de 4 bininin dağıtıldığı kaydedildi. 
     Öte yandan, Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, Bingöl'de saat 03.56'da da 4.2 büyüklüğünde bir deprem meydana geldi. 
     
</TEXT>
</DOC>
