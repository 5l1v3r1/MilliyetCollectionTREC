<DOC>
<DOCNO> 155436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur10.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı ''Awacs uçaklarının alımı ABD'ye jest değil'' 
</HEADLINE>
<TEXT>

     Milli Savunma Bakanı Vecdi Gönül, 4 adet erken uyarı uçağı AWACS alımı konusunda, ''Genelkurmay Başkanlığı ihtiyacımız yok dese belki bu uçakları almazdık'' dedi. 
     CHP İstanbul Milletvekili Ali Topuz'un, TBMM Plan ve Bütçe Komisyonu toplantısına katılan Gönül'den, bugünkü bir gazetede yayınlanan, ''4 AWACS uçağını istemeye istemeye aldık'' şeklindeki haberle ilgili bilgi istedi. 
     Vecdi Gönül, Genelkurmay Başkanlığı'nın var olan tehditlere karşı 4 adet AWACS erken uyarı uçağı alınması yönündeki düşüncesi üzerine Savunma Sanayii İcra Kurulu'nun 4 Haziran 2002'de toplanarak konuyla ilgili karar verdiğini söyledi. Gönül, AK Parti Hükümeti'nin daha önceki hükümet döneminde alınan kararın uygulanmasına karar verdiğini bildirdi. 
     Gazete haberinde yer aldığı gibi ABD'ye karşı bir jest yapılmadığını vurgulayan Gönül, uçakların ABD hükümeti ile değil Boeing firmasıyla ilgisi bulunduğunu belirtti. 
     
     ''BELKİ ALMAZDIK'' 

     Milli savunma Bakanı Gönül, sözlerini şöyle sürdürdü 
     ''Genelkurmay Başkanlığı ihtiyacımız yok dese belki bu uçakları almazdık, ancak onlar ihtiyaçları olduğunu dile getirdikleri için alınmasına karar verilmiştir. 
     Genelkurmay, uydu sistemi ve AWACS konusunda gerekli araştırmaları yapmış, AWACS alımı konusunda karar verilmiştir. Bu tercih neye göre yapıldı, onu bilemem. 
     Bence demokrasi bakamından aksayan en önemli husus, 1.5 milyar dolarlık bir alışverişte Meclis ve Meclis'in Bütçe Komisyonu'nun onayının olmamasıdır. En önemli eksiklik budur'' 
     
     ''ÖNCE İSRAİL'E ŞİMDİ ABD'YE JEST'' 

     AK Parti Samsun milletvekili Musa Uzunkaya, ABD ile Türkiye'nin ilişkilerinin ''gerildiğine'' ilişkin haberlerin yoğun bir şekilde yayınlandığı bir dönemde AWACS'larla ilgili haberin yapılmasının zamanlamasının ilginç olduğunu söyledi. 
     Gelişen dünya AWACS yerine uydu sistemini tercih ederken Türkiye'nin neden bu yönde adım atmadığını soran Uzunkaya, ''Leopard tankları konusunda İsrail'e jest yapılmıştır, şimdi de ABD'ye jest yapılıyor. Bizim işimiz hep jest yapmaktan mı geçecek Bütün bunlar bir himmet anlamında mı yapılıyor '' diye sordu. 
     CHP İstanbul Milletvekili Birgen Keleş ise Uzunkaya'nın konuşmasını eleştirerek, ''Başka şekilde birilerine söz söyleyemeyenler bu şekilde mi söz söylemek istiyor '' dedi. 
     
     ''İMZAM YOK'' 

     Milli Savunma Bakanı Gönül, uçak alımı konusunda herhangi bir imzasının olmadığına dikkati çekerek, özetle şöyle konuştu 
     ''İmza atmadığım konuda bilgi sahibi olmak zorunda değilim. Birilerine itimat etmek durumundayız. O dönemde yapılan değerlendirmelerde uydu teknolojisi ile AWACS teknolojisi değerlendirilmiş, AWACS'lar tercih edilmiştir. 4 Haziran 2002'de konuyla ilgili karar verilmiştir. 
     Genelkurmay ihtiyacımız var dediği için bundan vazgeçersek ne kadar tazminat diye de incelemedim. Herhalde yüksek bir miktar tazminat öderdik.'' 
     
     NATO TOPLANTISI 

     Gönül, bir gazetecinin ABD'yi ziyaretinde yetkili kişilerden randevu alamadığına ilişkin sorusu üzerine, ''ABD'de NATO ile ilgili 1.5 günlük bir toplantıya gittim. Toplantı ile ilgili kişilerle görüştüm. Bunun dışında kimseden randevu talebim olmadı'' dedi. 
     
</TEXT>
</DOC>
