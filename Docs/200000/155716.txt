<DOC>
<DOCNO> 155716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/ekonomi/eko05.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine son dakika pazarlığı olmasın 
</HEADLINE>
<TEXT>

ABD ile yaşanan gerginliğin giderilmesi için lobiye başlayacaklarını belirten TÜSİAD Başkanı, AB ödevleri konusunda hükümeti uyardı Yine son dakika pazarlığı yapmayalım 
     EYLEM TÜRK 

     Türk Sanayicileri ve İşadamları Derneği TÜSİAD Irak savaşı öncesinde ikinci tezkerenin Meclis’ten geçmemesi üzerine ABD ile Türkiye arasında ortaya çıkan gerginliğin giderilmesi için ABD’de lobi çalışmaları başlatacak. 9 Mayıs Avrupa Günü dolayısıyla TÜSİAD tarafından düzenlenen törende konuşan Başkan Tuncay Özilhan, "Gerginliğin azaltılmasına işadamları da katkıda bulunabilir. Biz de bu çerçevede bazı girişimlerde bulunacağız" dedi. 
     Özilhan şöyle dedi "ABD’de çeşitli lobi grupları ile görüşeceğiz. İlişkilerin geliştirilmesi için çalışma olacak. Gerek ABD yönetimi gerek Senato, gerekse Yahudi - Musevi lobisi ile. Geçmişte de çeşitli vesilelerle bir araya gelmiştik ki çok etkili bir lobidir, her platformda Türkiye’yi destekler. Önümüzdeki dönemde görüşeceğiz." 
     Toplantıda Türkiye AB ilişkileri konusuna da değinen Özilhan, Türkiye’nin yapacaklarını hep erteleyen ve son dakikaya bırakan tavrından vazgeçmesi gerektiğini söyledi. 
     Özilhan, "Türkiye’nin yeni bir sorunla karşılaşmaması için, Kıbrıs konusunda yapılan hata, Türk Yunan anlaşmazlıkları konusunda tekrarlanmamalıdır. Bu sorunu çözmeye yönelik başlatılacak ikili temaslar, Aralık 2004’teki zirveye bırakılıp, yine son dakika pazarlığı’ havası yaratılmamalıdır" diye konuştu. 
     
     Plan zemin olsun 
     Annan Planı’nın Kıbrıs sorununun çözümü için hareket edilebilecek bir zemin sunmaya devam ettiğini ifade eden Özilhan, "Annan Planı bazı haklı kaygılara yola açsa da bir uzlaşma metnidir, tüm talepleri karşılayamaması doğaldır. Buna rağmen bu plan Türkiye’nin Kıbrıs ile ilgili tezlerine oldukça yakın ve olumlu cevaplar getirmektedir" dedi. 
     

</TEXT>
</DOC>
