<DOC>
<DOCNO> 199873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur46.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den CHP'li Topuz'a tepki .. 
</HEADLINE>
<TEXT>

     AK Parti Grup Başkanvekili Faruk çelik, CHP Grup Başkanvekili Ali Topuz'un, ''Başbakan İBDA-C'nin başlangıçtaki yöneticilerinden biridir'' şeklindeki sözlerine tepki gösterdi. Topuz ise bu ifadeyi Başbakan Recep Tayyip Erdoğan'ın yasadışı bir örgüt üyesi olduğu anlamında kullanmadığını açıkladı. 
     AK Parti Grup Başkanvekili Çelik, Parlamento'da düzenlediği basın toplantısında, Topuz'un ''Bilgi özürlü, siyasi cahil, her türlü nezaketten yoksun bir zihniyeti ortaya koyduğunu'' söyledi. Erdoğan'ı 70 milyonun ve tüm dünyanın bildiğini ve takdir ettiğini kaydeden Çelik, ''Mazisi temiz ve hizmetlerle doludur. Bunu da söylemeyi çok anlamsız buluyorum'' dedi. 
     Halkın her türlü iftira ve şantaj kampanyalarına karşın Erdoğan'ı Başbakanlık koltuğuna oturttuğunu ifade eden Çelik, ''Oysa bugün bu çirkin saldırılarda bulunanları milletimiz 50 yıldır gönlünden silmiş ve kenara itmiştir'' diye konuştu. Erdoğan'ın geçmişinin temiz olduğunu yineleyen Çelik, ''Eğer dosyalar ortaya konacaksa çok şey konulabilir. Bu sözler sağlıklı bir ortamda mı söylendi merak ediyorum'' dedi. 
     Çelik, Erdoğan'ın legal bir siyasi partinin gençlik kollarının başkanlığını yaptığını ve bunda eleştirilecek hiçbir yön bulunmadığını ifade etti. Tecrübeli bir siyasetçi olan Topuz'un bunu neden söylediğini anlayamadıklarını kaydeden Çelik, ''CHP'nin bastırılmış kimliği feveran ediyor'' görüşünü ifade etti. 
     ''Topuz ve benzerleri neden bu feveran içindeler Neden Türkiye'nin huzurunu bozucu bir anlayışı ortaya koymaktadırlar '' diyen Çelik, sözlerini şöyle sürdürdü ''CHP başarısız bir muhalefet sergilemektedir. Parlamentoda ve Parlamento dışında milletimizin beklediği bir muhalefeti sergileyememiştir. Milletten kopuk bir siyaset izlemektedir. Çok önemlisi muhalefette iken sürekli küçülen bir parti konumundadır ve bu basın toplantısıyla da hedef saptırmaya çalışmaktadırlar. Hedef saptırarak büyüyeceklerini zannetmektedirler, oysa millete mal olan siyasi hareketlerin büyümesi sözkonusudur. CHP bu politikaları yıllardır devam ettirmektedir, devam ederse de küçülmeye ve barajlar altında kalmaya mahkum olacaktır.'' CHP'nin statükodan yana olduğunu, değişim, dönüşüm, demokratikleşmeye karşı bir politika izlediğini savunan Çelik, şimdi CHP içinden yükselen ''Demokratikleşme'' sesleri nedeniyle hedef saptırıldığını savundu. 
     Çelik, CHP'nin 3 Kasım seçimlerini hazmedemediğini ve bu nedenle de hazım problemi yaşadığını söyledi. 
     Halkın, terör saldırıların yaşandığı önemli günlerde terörü cesaretlendirecek ifadelerden yana olmadığını kaydeden Çelik, ''CHP'nin gerilim yaratmaya dönük çabalarına, bu oyuna gelmeyeceğiz'' dedi. 
     Topuz'un basın toplantısında eski başbakanlardan Adnan Menderes ile ilgili değerlendirmeler yaptığını da anımsatan Çelik, ''Demokrasi ile problemleri olduğu açıktır'' diye konuştu. 
     Hukukçuların Topuz'un sözlerine ilişkin inceleme yapacağını da bildiren Çelik, gerekirse suç duyurusu yapacaklarını da söyledi. 
     CHP Grup Başkanvekili Ali Topuz da yaptığı yazılı açıklamada, basın toplantısındaki sözlerinin ''Başbakan'ın yasadışı bir örgüt üyesi olduğu anlamında kullanılmadığını'' bildirdi. 
     Topuz, birçok kanlı terör eylemine imza atan İBDA-C'nin ortaya çıkış süreci incelendiğinde, bu örgütün, 1970'li yılların başında Necip Fazıl Kısakürek'in ortaya koyduğu ''Büyük Doğu'' fikirlerinin etrafında toplananlar ile MSP'nin Gençlik Kolları görevi yapan Akıncılar Cemiyeti'nden taban bulduğunu söyledi. Yasal bir örgütlenme olan Akıncılar Cemiyeti üyelerinden bazılarının daha sonra İBDA-C örgütlenmesi içinde yer aldığının bilindiğini kaydeden Topuz açıklamasında, ''Belirtilen ifadelerim Recep Tayyip Erdoğan'ın yasadışı bir örgütün yöneticisi değil, ancak bu örgütün tabanını oluşturan 1980 öncesinin Akıncılar Cemiyeti yöneticiliğine işaret etmek üzere kullanılmıştır'' görüşünü kaydetti. 
     
</TEXT>
</DOC>
