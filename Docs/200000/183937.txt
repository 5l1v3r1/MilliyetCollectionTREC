<DOC>
<DOCNO> 183937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo11.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor 5 hafta sonra kazandı... 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Bursaspor karşısında tarihi farkı kaçırdıklarını söyledi. 
     Yeşil-siyahlı camiada, 5 hafta sonra elde edilen 3 puan ve farklı kazanılan Bursaspor maçı konuşulurken, yönetim kurulu futbolculara 2'şer milyar lira galibiyet primi verileceğini açıkladı. 
     Kendileri için zor görünen bir haftayı kolay geçtiklerini belirten Dalaman, ''Sahamızın 1 maç kapatılması nedeniyle İzmir'de oynadığımız maçı kazanarak rahatladık. Yakaladığımız net gol pozisyonlarını değerlendirebilseydik, bu maçın skoru 4-0 değil, 10-0 bile olurdu. Bursaspor maçında tarihi bir farkı kaçırdık'' dedi. 
     Sergilenen futbolun memnuniyet verici olduğunu, ancak kale önündeki son vuruşlardaki beceri konusunda aynı şeyi söyleyemeyeceğini kaydeden Dalaman, ''Ligin sonuna doğru 1 golün bile hesabı yapılıyor. Bu gerçeği unutmamalıyız'' diye konuştu. 
     
</TEXT>
</DOC>
