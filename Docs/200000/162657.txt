<DOC>
<DOCNO> 162657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun15.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un ''40''lık genç kızları ve delikanlıları... 
</HEADLINE>
<TEXT>

     Kozmetik sektörü, spor ve sağlıklı yaşamın günümüz insanına armağan ettiği ''gençlik iksirinden'' içen çok sayıda ünlü yıldızın yaşını duyanlar, hayretlerini gizleyemiyor. 
     40 yaşını doldurduğu halde genç kuşağa taş çıkartacak zindelik ve görünüme sahip olan ünlüler arasında Brad Pitt, George Clooney, Tom Cruise, Elle McPherson, Jodie Foster ve Demi Moore yer alıyor. 
     Internet sitesi ''entertainment tonight'', ''40 Yaşında Muhteşem'' başlığıyla sinema, müzik ve podyum dünyasının ''40'lık delikanlı ve genç kızlarını'' derledi. 
     Tom Cruise ve Brad Pitt'in ortak noktası, milyonlarca insanın tanımasının yanında, ikisinin de yaşlarının ''4'' rakamıyla başlaması. Hala 30'lu yaşlarında gibi görünen bu iki yıldızdan Cruise 1962, Pitt 1963 doğumlu. Bu oyuncular gibi sinemaya yeni başlayan genç aktörlerden görünüm açısından bir farkı olmayan Johnny Depp de 9 Haziran'da 40 yaşına bastı. 
     Saçındaki hafif kırlıklara rağmen yaşını belli etmeyen George Clooney 42 yaşını sürerken, ''Matrix'' filminde inanılmaz dövüş sahnelerinde rol alan 1964 doğumlu aktör Keanu Reeves de gelecek yıl ''40'lar kulübüne'' kaydını yaptıracak. 
     
     ''YAŞSIZ'' KADINLAR... 

     ''On yıl önce olduğumdan daha genç hissediyorum kendimi...'' Bu sözler de, müzik dünyasının 41'lik genç kızı Paula Abdul'a ait. 
     Adeta giderek gençleşen melez güzeli Abdul, '' Bir gün ünlü olursam, yaşım konusunda yalan söyleyeceğim derdim. Her kadının yaptığı gibi... Ama asla yapamadım. Zaten ihtiyaç da duymadım. Küçük bir kızken 40 yaşında olmaktan korkardım. Şimdi ise benim için sadece bir rakam'' diyor. 
     Pek çok kadının gıptayla izlediği bir forma sahip olan Demi Moore da 41 yaşında bir güzel. Kendinden 16 yaş küçük olan ''Yeni Evli'' filminin 25'lik yıldızı Ashton Kutcher ile objektiflere yakalanan Moore, sinemanın ''yaşsız güzellerinden''. Beyazperdenin diğer 40'lık formda aktrisleri arasında Jodie Foster, Helen Hunt ve Lisa Kudrow da yer alıyor. 
     Podyumların 40'lık güzellerinin başını da Elle McPherson çekiyor. Uzun yıllar babasının çiftliğinde çalıştıktan sonra şöhrete kavuşan model, çoluk çocuğa karışmasına rağmen imrendiren bir fiziğe sahip. 
     Bu yıl 40 yaşına girecek olan ünlüler arasında aktör Greg Kinnear, ''Sopranos'' dizisinin yıldızı Edie Falco, şarkıca Whitney Houston, oyuncu John Stamos ve Tatum O'Neal da bulunuyor. 
     

     
</TEXT>
</DOC>
