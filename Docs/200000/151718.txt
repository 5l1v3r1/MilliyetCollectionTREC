<DOC>
<DOCNO> 151718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur23.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ''Zorunlu tasarruflar için 1.4 katrilyon lira planlandı'' 
</HEADLINE>
<TEXT>

     Devlet Bakanı Ali Babacan, kamuoyunda ''zorunlu tasarruf'' olarak bilinen, Çalışanların Tasarrufa Teşvik Hesabı'ndaki yaklaşık 1.4 katrilyon lira ana paranın bu ay hak sahiplerine ödenmesi için gerekli nakit planlamasının yapıldığını söyledi. 
     Ziraat Bankası Genel Müdürü Can Akın Çağlar, özel sektör çalışanlarının nema ödemelerinde gecikmeler olabileceğini belirtti. 
     Plan ve Bütçe Komisyonu'nda, zorunlu tasarruf hesabında biriken anapara ve nemaların ödeme planına ilişkin yasa tasarısı üzerindeki görüşmelere başlandı. 
     Bakan Babacan, tasarı hakkında bilgi verirken, Nisan 1988'de yürürlüğe giren düzenlemenin, işsizlik sigortasının uygulamaya konulmasıyla 1 Haziran 2000 tarihinde durdurulduğunu hatırlattı. 
     Ziraat Bankası'nda açılan Tasarrufu Teşvik Hesabı sayısının 15 milyon olduğunu belirten Babacan, emeklilik, şahıs kesintisi ödemesi ve mükerrerlik çerçevesinde bugüne kadar kapatılan hesap sayısının 2.4 milyon olduğunu söyledi. 
     Babacan, şöyle konuştu 
     ''Çalışanların önemli bir kesimini ilgilendiren bu uygulama, belirli bir plan çerçevesinde yapılacak nakit ödemelerle kalıcı bir çözüme kavuşturularak sona erdirilmiş olacaktır. 
     2003 Şubat sonu itibariyle kümülatif bazda 1.6 katrilyon lira anapara girişi ve 14.4 katrilyon lira nema olmak üzere 16 katrilyon liraya ulaşan hesaptan hak sahiplerine tasarruf kesintisi ve aylık katkı payı olarak 241.8 trilyon, nema olarak da 3.3 katrilyon lira olmak üzere 3.5 katrilyon lira ödeme yapılmıştır. 
     Hesabın bakiyesinin tamamı olan 12.5 katrilyon lira ise çeşitli tahvil ile devlet iç borçlanma senetleri alımı suretiyle nemalandırılmıştır. 
     Çalışanların Tasarruflarını Teşvik Hesabı'nın tasfiyesini içeren bu tasarıyla Nisan ayında yapılması öngörülen ve 1.4 katrilyon lira civarındaki anapara ödemeleri için gerekli nakit planlaması yapılmıştır.'' 
     
     ÖDEME PLANI 

     Babacan, tasarıyla getirilen ödeme planı konusuna ilişkin bilgi verirken de ana paranın bu ay, kalan tutarın ise 2004 ve 2005 yıllarının Mart, Haziran, Eylül ve Aralık ayları ile 2006 yılının Mart ve Haziran aylarında olmak üzere 10 taksitte ödenmesinin planlandığını kaydetti. 
     Ödemeler yapıldıktan sonra hesapta kalan paranın aylık bazda TÜFE'deki değişim oranında ve ilaven yıllık yüzde 5 değerlendirilerek ödeneceğini belirten Babacan, ''Hak sahiplerinin mağduriyetini önlemek üzere kanun hükümleri uyarınca, süresinde yatırılmayan tasarruf kesintileri ve katkı paylarının resen veya ilgililerin başvurusu halinde yasal faiziyle birlikte yatırılması öngörülmüştür'' diye konuştu. 
     Plan ve Bütçe Komisyonu'nda tasarı üzerindeki görüşmeler devam ediyor. 
     
     ÖZEL SEKTÖRDE GECİKME OLABİLİR 

     Ziraat Bankası Genel Müdürü Can Akın Çağlar, anapara ödemeleri için kamu tarafında bir sorun olmadığını açıkladı. Ancak, Çağlar, özel sektöre ait hesaplardaki, iş değiştirme, işyerinin kapanması, işten çıkarılma gibi kayıtlardaki eksikler nedeniyle, özel sektör çalışanlarının nema ödemelerinde gecikmeler olabileceğini belirtti. 
     
</TEXT>
</DOC>
