<DOC>
<DOCNO> 168516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko37.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD YİK Başkanı Önümüzdeki 1.5 yıl Türkiye için çok önemli 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkan Yardımcısı ve TÜSİAD International Başkanı Aldo Kaslowski, Aralık 2004 tarihinde yapılacak Avrupa Birliği zirvesinden bir tarih alabilmek için önümüzdeki 1.5 yılın siyasi ve ekonomik kriterlerin tamamlanması açısından çok kritik bir süreç olduğuna işaret ederek, ''Bunun farkında olan hükümetimiz gerekli şartları yerine getirmek için yoğun bir çaba içinde çalışıyor'' dedi. 
     Kaslowski, ''İtalya-Türkiye 2003 Yatırım Forumu''nda yaptığı konuşmada, iki ülke arasındaki ilişkilere değinerek 2001 yılı rakamları ile İtalya'nın, Türkiye'nin ihracatında yüzde 6.8'lik payla beşinci, ithalatında ise yüzde 8'lik rakamla ikinci sırada yer aldığını bildirdi. 
     Türkiye'nin dış ticaretinde yüzde 9 gibi önemli bir yer kaplayan İtalya'nın Türkiye ile olan ticaretinin ise yüzde 1 civarında bulunduğu ifade eden Kaslowski, ''Göreceli olarak İtalya, Türkiye için daha büyük ve önemli bir ticaret ortağı durumundadır'' dedi. 
     İkili ticarette 3 milyar dolar seviyelerine çıkan Türkiye aleyhine ticaret açığının 2001 yılında 1.1 milyar dolar seviyesine gerilediğini belirten Kaslowski, iki ülke arasında 1991 yılında 2.2 milyar dolar olan ticaret hacminin 2000 yılında en yüksek seviye olan 6.1 milyar dolara çıktığını ve 2001 yılında da Türkiye'deki krize paralel olarak 5.8 milyar dolara gerilediğini kaydetti. 
     İtalya'nın, Türkiye'deki dış yatırımlar arasında yüzde 2.4'lük pay ile sekizinci sırada yer aldığını bildiren Kaslowski, İş Bankası-Telekom İtalya konsorsiyumundan doğan Aria şirketinin Aycell ile birleşmesinin iki ülke arasındaki ilişkilerin daha da gelişmesine katkıda bulunacağına ve İtalyan yatırımcılara örnek teşkil edecek özellikte bir ortaklık olduğuna dikkat çekti. 
     Kaslowski, son 4 yıl gözönüne alındığında İtalya'nın Türkiye'ye yapılan yabancı sermaye fiili girişinde yüzde 31'lik payla ilk sırada geldiğini bildirdi. 
     Kaslowski, sanayinin gücü ve iç pazarın büyüklüğü gözönüne alındığında Türkiye'ye yabancı yatırım konusunda yapılan düzenlemelerden sonra önemli miktarda yabancı sermaye girişi sağlanacağını kaydetti. 
     
     ''HÜKÜMETİMİZ YOĞUN BİR ÇABA İÇİNDE ÇALIŞIYOR'' 
     Aldo Kaslowski, TÜSİAD olarak Türkiye'nin Avrupalılığını tartışılmaz bir gerçek olarak gördüklerini ve Avrupa Birliği üyeliği hedefine ulaşmak için yurtiçi ve yurtdışında yoğun çalışmalar yürüttüklerini kaydederek, şöyle dedi 
     ''Aralık 2004 tarihinde Avrupa Birliği zirvesinden bir tarih alabilmek için önümüzdeki 1.5 yıl siyasi ve ekonomik kriterlerin tamamlanması açısından bizim için çok kritik bir süreç. Bunun farkında olan hükümetimiz gerekli şartları yerine getirmek için yoğun bir çaba içinde çalışıyor. 6. Uyum Paketi'ni onaylayan Meclis şimdi yaz tatilini erteleyerek 7. Uyum Paketi'ni tamamlamaya çalışıyor.'' Kaslowski, 1950'lerin başında Türkiye'nin NATO üyeliğini samimiyetle destekleyen İtalya'nın, Türkiye'nin Avrupa Birliği üyeliğini de hiçbir kuşkuya yer vermeyecek açıklıkta savunduğunu söyledi. Kaslowski, şunları kaydetti 
     ''Avrupa Birliği'ne tam üye olan Türkiye, Avrupa Birliği içindeki kuzey güney dengelerine olumlu etkide bulunacak, birlik içindeki Akdeniz faktörünü kuvvetlendirecektir. Elbette tek başına İtalya gibi dost ülkelerin desteği Türkiye'nin Avrupa Birliği üyeliği için yeterli olmayacaktır. Türkiye'nin Aralık 2004 tarihindeki Avrupa Birliği zirvesinden bir tarih alabilmesi için önümüzdeki 1.5 yıllık sürede çok çalışması ve bütün tereddütleri bir kenara bırakarak Avrupa Birliği'ne tam üyelik hedefine odaklanması gerekmektedir. Avrupa Birliği üyeliği yolunda hızlı adımlar atan Türkiye'nin İtalya gibi Avrupa Birliği'nin en önemli üyeleri ile ilişkileri gelişecek ve bu iki süreç birbirini destekleyen ve kuvvetlendiren bir etkileşime dönüşecektir.'' 
     
     AB ÜYELİĞİ BÖLGESEL BARIŞA KATKI SAĞLAYACAK 
     AB ile ilişkilerde sorun olarak çıkartılan Türkiye'nin nüfus artışı konusundaki ''100 milyonluk Türkiye'' cümlesinin gerçeği yansıtmadığını dile getiren Kaslowski, Türkiye'nin Avrupa Birliği üyeliğinin her iki tarafın da kazanç elde edeceği bir durumu yansıtacağına işaret etti. 
     Kaslowski, AB'nin Türkiye'yi değerlendirirken stratejik coğrafi konumunu mutlaka gözönünde bulundurması gerektiğini, Türkiye'nin AB üyeliğinin, AB'nin küresel siyaset düzlemindeki etkinliğini artıracağını, İslam dünyası, Orta Asya'nın da içinde bulunduğu Avrasya bölgesi ile karşılıklı yakınlaşma olanakları sağlayacağını vurguladı. 
     Aldo Kaslowski, ''Bunun yanında Güneydoğu Avrupa'da Avrupa Birliği üyesi olmuş bir Türkiye, Kıbrıs sorunu ve Yunanistan ile ilişkiler bakımından bugünküne göre çok daha istikrarlı bir gelecek yaratacak, bölgesel güvenlik ve barışa katkı sağlayacaktır'' dedi. 
     Kaslowski, dönem başkanlığı sırasında İtalya'nın, Avrupa-Akdeniz İşbirliği Projesi ve Türkiye'nin AB'ye entegrasyonu konularına ağırlık vereceğini ve bu konularda önümüzdeki 6 ayın verimli geçeceğini ümit ettiğini sözlerine ekledi. 
     
</TEXT>
</DOC>
