<DOC>
<DOCNO> 193819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo30.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, Devler Ligi'nde kayıp... 
</HEADLINE>
<TEXT>

     Galatasaray'ın başında UEFA Kupası şampiyonluğu yaşayarak Türk futbol tarihine geçen teknik direktör Fatih Terim, aynı başarıyı Avrupa Şampiyonlar Ligi'nde sürdüremiyor. 
     Fatih Terim yönetimindeki Galatasaray, daha önce 4 kez yer aldığı ''Devler Ligi''nde bir üst tura çıkma başarısı gösteremedi. Sarı-kırmızılı ekip, bu sezon da son Olympiakos yenilgisiyle bu şansını birhayli azalttı. 
     
     28 MAÇTA 7 GALİBİYET 
     Galatasaray, Fatih Terim'in yönetiminde şimdiye dek Avrupa Şampiyonlar Ligi'nde yaptığı toplam 28 maçta yalnızca 7 galibiyet aldı. 
     Terim'in ''Cim Bom''u, Avrupa'nın kulüpler bazında 1 numaralı organizasyonunda 16 maçta yenilirken, 5 maçta da eşitliği bozamadı. Fatih Terim yönetiminde Avrupa Şampiyonlar Ligi'nde gruplarda şimdiye dek toplam 30 gol atan Galatasaray, kalesinde ise tam 49 gol gördü. 
     
     EN PARLAK GÜNLER LUCESCU İLE 
     Galatasaray, bu sezon 9. kez yer aldığı Avrupa Şampiyonlar Ligi'nde en parlak günlerini halen Beşiktaş'ı çalıştıran Mircea Lucescu yönetiminde aldı. 
     Rumen teknik adam yönetimindeki sarı-kırmızılı ekip, 2000-01 sezonunda çeyrek final oynamış, 2001-02 sezonunda da 2. tura yükselmişti. 
     
</TEXT>
</DOC>
