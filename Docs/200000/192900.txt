<DOC>
<DOCNO> 192900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/dunya/dun00.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En ağır darbe 15 ölü, 21 yaralı 
</HEADLINE>
<TEXT>

   Irak'ın Felluce kenti yakınlarında Chinook tipi bir ABD helikopteri uçaksavar füzesiyle düşürüldü. Helikopterde ölen Amerikan askerleri izne gidiyordu 
      DIŞ HABERLER SERVİSİ 

   
   Irak'ta dün sabahın erken saatlerinde "direnişin kalesi" olarak nitelendirilen Felluce kenti yakınlarında, Chinook tipi bir Amerikan helikopterinin omuzdan ateşlenen uçaksavar füzesiyle düşürülmesi sonucu, helikopterdeki Amerikan askerlerinden en az 15'i öldü, 21'i de yaralandı. Olay, Irak savaşının başladığı tarih olan 20 Mart 2003'ten bu yana Amerikan ordusunun en ağır kaybı verdiği saldırı olarak kayıtlara geçti. 
   Düşürülen helikopter, izinlerini kullanmak üzere ülkelerine gidecek olan Amerikan askerlerini Bağdat Uluslararası Havaalanı'na götürüyordu. Bir mısır tarlasına düşen helikopterdeki askerlerin büyük bir kısmının, 82. Hava İndirme Tümeni'nden olduğu açıklandı. Görgü tanıkları, olay sırasında iki Chinook helikopterin havada seyir halinde olduğunu, helikopterlere iki karadan havaya füzenin fırlatıldığını, bir helikopterin füzelerden kurtulmayı başardığını anlattı. 
   
   Felluceliler kutlama yaptı 
   Saldırının ardından Amerikan askerleri bölgeyi çevirirken, gazetecilerden bölgeyi terk etmeleri istendi. Felluce halkı, saldırının ardından sokaklara dökülerek sevinç gösterileri yaptı. 
   
   Yüzlerce füze kayıp 
   Saddam Hüseyin rejiminin devrilmesinin ardından, Irak ordusuna ait yüzlerce omuzdan fırlatılan karadan havaya füzenin kayıp olduğu açıklanmıştı. Bu füzeleri Amerikan ordusuna teslim eden Iraklılara, füze başına 500 dolar ödül veriliyor. 
   
   
   
</TEXT>
</DOC>
