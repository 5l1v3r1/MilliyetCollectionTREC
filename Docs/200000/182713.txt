<DOC>
<DOCNO> 182713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo27.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Juventus'a hiç kaybetmedim, bakalım yarın ne olacak 
</HEADLINE>
<TEXT>

     Avrupa Şampiyonlar Ligi'nde yarın İtalya'nın FC Juventus takımıyla karşılaşacak Galatasaray'ın teknik direktörü Fatih Terim, ''Juventus'a karşı şimdiye kadar hiç kaybetmedim ama yarın bakalım ne olacak '' dedi. 
     Torino Delle Alpi Stadı'nda, takımın antrenmanı öncesi düzenlenen basın toplantısında ilk olarak İtalyan gazetecilerle görüşen ve bir hayli neşeli olduğu gözlenen Terim, daha sonra Türk basın mensuplarıyla konuşurken bu neşesini kaybetti. 
     İtalyan gazetecilerin sorularına İtalyanca cevap verip daha sonra da, ''Nasıl ama halen İtalyancam fena değil. Öyle değil mi '' diyen Terim, eski dostlarını yeniden görmekten mutlu olduğunu dile getirdi. 
     İtalyan gazetelerinde bugün oldukça sık işlenen, Konyaspor yenilgisi sonrasında Galatasaray'ın krizde olduğu iddialarına yanıt veren Terim, ''Şu anda Galatasaray'dan memnun olmadığım doğru ama Türkiye Ligi ile Avrupa Şampiyonlar Ligi farklı. Benim futbolcularıma güvenim tam. Yarın güzel bir şeyler yapabiliriz. Ben futbolcularıma her zaman ve her yerde kazanmak zorunda olduklarını söylüyorum. Bu yüzden onlar benim yarın ne istediğimi biliyorlar'' diye konuştu. 
     İtalyan gazetecilerin, ''Fiorentina veya Milan'a geri gelmeyi düşünüyor musunuz '' şeklindeki sorusunaysa ''Benim için Fiorentina ve Floransa bir yana diğer İtalyan takımları bir yana'' diye yanıt veren Terim, ''Kim bilir Belki de dönerim'' dedi. 
     FC Juventus teknik direktörü Lippi'nin bugün kendisi hakkında söylediği övgü dolu sözlerin anlatılması üzerineyse Terim, ''Marcello Lippi büyük bir teknik adam ve çok iyi kişiliğe sahip bir arkadaş. Sık sık telefonlaşıyoruz'' yanıtını verdi. 
     Bir İtalyan gazetecinin, ''Türk futbolcular geçtiğimiz yıllarda aldıkları başarılarla bağlantılı olarak, artık başarıya aç olmadıkları için eskisi kadar iyi oynamıyorlar'' yorumuna katılmadığını söyleyen Galatasaray Teknik Direktörü, şöyle dedi 
     ''Bazı futbolcular 5-6 yıl önceki gibi olmayabilirler. Belki de para ve başarı kazandıkları içindir. Ama Türk futbolu böyle değil. Kim diyebilir ki bu başarılar yeter Türkiye'de herkes bu başarıları devam ettirmek istiyor. Size bir örnek vereyim Ben her zaman başarıya açım.'' İtalya'da konuşulan, Juventuslu Appiah'ın Galatasaray tarafından daha önce reddedilmiş olması konusuna da değinen Terim, ''Bu ekonomik bir olay değildi. O zaman 16 yaşındaydı ve federasyon o yaştaki birini Birinci Lig'de oynatmamamıza izin vermiyordu'' diyerek, bu konuya açıklık getirdi. 
     Bu arada, İtalyan gazetecilerden sonra soru hakkı Türk gazetecilere geldiğinde ilk soru, ''Konyaspor maçı sonrasında takımı Juventus maçına motive etmek için ne yaptınız '' olurken, Fatih Terim, şöyle yanıt verdi 
     ''Konyaspor maçından sonra oyuncularıma tek laf etmedim. Haydi çocuklar duşa dedim. Farklı yazıyorsanız o zaman amacınızın farklı olduğunu düşünürüm ve bu en normal hakkım. Motivasyona gelince Konyaspor maçı sonrası oyuncularla ayrı ayrı odamda konuştuğum doğru. O maçta eksiği anlatmak yanlış. Çünkü her şey eksikti. O yüzden fazla kaale almamak lazım. Konyaspor maçının etkisinin yarın futbolcularımda hırs ve kendini gösterme çabasıyla çıkmasını umut ediyorum.'' Galatasaray'da istikrarsızlık olduğunu kabul ettiği ancak takımda uyumun sağlanması için zamana ihtiyacı olduğunu ifade eden Terim, şunları söyledi 
     ''Ben de Galatasaraylı olsam takımın oyunundan memnun olmam. Şu anda dünyada 100 kişiye sorsanız sadece 1'i, o da hissi olarak Galatasaray yener der. Bu ortada ve saklanacak bir şey yok. Ancak Galatasaray camiasında hiç kimse ümitsizliğe kapılmasın. Fakat Juventus yarın için bir şanstır. Juventus'a karşı yenilirsen hiç kimse seni suçlamaz. Haftasında Fener maçıyla telafi etme şansı var. Dünyaya göre Juventus favori. Ama gönlümüzde hangi aslan yatıyor yarın göreceğiz.'' Terim ayrıca uzun uzun Türk basını ile konuşup, ''Yanlış yönlendirilmelere kapılmayın'', ''Genç oyunculara karşı daha fazla sabırlı olun'' çağrısında bulundu. 
     Fatih Terim, konuşmasında Türkiye'de yabancı futbolcu transferinin serbest bırakılması gerektiğini her zaman savunduğunu belirtip, bunun nedeninin Türk futbolcuların fiyatlarını düşürmek olduğunu kaydetti. 
     Öte yandan Galatasaray takımı, tam kadro olarak yaklaşık 30 dakika süreyle Delle Alpi Stadı'nda antrenman yaptı. Terim'in tüm takımı toplayıp saha ortasında 10 dakika süren konuşmasıyla başlayan antrenmanda futbolcular, düz koşu ve ısınma hareketlerinden sonra gruplar halinde şut çalıştılar. 
     
</TEXT>
</DOC>
