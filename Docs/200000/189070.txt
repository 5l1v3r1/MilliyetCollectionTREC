<DOC>
<DOCNO> 189070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko40.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Yüzlerce karar alıyoruz, en son MGK'da çözülüyor 
</HEADLINE>
<TEXT>

     Tarım ve Köyişleri Bakanı Sami Güçlü, Türklerin kendine has bir karar alma tarzı olduğunu belirterek, ''Biz yüzlerce karar alıyoruz, en son Milli Güvenlik Kurulu'nda çözülüyor'' dedi. 
     Bu yıl üçüncüsü düzenlenen Yağlı Tohumlu Bitkiler Danışma Kurulu Toplantısı'na katılarak bir konuşma yapan Bakan Güçlü, iki gün süren toplantıda alınan kararların önemli olduğunu ancak, bu kararların uygulanması gerektiğini söyledi. Türklerin kendine has bir karar alma tarzı bulunduğunu belirten Güçlü, şöyle konuştu 
     ''Türklerin bir karar alma tarzı var. İyi karar alıyorlar, karar almayı seviyorlar ama uygulamayı sevmiyorlar. Nice keskin kararlar aldık. Ben size Türklerin karar alma gelenekleri hakkında bir örnek vereyim. Biz yüzlerce karar alıyoruz, en son Milli Güvenlik Kurulu'nda çözülüyor, biliyorsunuz. Her konu, F Tipi Cezaevleri bile orada çözüldü. Yarın tarımsal sorunlar da orada çözülebilir. Biz çözmezsek, işte Türk modeli kendine yönelik çözüm buluyor. Peki bu model doğru mu Hayır. Sektörün sorunları bunlar. Eğer biz iyi bir çözüm üretemez ve uygulayamazsak daha az bilenler, ama kararı aynı zamanda uygulamak fonksiyonuna sahip olanlar, aldıkları kararı uyguluyorlar. Onun için hep karşı tarafı değil, benim modelim kendini eleştirmektir.'' Yapılan toplantıda yağlı tohum bitkileri üretiminin yetersiz olması nedeniyle Türkiye'nin yağ ithalatının arttığına dikkat çeken delegeler, yağlı tohumlu bitki üretimini teşvik edici kararlar alınmasını talep etti. Bakan Güçlü ise tütün ve fındık dışında üretim alanlarını azaltmak zorunda oldukları bir ürünün bulunmadığını belirterek, ''Olayı dramatik hale getirmemek lazım. Acaba biz bu kaynağı başka yerde kullanırsak ülke ekonomisine getirdiği katkısı artar mı Yağlı tohumlu bitkiler ekilirse başka alanları daraltmak gerekir. Elbette oralar da boş değil'' diye konuştu. 
     Tarım Kredi Kooperatifleri Merkez Birliği'nin yağlı tohumlu bitkiler konusunda sözleşmeli üretimi organize etme isteğini de ''çok cesurca'' olarak yorumlayan Bakan Güçlü, ''İnşallah mahcup olmazlar' dedi. 
     Danışma Kurulu Toplantısı'nın sonuç raporunu da değerlendiren Bakan Güçlü, fiyat belirleme ile ilgili konuları eleştirdi. Güçlü, iyileşme için kuvvetli bir niyet taşıyanların biraraya geldiği bu toplantının kendisi ve Türk tarımı için çok büyük önemi olduğunu sözlerine ekledi. 
     
</TEXT>
</DOC>
