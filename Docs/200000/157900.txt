<DOC>
<DOCNO> 157900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/dunya/dun02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, iktidarı oğluna bırakıyor 
</HEADLINE>
<TEXT>

Azerbaycan Devlet Başkanı Aliyev'in ekim ayındaki başkanlık seçimlerine katılmayıp yerine oğlu İlham'ı aday göstereceği öne sürüldü 
     CENK BAŞLAMIŞ Moskova 

     Kafkasya siyasetinin en önemli oyuncusu olan Azerbaycan Devlet Başkanı Haydar Aliyev'in ekim ayında yapılacak başkanlık seçimlerine katılmaması bekleniyor. 
     Rus İnterfaks Ajansı ve Eho Moskvı Radyosu, başkanlık seçimlerine Aliyev'in yerine oğlu İlham Aliyev'in adaylığını koyacağını bildirdi. Baba Aliyev'in seçimlere katılmayacağını önümüzdeki günlerde duyurması, oğul Aliyev'in adaylığını ise, 2 - 3 hafta içinde açıklaması bekleniyor. Ancak Azerbaycan Başkanlık Basın Merkezi, konuyla ilgili haberleri yalanladı. Uzun süredir sağlık sorunları yaşayan 80 yaşındaki Azerbaycan lideri, son olarak bu ay başında Ankara'da tedavi görmüştü. 
     Yalanlamalara karşın oğul Aliyev'in başkanlığa adaylığını koyacağı Bakü'de uzun süredir konuşuluyor. Azeri muhalefeti, bu konudaki söylentilere sert tepki göstererek, Aliyev ailesini ülkeyi "hanedan gibi yönetmek''le suçluyor. Ebulfeyz Elçibey'in ölümünden sonra dağınık halde bulunan muhalefetin Aliyev'in karşısına güçlü bir aday çıkarması ise zor görünüyor. 
     42 yaşındaki İlham Aliyev, iktidardaki Yeni Azerbaycan Partisi ile devlet petrol şirketi SOCAR'ın başkan yardımcılıklarını yapıyor. 

</TEXT>
</DOC>
