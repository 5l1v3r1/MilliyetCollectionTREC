<DOC>
<DOCNO> 189666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun08.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Kuzey Kore'nin "saldırmazlık" koşulunu reddetti .. 
</HEADLINE>
<TEXT>

     ABD Başkanı George Bush, Asya turunun 3. durağı Tayland'da, Başbakan Tahsin Shinawatra ile biraraya geldi. 
     Ağırlıklı olarak Kuzey Kore nükleer sorununun ele alındığı görüşmede gazetecilere açıklama yapan Bush, Pyongyang yönetiminin, nükleer sorunun çözümü için dile getirdiği ''saldırmamazlık anlaşması'' koşulunu kabul etmediklerini söyledi. 
     ABD'nin, Kuzey Kore'yi işgal etmek gibi bir niyeti olmadığını belirten Bush, ''Eğer barış yolunda bir fırsat bulunduğunu düşünürsek bunu ortaklarımızla görüşeceğiz. Anlaşma olmayacak. Bu gündem dışı'' dedi. 
     ABD Başkanı, Kuzey Kore yetkililerini, kendilerine saldırılmayacağı yönünde ikna etmek için farklı yollar bulunduğunu söyledi. 
     Bush, amaçlarının, nükleer silahlardan arındırılmış bir Kore yarımadası olduğunu söyledi ve bunun yollarını, Asya ülkeleri liderleriyle görüşeceğini kaydetti. 
     Bush'un, bugün zirve toplantısı için Tayland'a gelen Çin Devlet Başkanı Hu Jintao ile de görüşmesi bekleniyor. 
     
     ''BİN LADİN KASETİ, TERÖR TEHDİDİNİ VURGULUYOR'' 
     El Cezire televizyonunda yayınlanan ve Usame Bin Ladin'e ait olduğu ileri sürülen ses kasetiyle ilgili yorumunda da Bush, ''Kaset, terör tehdidini vurguluyor'' dedi. 
     ''Hala tehlikeli bir dünya'' diyen Bush, kasetin, terörle savaşın devam ettiğini gösterdiğini söyledi. 
     Bush, özgür ulusların hala tehlike altında olduğunu ve bu ulusların birlikte çalışarak, katilleri adalet önüne çıkarması gerektiğini vurguladı. 
     
     TAYLAND BAŞBAKANI 
     Tayland Başbakanı Tahsin Shinawatra da yaptığı açıklamada, Bush'un, Tayland'ın, terörizmle mücadeledeki desteğinden duyduğu memnuniyeti vurguladığını söyledi. 
     Tahsin, ABD Başkanı'nın, Tayland'ı, terörle mücadelede, NATO dışındaki en büyük destekçisi olarak gördüğünü kaydetti. 
     Öte yandan, başkent Bangkok'ta düzenlenen gösterilerde, yarın başlayacak Asya-Pasifik Ekonomik İşbirliği Forumu protesto edildi ve Bush aleyhinde sloganlar atıldı. 
     Bangkok Üniversitesi'nde toplanan eylemciler, sıkı güvenlik önlemleri altında düzenlenen gösteride, Forum'u protesto ederken, ''Gerçek terörist Bush'' şeklinde slogan attılar. 
     Bush'un, Forum'da yapacağı konuşma öncesinde Bangkok sokaklarında toplanan küreselleşme ve savaş karşıtlarının gösterisinde de ABD aleyhinde sloganlar atıldı. 
     Polisin müdahale etmediği gösteriye, yaklaşık 2000 kişi katıldı ve ''ABD askerleri, Irak'tan defol'' yazılı pankartlar dikkati çekti. 
     
</TEXT>
</DOC>
