<DOC>
<DOCNO> 166562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yazar/sazak.html </URL>
<DATE> 2003/07/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
DİSK, CHP diyaloğu 
</HEADLINE>
<TEXT>

     DİSK Tekstil Meslek Lisesi'ni bitiren öğrencilerine diplomalarını CHP lideri Deniz Baykal ile DİSK Başkanı Süleyman Çelebi birlikte veriyorlar. 
     Yakacık'taki tören 3 Kasım seçimlerinde kesintiye uğrayan 'diyalog'a kapı açıyor. 
     Erken seçim sürecinde solda birlik konusunda uğraş veren isimlerin başında Süleyman Çelebi geliyordu. 
     Çelebi geleneksel DİSK - CHP bağını yakın zamana kadar parti yönetiminde de görev alarak sürdürmüş bir sendikacı. Kemal Derviş'in solda yeni oluşum konusunda zemin yokladığı günlerde aktif şekilde devredeydi. Ancak Derviş hareketinin solda geniş bir yelpazeye oturmayacağı anlaşılınca 'CHP tercihi'nin ağır basmasında etkili oldu. 
     Sonuçta Derviş CHP'ye geçti, Çelebi ise DİSK ile kurumsal işbirliğine yanaşmayan Baykal'ın 'tek başına gel' çağrısını reddederek aday olmadı. 
     CHP ise DİSK yerine tercihini Türk - İş Başkanı Bayram Meral'den yana kullandı 
     Seçimden bu yana geçen zaman aradaki 'buzları eritti'. 
     Süleyman Çelebi sivil toplum örgütlerinin Meclis'teki bir eyleminden sonra CHP Grubu'na katılmıştı. CHP lideri Baykal da Yakacık'taki DİSK Tekstil Meslek Lisesi'nin diploma töreninde bulundu. 
     Anlaşılan görüşmelerin arkası gelecek 
     Çelebi, soldaki liderlerin tümüyle diyaloğu olan sivil toplum lideri. 
     3 Kasım'daki dağınıklığın yaşanmaması için büyük çaba harcıyor. Yerel seçimlere dönük temaslar yapıyor. 
     Murat Karayalçın ve İsmail Cem ile görüştü. 
     Ecevit'i ziyaret edecek. 
     2004 Nisan'ındaki yerel seçimlerde solun başarısızlığı halinde Türkiye'nin geleceğine yönelik kaygıların artacağı düşüncesinde. Avrupa solunun Roma'da, Berlin'de gerçekleştirdiği gibi 'ortak adaylar'la seçime girilmesi halinde büyük kentlerin kazanılabileceğine inanıyor. 
     AKP de iktidarını perçinlemek üzere seçimlere asılacak. 
     İstanbul'da Tayyip Erdoğan'ın aklındaki ismin Başbakan Yardımcısı Mehmet Ali Şahin olabileceği kulislerde konuşuluyor. CHP, Kemal Derviş'i çıkarır mı 
     Solda güç birliği kaçınılmaz. 
     GÖKÇEK MEYDAN OKUYOR TBMM Yolsuzlukları Araştırma Komisyonu'nun CHP'li üyeleri Ahmet Güryüz Ketenci ve Ahmet Kılıçdaroğlu'nun İstanbul ve Ankara belediyelerine ilişkin yolsuzluk dosyaları hakkındaki bilgi akışından yakınmaları üzerine Melih Gökçek aradı "Bugüne dek 500 tane soruşturma, inceleme geçirdim, Belko'ya arazi satışıyla ilgili devam eden bir davam dışında tek bir mahkeme yok. CHP'li üyeleri hakkımda ne biliyorlarsa ellerindeki bilgi ve belgelerle istedikleri televizyonda tartışmaya çağırıyorum. Hodri meydan " dedi. Keyfiyet CHP'li komisyon üyelerinin. 
     
     

</TEXT>
</DOC>
