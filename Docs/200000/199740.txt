<DOC>
<DOCNO> 199740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko06.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Yatırım dünyaya açılıyor... 
</HEADLINE>
<TEXT>

     Uluslararası piyasalar konusundaki birikimini bölge ülkelerine de taşımayı amaçlayan İş Yatırım, ilk yurtdışı bürosunu Kazakistan'ın Alma Ata şehrinde açtı. 
     Bağımsız Devletler Topluluğu ülkelerinde öngörülen gelişme potansiyeli nedeniyle, bölgenin ticaret ve finans merkezi konumundaki Kazakistan'ın tercih edildiği bu ilk yurtdışı organizasyon, Kazakistan ile uluslararası piyasalar arasında çift yönlü işleyen bir köprü oluşturacak. 
     Kazakistan'daki yatırımcılara Türkiye'de ve uluslararası piyasalarda, İş Yatırım rehberliğinde yatırımlarını değerlendirme imkanı sunacak bu adım, aynı zamanda Kazakistan'a yatırım yapmayı arzu eden uluslararası yatırımcılar için de aynı imkanı yaratacak. 
     İş Yatırım, Alma Ata İrtibat Bürosu aracılığıyla Kazakistan'daki yatırımcılara ve Kazakistan'da yatırım yapmak isteyen dış yatırımcılara, yatırım bankacılığı alanındaki bilgi birikimini ve uzmanlığını sunacak. 
     Ayrıca, Kazakistan Hazinesi ve bankaları tarafından ihraç edilen borçlanma senetlerinin ihracına katılabilecek, alım-satımına aracılık edebilecek. 
     Kazakistan'ın yanı sıra Özbekistan, Azerbaycan, Kırgızistan ve Türkmenistan'daki bireysel ve kurumsal yatırımcılar da İş Yatırım Alma Ata Bürosu aracılığıyla ulusal ve uluslararası piyasalardaki tüm ürünlere erişme ve işlem yapabilme imkanına kavuşacaklar. 
     2003 yılı başında ödenmiş sermayesini 45 trilyona çıkaran İş Yatırım'ın halen Ankara, İzmir ve İstanbul-Kalamış'ta 3 şubesi bulunuyor. Türkiye çapında sanayi, ticaret ve yerleşim merkezlerine dağılmış yaklaşık 850 İş Bankası şubesi de İş Yatırım acentesi olarak hizmet veriyor. 
     
</TEXT>
</DOC>
