<DOC>
<DOCNO> 154745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yasam/yas01.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aborijinler gibi okuyoruz' 
</HEADLINE>
<TEXT>

Avustralya yerlileri için geliştirilen 'uygulamalı eğitim' tekniğiyle Türkiye'de yaklaşık 35 bin yetişkin 6 haftada okuma yazmayı söktü 
     SEMRA KARDEŞOĞLU İstanbul 

     Avustralya yerlileri Aborijinler için geliştirilen "Kolaylaştırılmış Okuma Yazma Eğitimi", Türkiye'de de 35 bin yetişkinin 1.5 ay gibi kısa sürede okuma yazmayı öğrenmesini sağladı. Kursiyerler, uygulamalı eğitim sayesinde, her şeyi görerek öğreniyor. 
     Program, Türkiye'de de yıllardır Uluslararası Rotary Kulüpleri ile Halk Eğitim Merkezleri'nin işbirliğiyle gerçekleştiriliyor. Bu eğitim-öğretim yılında, 750 ayrı kursta 17 bin yetişkin okuma yazma öğrendi. 
     
     Hem kahve, hem a b c 
     Uluslararası Rotary 2420... Bölge Koye Teknik Koordinatörü Leyla Bahar, etkin öğrenme metodunda yetişkinlere her derste bir uygulama yaptırıldığını belirterek, şunları söyledi "Normalde okuma yazma 4.5 ayda öğreniliyor. Bu sisteme göre öğrenciler okuma yazmayı kahve, elişi, patates ve meyve salatası yaparak, ayakkabı boyayarak öğreniyor. Örneğin kahve yapımında kullanılan malzemeler tek tek tahtaya yazılıyor. Öğrenciye sürekli soru sorarak dikkatinin dağılmaması sağlanıyor. Yetişkin bir insan bu sayede toplam 6 haftada, daha dikkatli ise bir ayda okuma yazmayı öğreniyor. Yetişkine, 'Ali topu tut' fişiyle okuma yazma öğretmek güç. Bu yöntemle ders de sıkmıyor. Kitap kullanılmıyor." 
     
     60 yıllık özlem 
     Kartal Nihat Erim İlköğretim Okulu'ndaki derslere devam eden 7 çocuk 13 torun sahibi Şahize Kılıç, okuma yazma öğrenmek için tam 60 yıl beklemiş. Çocukluğunda yaşadığı köyde okul olmadığını söyleyen Kılıç, "Çocuklarımı okuttum, şimdi torunlarımla beraber okuyorum. Otobüse bile binmekten çekiniyordum. Şimdi daha rahatım" dedi. 5 çocuk, 15 torun sahibi Birsen Yıldırım ise artık tabelaları okumaktan mutlu. 
     

</TEXT>
</DOC>
