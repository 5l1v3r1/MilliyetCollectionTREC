<DOC>
<DOCNO> 172402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur18.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de gazino tahliyesinde gerginlik... 
</HEADLINE>
<TEXT>

     Eskişehir Büyükşehir Belediyesi'nin çevre yolu üzerindeki gazinoları tahliye etmesine, işyeri sahipleri engel olmaya çalışınca gerginlik yaşandı. 
     Büyükşehir Belediyesi Avukatı Suat Kıdan ve yaklaşık 20 görevli, Çevreyolu üzerinde kurulu 6 gazinodan, Sulh Hukuk Mahkemesi'nin tahliye kararı verdiği 3'ünün boşaltılması için bölgeye geldi. 
     Geniş güvenlik önleminin alındığı bölgede, belediye görevlileri, Gazino Çakıl'ın önünde bir süre işyeri sahibi Yusuf Çelik'in gelmesini bekledi. Avukat Suat Kıdan, işyeri sahibi Yusuf Çelik'e mahkeme kararını yeniden tebliğ ederek, gazinoyu tahliye etmesini istedi. 
     Yusuf Çelik de, belediyenin kendilerine 2-3 gün süre vermesi durumunda kendi elemanlarına dekor malzemelerini söktüreceğini belirterek, belediye görevlilerinin anlayış göstermesi gerektiğini söyledi. 
     Avukat Suat Kıdan da, mahkemenin yaklaşık bir yıl önce sona ermesine karşın taşınma işlemini gerçekleştirmedikleri gerekçesiyle tahliye kararının hemen uygulanması gerektiğini ifade ederek, ek sürenin söz konusu olmayacağını bildirdi. 
     Belediye görevlilerinin tahliye işlemlerine başladığı sırada işyeri sahibi Yusuf Çelik ve çalışanların engel olmaya çalışmaları, gerginlik yaşanmasına neden oldu. Çelik, emniyet güçlerince sakinleştirilmeye çalışıldı. 
     Daha sonra ekipler, gazinoları tahliye etti. 
     Kent içinde kalan gazinoların, 1984 yılında belediye tarafından Çevreyolu kenarında yapılan 800'er metrekare büyüklüğündeki 6 binaya taşınmaları sağlanmıştı. 
     Büyükşehir Belediyesi, 2 yıl önce gazinoların Alpu İlçe karayolu üzerindeki Kanlıpınar mevkiine taşınmaları için açtığı tahliye davasını kazanmıştı. 
     Gazino sahipleri de belediyenin kendilerine gösterdiği bölgenin altyapısı ve su şebekesi olmadığı gerekçesiyle tahliye kararını yaklaşık bir yıldır yerine getirmiyordu. 
     
</TEXT>
</DOC>
