<DOC>
<DOCNO> 160117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/spor/ysenay.html </URL>
<DATE> 2003/05/31/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Elveda lig 
</HEADLINE>
<TEXT>

     Eeee ne de olsa transfer haftalarına hızla yaklaşıyordu artık gelecek zaman. Hem kulüpler kendi bütçelerine çeki düzen vermeyi planlamalı, hem de oynayacaklarını şüpheli gören futbolcular, kendilerine yeni ekmek kapıları açacak kulüplere yönlenmeliydi şüphesiz... 
     Galatasaray'da Sedat, Sabri ve İlker gibi PAF oyuncuları gelecek adına ilk kez bu kadar uzun zaman forma giyiyorlardı asıl takımdaki usta ağabeyleriyle... Sabri orta alanın sağında oynuyor. 60'ın üstünde Milli olmuş bir oyuncu. Fatih hocanın işine yarayacakların önde geleni bence... Sedat da üstünde çalışmaya değer bir genç. Yanında ve arkasında önemli isimler yer alırsa, Sedat'ın verimi çok artar gelecek yılın ciddi oyunlarında... Sol kulvardaki İlker, fizik olarak güçlenmek zorunda... Dünkü zayıf Antep defansının içinde bile kayboluyordu zaman zaman... Ama tekniğiyle futbol düşünceleri çok yüksek bir oyuncu... 
     Antep'in fizik gücü, Galatasaray'dan daha gösterişli. Ancak gole gitme planlarında oldukça deneyimsizler... Gaziantep'in alt yapıdaki göz kamaştırıcı görkemini ve organizasyonunu bilenler hiç de hayretle bakmıyorlardı sahada yarışan oyuncuların disiplinli ve de güçlü oyun dirençlerine... Dün bir kez daha inandık ki, Celal Doğan Başkan'ın attığı ve yeşerttiği Gaziantep altyapı temelleri, Türk Futbolu'na da, Gaziantep'e de uzun yıllar hizmet ve hayat vermeye devam edecek demek ki... Öyle ya, Gaziantep Büyükşehir Belediyespor, Gaziantep PAF ve de Gaziantepspor birinci ekibi, üç ayrı güç oluşturup, ligdeki ana takımı besliyorlar... Böyle olunca da Antep'in her yıl, oyuncu yetiştirip İstanbul zenginlerine satarak, karlı bir bütçeyle yola kolayca devam edeceği öylesine açık seçik ortada ki... 
     

</TEXT>
</DOC>
