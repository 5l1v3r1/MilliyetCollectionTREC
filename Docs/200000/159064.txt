<DOC>
<DOCNO> 159064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo12.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor rahatladı, şimdi gözler transferde... 
</HEADLINE>
<TEXT>

     Birinci Süper Ligde Ankaragücü'nü 4-2 yenerek puanını 57'ye çıkartan ve UEFA kupasına lig dördüncüsü olarak ilk turdan katılmayı garantileyen Gaziantepspor'da, büyük sevinç yaşanıyor. 
     Profesyonel futbol şube sorumlusu Asım Atmaz, iki hafta önce UEFA'ya gitmeyi garantilediklerini ancak her türlü olasılığı düşünerek karşılaşmalara mutlak galibiyet parolasıyla hazırlandıklarını, dün de Ankaragücü'nü yenerek lig dördüncüsü olarak kupaya katılmaya hak kazandıklarını söyledi. 
     Sanılanın aksine her iki ekibinde güzel ve hırslı bir futbol ortaya koyduğunu, ancak karşılaşmayı, galibiyeti daha fazla düşünen ve isteyen Gaziantepspor'un kazandığını kaydeden Atmaz, ''Sezonun bitimine bir hafta kala kendi evimizde seyircimiz önünde son karşılaşmamızı galibiyetle noktaladığımız için mutluyuz. Bizi hedefe taşıyan bu yürekli oyuncuları kutluyorum'' diye konuştu. 
     Ligin son haftasında İstanbul'da Galatasaray ile oynacakları karşılaşmanın zevkli ve çekişmeli geçeceğini vurgulayan Atmaz, şöyle konuştu 
     ''Galatasaray dün Beşiktaş'a yenilerek şampiyonluğu kaybetti ancak lig ikincisi olarak Şampiyonlar Ligi'ne katılacak. Gaziantepspor'da UEFA'ya lig dördüncüsü olarak ilk turdan katılacak. Ligde iddiası kalmayan her iki ekibin de karşılaşmasının zevkli ve çekişmeli geçeceğini düşünüyorum. Sanıyorum her iki ekibin de teknik direktörü gençlere şans tanıyacaklardır. Taktiksel ve puan amaçlı bir maç olmayacağı için bol gollü geçecektir. Ligin son maçını da galibiyetle kapatmak hedefiyle sahaya çıkacağız. '' 
     
     ''İLK TRANSFER'' 
     Sezonun bitmesine bir hafta süre kala kırmızı-siyahlılar ilk transferini gerçekleştirdi. 6 aydan bu yana çeşitli antrenörler tarafından izlenen Bayer Leverkusen takımının genç milli oyuncusu Hüzeyfe Doğan ile 5 yıllık sözleşme imzalandı. 
     Atmaz, Almanya'da gelecek vaat eden gurbetçi oyunculara yönelik olarak araştırma yaptıklarını, Hüzeyfe'den sonra 2 oyuncuyu daha renklerine bağlamak için çalışma yaptıklarını belirtti. Atmaz, ''Hüzeyfe Türk asıllı Alman bir futbolcu ve orta sahada oynuyor. Bonservisi elinde ancak kulübü Leverkusen'e yetiştirme parası olarak 60 bin Euro ödeyeceğiz. İki genç futbolcuyu da ikna çabalarımız sürüyor'' dedi. 
     Atmaz, diğer kulüplere göre iç transferde rahat olduklarını, sözleşmesi sona eren Maxim ve Cesar ile bir ön görüşme yapacaklarını belirterek, şunları söyledi 
     ''Gaziantepspor'un bu yıl hedefleri daha büyük. Öncelikle daha önce katıldığımız UEFA kupasında bu kez 2 veya 3 tur birden atlama başarısını göstermek istiyoruz. Buna göre bir takım yapmak istiyoruz ancak transfer borsasında fiyatlar çok yüksek. Normal bir futbolcu 400-500 bin dolardan ağzını açıyor. UEFA'da kulüplere gelir getirici bir kaynak yok. Paramızı cebimizden harcıyoruz, bu da bize ek bir külfet getirecek. 
     Transferde 5 oyuncu almayı planlıyoruz. Eskiden olduğu gibi ayağımızı yorganımıza göre uzatmaya devam edeceğiz. Kulüp dengeleri kesinlikle korunmaya devam edecek. Yeni sezona girilirken iskelet kadro bozulmayacak kaliteli isimlerle takviye yapılacak.'' Gaziantepsporlu yöneticilerin Diyarbakırsporlu Celalettin ile önümüzdeki günlerde sözleşme yapmak için bir araya gelmesi bekleniyor. 
     
</TEXT>
</DOC>
