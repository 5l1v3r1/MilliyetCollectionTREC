<DOC>
<DOCNO> 196811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun42.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'den dayanışma mesajı 
</HEADLINE>
<TEXT>

     ABD Savunma Bakan Yardımcısı Paul Wolfowitz, İstanbul'da meydana gelen bombalı saldırıların, ABD'yi Türkiye'den ayıramayacağını, tam tersine bu tür eylemlerle Türkiye, ABD, İngiltere ve bütün medeni dünyanın daha çok birbirine yaklaştığını söyledi. 
     Wolfowitz, Washington'da bulunan Genelkurmay İkinci Başkanı Orgeneral İlker Başbuğ ile görüşmesinin ardından, Başbuğ ve Türkiye'nin Washington Büyükelçisi Faruk Loğoğlu ile birlikte ortak açıklama yaptı ve gazetecilerin sorularını yanıtladı. 
     Paul Wolfowitz, ''Bu saldırılar, bizi Türkiye'den ayırmayı başaramayacak. Bu tür korkunç eylemler, bütün saygın insanları daha yakınlaştırıyor. Bu eylemler, Türk Müslümanlar ile Türk Musevileri birbirine daha çok yaklaştırdı. Bu konuda, ABD ile Türkiye'yi, İngiltere'yi ve bütün medeni dünyayı birbirine daha çok yaklaştırdı'' dedi. 
     Wolfowitz, Orgeneral Başbuğ ile çok başarılı temaslarda bulunulduğunu ve iki ülke savunma bakanlıkları arasında yakın işbirliğinin bir kez daha teyit edildiğini belirterek, ''Türkiye, bizim için çok önemli bir bölgede kritik bir müttefik ve dünyanın, bu tür ideallerin ilerlemesi gereken bir bölgesinde laik demokrasiyi temsil ediyor'' dedi. 
     Paul Wolfowitz, şunları kaydetti 
     ''Türkiye'de son günlerde meydana gelen korkunç terörist saldırılar için derin üzüntülerimizi ifade etmek istiyorum. Londra'da ABD Başkanı George Bush'un, teröristlerin Türkiye'ye, genel olarak özgür ülkelere saldırdıkları gibi saldırdıklarını söylemesinden daha iyi bir ifade bulamam. Bunlar, özgürlükten nefret eden insanlar. Özgür ülkelerden nefret ediyorlar. Zalimlik, stratejilerinin bir parçası. Başkan'ın bugün söylediği gibi tek amaçları öldürmek. Teröristler, moral bozmak istiyorlar, ama başaramayacaklar. Türkiye, terörizm karşısında sağlam duran, uzun, trajik bir tarihe sahip. Türkiye, özgürlük için, dini özgürlük için, demokrasi için sağlam şekilde duruyor.'' Wolfowitz, sözlerinin bu noktasında Orgeneral Başbuğ'a dönerek, ''İşte bu yüzden Orgeneral Başbuğ, Türkiye'yi bizim yakın müttefikimiz olarak görmek çok güzel'' dedi. 
     
     ORGENERAL BAŞBUĞ 
     Orgeneral Başbuğ da ABD'de çok başarılı ve verimli görüşmeler yaptığını, Türk-Amerikan ilişkilerinin derin köklü ve uzun dönemli ilişkiler olduğunu söyledi. 
     ''Sorumlu insanlar olarak, ilişkilerimizi daha iyileştirmeliyiz'' diyen Orgeneral Başbuğ, Türkiye'de meydana gelen saldırıların arkasında olanların, ''sorumlu insanları yolundan şaşırtmaya ve yanlış kararlar aldırmaya çalıştığını'', ancak bunu başaramayacaklarını söyledi. 
     Başbuğ, ''Biz bu yoldan gitmeyeceğiz. Bu zorlukları, normal yoldan aşacağız'' dedi. 
     Büyükelçi Loğoğlu ise bir gazetecinin, ''Bu saldırıları, Washington'ı müttefiklerinden koparma yolunda bir adım olarak mı görüyorsunuz '' sorusu üzerine, ''Bu yönde bir girişim olsa bile, bu gerçekleşmeyecek. Washington ve müttefikleri arasında herhangi bir bölünme olmayacak. Kesinlikle Türkiye ve Washington arasında bölünme olmayacak'' yanıtını verdi. 
     Türk İslamcı gruplar ile terör örgütü El Kaide arasındaki bağlara ilişkin bir soru üzerine ise Orgeneral Başbuğ, ''Türkiye'den Cumartesi günü ayrıldım. Elimde kesin bilgi yok. Cumartesi günü olan olayları gazetelerden okudum. Sanırım El Kaide, açıkça bu olayın arkasında olduğunu gösterdi. Ancak son olayla ilgili bilgim yok'' dedi. 
     Bu noktada tekrar konuşan Wolfowitz, ''Biz Amerikalılar olarak, Oklahoma City'de meydana gelen saldırılardan biliyoruz ki, sadece suçlu kafadaki iki kişi ve bombalı bir kamyon, 150 kişiyi öldürmeye yetiyor'' dedi. 
     Wolfowitz, Bush'un, terörizme karşı savaşın uzun ve zorlu olacağı yönündeki sözlerini hatırlatarak, terörizme karşı birçok zafer kazanılmış olmasına rağmen, El Kaide'nin liderlerinin halen yerinde durduğuna işaret etti. 
     Wolfowitz, bütün terörist saldırıların önlenemeyeceğini, bu yüzden de teröristlere karşı eyleme geçmek zorunluluğunun bulunduğunu söyledi. 
     
</TEXT>
</DOC>
