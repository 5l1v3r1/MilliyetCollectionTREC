<DOC>
<DOCNO> 170594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur02.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanlara kara haber Artık işler değişecek... 
</HEADLINE>
<TEXT>

     Hemen her sokak arasına kurdukları tezgahlarda çeşit çeşit filmi, kitabı satan, yakalanan materyalin iki katını yeniden piyasaya süren, ünlü popçu Tarkan'ı mevcut yasanın uygulanması için Bakanlıklara dilekçe yazmak zorunda bırakan korsan yayıncılarla mücadele yasası geliyor. 
     Kültür ve Turizm Bakanlığı, fikir ve sanat eserlerinin sokakta satışına imkan veren mevcut uygulamanın sona erdirilmesi ve bu hususta düzenleme yapılmasına ilişkin yasa çıkarmaya hazırlanıyor. 
     Korsan faaliyetlerin önlenmesine yönelik yasal düzenlemenin en büyük amacı, işi artık denetimlerde güvenlik kuvvetlerine direnmeye, basın mensuplarını bıçaklamaya kadar vardıran korsancılarla mücadele etmek... 
     Fikir ve sanat eserlerinin sokakta satışına imkan veren mevcut uygulamanın sona erdirilmesini amaçlayan yasal düzenleme hazırlığı, ''korsanlara'' göz açtırmamayı hedefliyor. 
     Korsan yayın ve müzik, film materyallerini denetlemek için kurulan komisyonların çalışmalarını daha rahat sürdürmesi için faaliyetlerinin büyük bölümünün mesai saatleri dışında, özellikle geceyarısı gerçekleştirilmesi hedefleniyor. Bu denetimlerde toplanan materyaller için araç tahsis edilmesi, denetimlere ilişkin masrafların bekletilmeden karşılanması için komisyonlara mali kaynak da aktarılacak. 
     Meslek birlikleri ile de iletişim halinde bulunan Bakanlığın ilgili birimleri bu sivil toplum örgütlerinden de destek alarak korsancıların üzerine kararlılıkla gitmeyi amaçlıyor. 
     Kamuoyunun bilinçlendirilmesine yönelik çalışmaların sürdürülmesi hedeflenirken, yasanın bir başka amacı da bar, kafeterya, otel gibi yerlerde çalınan müzik eserlerinde telif hakkının sahibine ödenmesi. Yasal düzenleme kapsamında bu konuya da yer verilirken, satıcıların yanında korsan materyalin üretimini yapanların üzerine gidilmesi hedefleniyor. 
     Mevcut yasanın uygulanmasından kaynaklanan sorunlar nedeniyle Adalet ve İçişleri Bakanlıkları ile işbirliği de Bakanlığın korsanla mücadele konusundaki amaçları arasında yer alıyor. 
     
     ''HERKESİN TATMİN OLACAĞI BİR DÜZEN'' 
     Kültür ve Turizm Bakanı Erkan Mumcu, yapılması düşünülen yasal düzenlemenin bu yasama yılına yetişmesi için gayret sarf ettiklerini, ancak bunun mümkün olmadığını söyledi. 
     Mumcu, ''Bu yasama yılına yetişmesi için gayret sarfettik. Ne yazık ki olmadı. Önümüzdeki dönem parlamento gündemindeki yerini alacak'' dedi. 
     Meslek birlikleriyle görüşmeler gerçekleştirdiklerini anlatan Bakan Mumcu, ''Bütün meslek birlikleriyle mutabıkız. Sonuçta, bu konu sanıyorum ki herkesin tatmin olacağı bir düzene kavuşacak'' diye konuştu. 
     Çalışmanın, emek veren herkesin hakkını korumayı esas aldığını ifade eden Kültür ve Turizm Bakanı Erkan Mumcu, fikir ve sanat eserlerini kullanan herkesin bunun bedelini ödeyeceğini ifade etti. 
     
     SATILAN 3 CD'DEN BİRİ KORSAN 
     Sinema ve müzik eserleri, süreli olmayan yayınlar ve bilgisayar programlarının korsanlığının çok yaygın olduğu Türkiye'de özellikle İstanbul, İzmir ve Ankara gibi büyük iller korsanın adeta ''başkenti''... 
     Korsan çoğaltımların büyük çoğunluğu İstanbul'da, süreli olmayan yayınlara ilişkin çoğaltımların büyük bölümü de Ankara'da gerçekleştirilirken, Bakanlığa ulaşan bilgilere göre İstanbul'da ayda yaklaşık 3 milyon korsan film CD'si 300 tezgahta satılıyor ve bu durum yılda 50 trilyon lira kayıtdışı kazanca sebep oluyor. 
     Uluslararası Fonogram Yapımcıları Birliği'nin IFPI yıllık korsan CD raporuna göre dünyada satılan her 3 CD'den biri korsan. 
     Geçen yılki satışın 1 milyar adeti geçtiği belirlenirken, korsan CD pazarı 4.6 milyar dolarlık bir hacme ulaştı. Korsan satışlardan en çok etkilenen ülkeler arasında Türkiye ilk onda yer almıyor. Brezilya, Çin, Meksika, Polonya, Rusya, İspanya, Tayvan, Tayland ve Ukrayna korsan üretim ve satışın en çok olduğu ülkeler. 
     Türkiye'de giderek pazarlarını büyüten korsan satıcılar, geçen hafta Tarkan'ın ''Dudu' CD'sinin toplatılması için düzenlenen baskın sırasında sanatçının iki avukatı ve basın mensuplarına saldırmış, bir basın mensubunu kulağından bıçaklamıştı. Ünlü popçu Tarkan da, mevcut yasanın uygulanması için Adalet ve İçişleri Bakanlıklarına birer dilekçe ile başvuruda bulunmuştu. 
     
</TEXT>
</DOC>
