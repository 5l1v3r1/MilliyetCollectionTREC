<DOC>
<DOCNO> 160592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo24.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Golcüler transferleri milli maç sonrasına bıraktı 
</HEADLINE>
<TEXT>

     Transfer gündeminde olan A Milli Futbol Takımı futbolcuları, transferlerini Slovakya ve Makedonya milli maçlarından sonra düşüneceklerini söyledi. 
     Beşiktaş'a transferi konusunda spekülasyonlar yapılan Hakan Şükür, milli takım kampında gazetecilere yaptığı açıklamada, siyah-beyazlı takımdan resmi teklif almadığını belirterek, ''Lucescu ile her zaman görüşüyorum ama bunlar transfer görüşmesi değil. İlhan ve Sergen'e benimle birlikte oynamak istedikleri için teşekkür ederim. Ben de onlarla birlikte oynamak isterim'' dedi. 
     Hakan, sakatlıklar yüzünden şanssız bir dönem geçirdiğini ifade ederek, ''32 yaşına geldim. Artık futbol oynamak istiyorum. Beşiktaş'tan veya diğer takımlardan gelecek teklifleri milli maçlardan sonra değerlendireceğim. Önce önümüzdeki Slovakya ve Makedonya maçlarını 6 puanla geçmeliyiz'' diye konuştu. 
     Birinci Süper Futbol Ligi'nin gol kralı Bursasporlu Okan Yılmaz ise transferini milli maçlardan sonra konuşmak istediğini vurgulayarak, ''Şu anda sadece milli maçları düşünüyorum. Hocamız görev verirse, Türkiye'yi en iyi şekilde temsil etmek için elimden geleni yapacağım'' şeklinde konuştu. 
     Almanya'nın Bayern Leverkusen takımında forma giyen Yıldıray Baştürk de Alman ekibiyle sözleşmesinin devam ettiğini, milli maçlardan sonra kulübüyle görüşeceğini ifade etti. 
     
     EMRE BELÖZOĞLU ''SIKINTILI BİR DÖNEME GİRDİK'' 
     İtalya'nın İnter takımında forma giyen Emre Belözoğlu, Slovakya ve Makedonya maçlarının çok önemli olduğunu vurgulayarak, ''İngiltere yenilgisinin ardından bu iki maçı kazanmamız lazım. Sıkıntılı bir periyoda girdik. Bu periyottan 6 puan alarak çıkacağımıza inanıyorum'' dedi. 
     Emre, Sergen'in yeniden milli takıma çağrılmasıyla ilgili olarak, ''Sergen ağabeyin bu sene yaptıkları ortada. Onun gibi yetenekli futbolcu, yeniden evine döndü'' diye konuştu. 
     Türkiye-Makedonya maçını İtalyan hakem Roberto Rosetti'nin yönetecek olmasıyla ilgili bir soruya da Emre, ''Belki avantaj olur. Ama kimin yöneteceği önemli değil'' diye cevap verdi. 
     Öte yandan, Beşiktaşlı Ahmet Yıldırım, Bahçeşehir'de oturduğunu, evinin oradaki yolda kaza olması nedeniyle trafiğin yoğunlaştığını ve bu yüzden siyah-beyazlı takımın şampiyonluk kutlamalarına katılamadığını söyledi. 
     
</TEXT>
</DOC>
