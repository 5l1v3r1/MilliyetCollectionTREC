<DOC>
<DOCNO> 190057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yasam/yas01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne özlemiyle öldü 
</HEADLINE>
<TEXT>

   Karaciğer yetmezliği tedavisi görürken, yardım için toplanan paralarla kaçan annesinin yalnız bıraktığı 11 yaşındaki Zeliha, hayata veda etti 
      MEHMET BÜYÜKARI Konya DHA 
   
   Her şey Levent'in ölümüyle başladı... Ekonomik sorunları olan Fatma 40 - Ceylan Şekeroğlu 43 çifti, 11 yaşındaki oğulları Levent'i iki yıl önce karaciğer yetersizliğinden kaybetti. Bunun üzerine bir yıl önce yine aynı hastalığa yakalanan Zeliha'nın tedavisi için çalmadık kapı bırakmadılar... 
   
   Okulu 5. sınıfta bıraktı 
   Zeliha'nın dramının Milliyet'te yer almasının ardından hayırseverlerin yardım ettiği aileye, Sağlık Bakanlığı da yeşil kart verdi. Konya'dan Akşehir'e göç eden aile, toplanan yardımlarla Zeliha'nın tedavisine başladı. İki ayda bir İzmir'e götürüldüğü için okulunu 5. sınıfta bırakmak zorunda kalan Zeliha, iyileşeceği günlerin özlemiyle yaşadı. 
   Ancak Ceylan Şekeroğlu, temmuzda kızının tahlil sonuçlarıyla eve geldiğinde "Annem bizi terk etti. İki gündür yalnızız" diyen oğlu Nuri ve Zeliha'yı ağlarken buldu. Fatma Şekeroğlu'nun 3.5 milyar liralık yardımı da beraberinde götürdüğü belirlendi. Zeliha, adresini bilmediği için gönderemese de her gün annesine "Bizi niye terk ettin Ben ne sana ne yaptım Ne olur eve dön" diye seslendiği mektuplar yazdı. 
   
   Abisiyle aynı yaştaydı 
   Babası aybaşında borç para bularak İzmir'e götürdüğü kızını, durumu ağırlaştığı için Ege Üniversitesi Tıp Fakültesi Hastanesi'nde bıraktı. Oğluyla baş başa kalan Şekeroğlu, önceki günkü acı haberle yıkıldı. Şekeroğlu, oğlu gibi 11 yaşında kaybettiği kızının cenazesini alabilmek için Konya Büyükşehir Belediyesi Genel Sekreteri Mehmet Köseoğlu'nun yardımıyla İzmir'e gidebildi. 
   
   
</TEXT>
</DOC>
