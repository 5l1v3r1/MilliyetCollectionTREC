<DOC>
<DOCNO> 162949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko29.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun El koyma, Bakanlar Kurulu'nda konuşulmadı 
</HEADLINE>
<TEXT>

     Sanayi ve Ticaret Bakanı Ali Coşkun, sanayicinin tüketicinin haklı taleplerini yerine getirmesini isteyerek, ''standardına ve teknik düzenlemesine uygun kaliteli mal üretsin'' dedi. Bakan, gazetecilerini sorusu üzerine, Kepez ve Çukurova Elektrik'e el konulmasının Bakanlar Kurulu gündemine gelmediğini söyledi. 
     Coşkun, yarın yürürlüğe girecek olan 4822 sayılı kanunla değişik 4077 sayılı ''Tüketicinin Korunması Hakkındaki Kanun'' ve yönetmelikleri hakkında bilgi toplantısı düzenledi. 
     Toplantıda konuşan Coşkun, yasaya göre, malın raf etiketindeki fiyat ile kasa fiyatı arasında fark olması halinde tüketici lehine olan fiyatın uygulanacağını, tüketiciler tarafından imzalanan her türlü abonelik sözleşmelerine yazılı olarak bildirilmesi şartıyla tek taraflı son verilebileceğini söyledi. 
     Coşkun, tüketicinin hakkını arayabilmesi için 81 ilde sanayi ve ticaret il müdürlükleri ile 850 ilçe kaymakamlığında bulunan Tüketici Sorunları Hakem Heyetleri'ne başvurabileceğini bildirdi. 
     Tüketicinin başvurması halinde 500 milyon liraya kadar olan uyuşmazlıklarda hakem heyetleri tarafından verilen kararın bağlayıcı olacağını, değeri 500 milyon liranın üzerinde olan uyuşmazlıklarda ise tüketici mahkemelerine başvurulması gerektiğini kaydeden Coşkun, tüketici mahkemelerine açılacak davaların her türlü resim ve harçtan muaf olduğunu söyledi. 
     Konuşmasında sanayicilere, medyaya ve sivil toplum kuruluşlarına seslenen Coşkun, sanayicinin tüketicinin haklı taleplerini yerine getirmesini, standardına ve teknik düzenlemesine uygun kaliteli mal üretmesini istedi. 
     Tüketicilerin haklarını öğrenmelerinde medyanın bilgilendirici yayınlar yapabileceğini belirten Coşkun, daha sonra bugün kanunla ilgili Resmi Gazete'de yayımlanan yönetmelikleri okudu. 
     Konuşmasının ardından gazetecilerin Çukurova Elektrik ve Kepez Elektrik'e el konulmasının Bakanlar Kurulu'nda gündeme gelip gelmediğinin sorması üzerine Coşkun, konunun Bakanlar Kurulu'nda görüşülmediğini söyledi. 
     
</TEXT>
</DOC>
