<DOC>
<DOCNO> 161545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur09.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubaylıktan subaylığı geçiş yeniden düzenleniyor... 
</HEADLINE>
<TEXT>

     Astsubaylıktan subaylığa geçiş koşullarını yeniden düzenleyen yasa tasarısı, TBMM'ye sunuldu. 
     Astsubay Meslek Yüksekokulları Kanunu uyarınca eğitim seviyesi 2 yıl süreli ön lisans düzeyine yükseltilen astsubayların subaylığa geçiş koşullarını düzenleyen tasarıya göre, Türk Silahlı Kuvvetleri'nin TSK ihtiyacı göz önüne alınarak her yıl belirlenecek kontenjan oranında, ''emsali arasında temayüz etmiş'', en az 4 yıl süreli fakülte veya yüksekokulları bitiren astsubaylar, belli koşullarla subay olabilecek. 
     Buna göre, subaylığa geçmek isteyen astsubayın sınava başvuru tarihinde en az üstçavuş rütbesinde ve astsubay olarak altıncı hizmet yılını tamamlamış, dokuzuncu hizmet yılını bitirmemiş olması gerekiyor. Ayrıca, astsubaylığa nasıp tarihinden itibaren aldığı sicil notlarının ortalaması sicil tam notunun yüzde 90 ve üstünde olması, subaylığa layık bulunduğunun sıralı sicil üstleri tarafından onanması, seçme sınavı ve bunu takip eden okul ve kurslarda başarı göstermesi şartı aranıyor. 
     Koşulları yerine getiren astsubaylar, teğmen olarak nasbedilecek. 
     Bu personel astsubay iken bulundukları rütbe karşılığı derece ve kademelerine bir kademe eklenerek subaylığa geçecek. 
     Astsubaylıktan subaylığa geçen personel, yüzbaşı rütbesine kadar yükselebilecek. Bu personelin normal bekleme süreleri, teğmenlikte yaş sınırı 41 olmak üzere 3 yıl, üsteğmenlikte 46 yaş haddi dikkate alınarak 6 yıl, yüzbaşılıkta ise 55 yaş haddi ve 6 yıl olarak düzenleniyor. 
     
</TEXT>
</DOC>
