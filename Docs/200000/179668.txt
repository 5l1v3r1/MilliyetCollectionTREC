<DOC>
<DOCNO> 179668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy02.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Denktaş'a Kıbrıslıları arkana al 
</HEADLINE>
<TEXT>

   Abdullah Gül, "Anadolu'yu arkama alıp mücadele edeceğim" diyen Rauf Denktaş'a yanıt verdi. Gül, "Sayın Denktaş'ın asıl Kıbrıs halkını arkasına alması gerekir" dedi 
      ANKARA Milliyet 

   
   Dışişleri Bakanı Abdullah Gül, KKTC Cumhurbaşkanı Rauf Denktaş'ın "Anadolu'yu arkama alıp mücadele edeceğim" sözlerini değerlendirirken "Önce Kıbrıs halkını arkasına alsın" dedi. ABD Büyükelçisi Eric Edelman'ın "Kıbrıs'ta 'adil' seçim yapılsın" çağrısına da tepki gösteren Gül, "Kimsenin seçimlere gölge düşürmeye hakkı yok" diye konuştu. 
   Avusturya'ya hareketinden önce soruları yanıtlayan Gül, Denktaş'ın, "Muhalefet iktidara gelirse benim çekilmemi isteyeceklerdir. Anadolu'yu arkama alıp tekrar mücadeleye başlayacağım" sözlerini şöyle değerlendirdi "Anadolu halkı kendisinin ve Kıbrıs davasının arkasındadır. Sayın Denktaş'ın asıl Kıbrıs halkını arkasına alması gerekir. Kıbrıs davası kesinlikle ihmal edilen bir dava değildir." 
   Ankara'daki görevine yeni başlayan Edelman'ın geçen hafta verdiği bir resepsiyonda Kıbrıs konusunda Washington'un "adil ve demokratik seçim" yönündeki talebinin hatırlatılması üzerine Gül şunları söyledi 
   
   Seçimler açıklıkla gerçekleşecek 
   "KKTC demokratik yapıda bir devlettir. Bu yapı içinde her şey şeffaf ve açıklık içinde yürütülüyor. Bu tip kaygılara hiç yer yok, seçimler daha önce nasıl dürüst ve açık biçimde olduysa bu sefer de öyle olacaktır, kimsenin seçimlere gölge düşürmeye hakkı yoktur." 
   Avusturya ziyaretine ilişkin bilgi veren Gül, temaslarda ikili ilişkiler ve Türkiye - AB ilişkilerinin görüşüleceğini açıkladı. Gül, ikili görüşmelerden sonra BM Viyana Ofisi'ni ziyaret ederek, nükleer denemelerin kapsamlı yasaklanması anlaşmasının yürürlüğe girme sürecine ilişkin toplantılara katılacağını kaydetti. BM Viyana Ofisi'ni ziyaret eden ilk Dışişleri Bakanı olacağını belirten Gül, Uluslararası Atom Enerjisi Ajansı Başkanı Muhammed El Baradey ile görüşeceğini söyledi. 
   
</TEXT>
</DOC>
