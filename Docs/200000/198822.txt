<DOC>
<DOCNO> 198822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun29.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
El Arabiya TV, işbirliği suçlamalarını reddetti 
</HEADLINE>
<TEXT>

     Irak'ta faaliyetleri yasaklanan El Arabiya televizyonu, ABD'nin ''Irak'ta gerillalarla birlikte çalıştığı'' yönündeki suçlamasını reddederek, Amerikalı yetkililerden bu iddialarını kanıtlamalarını istedi. 
     El Arabiya televizyonundan yapılan açıklamada, ''El Arabiya kanalı, koalisyon askerlerine yönelik hiçbir saldırının görüntüsünü yayınlamadı. Muhabirleri, bu tür saldırıları yakından izlemedi, böyle bir saldırıyı görüntülemek amacıyla birileriyle işbirliği yapmadı'' ifadesi yer aldı. 
     Açıklamada, ABD Savunma Bakanı Donald Rumsfeld'in bu yöndeki iddiasının ''asılsız'' olduğu belirtilerek, ''Rumsfeld'i kanıt sunmaya ve açıklamasını geri çekmeye davet ediyoruz'' denildi. 
     El Arabiya, söz konusu açıklamaların, kanalın ABD ve Irak'taki muhabirlerinin işini zorlaştırarak, düşmanlığa yol açacağını belirterek, ''Umarız, eski demokrasilerin yetkilileri gelecekte kendi medyalarına gösterdikleri saygıyı bize de gösterir ve Arap dünyasında daha çok özgürlüğe destek verirler'' ifadesini kullandı. 
     Benzer suçlamaya maruz kalan Katar'ın El Cezire televizyonu ise konuya ilişkin açıklamada bulunmadı. 
     ABD Savunma Bakanı Donald Rumsfeld, Irak'ta faaliyetleri yasaklanan El Arabiya televizyonu ile Katar televizyonu El Cezire'nin Irak'taki gerillalarla çalıştığını söylemişti. 
     
</TEXT>
</DOC>
