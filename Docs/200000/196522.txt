<DOC>
<DOCNO> 196522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/temelkuran.html </URL>
<DATE> 2003/11/19/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İftar sıraları 
</HEADLINE>
<TEXT>

   
   İbadet, öyle sanıyorum ki ya da öyle biliyorum diyelim, ruhani bir şey olmalı. Çok mu püritenim yoksa ben Bütün dinler ve bütün ibadet şekilleri aslında temelinde insanı "tam ve saf insan olmaya" yönelten bir kurum değil midir Bir "İnanç Dünyası" faslı geçmek niyetinde değilim, ancak gördüklerimi de, sadece "gören" biri olarak söylemek niyetindeyim. 
   Yine ayağa kaldıracağım herkesi, ama inanmayı daha güzel bir dünya, daha iyi bir insanlık ve daha "kamil" bir insan olmak için seçenler, öyle sanıyorum ki beni anlayacaktır. 
   Kaç rekat namaz kılınca yukarıda hesabına kaç sevap işlendiğini hesap eden "hesap uzmanları" anlamayacaktır. "İnanmayanlar din hakkında konuşamaz" diyerek insanı bir paradoksla baş başa bırakanlar anlamayacaktır. Zira, inanan insan zaten tartışmaz. İnanmayanların da inanmak konusunda konuşamayacağını söylerseniz bu, insan beynini çaresiz bırakır. Basit bir mantık meselesi Lise mantık derslerinde bile verilebilecek basit bir paradoks örneği 
   
   İftar saatini beklemek    Etin sesi kısıldığında ruhun sesi yükselir. Oruç da herhalde bunun anlaşılması, kalbin sesinin duyulması için "emredilmiş" bir ibadet biçimidir. Bütün gün aç olan insanlar, öncelikle açlığın ne berbat bir şey olduğunu anlayacak, çevresindeki kimsenin aç kalmamasını isteyecek, aç kalanın da, en basit deyişle, halinden anlayacaktır. İkincisi de etini doyurmakla meşgul olmadığı için ruhani tarafı güçlenecektir. Öyle mi yapılıyor peki 
   Börekler, dolmalar, köfteler masaya sıralanıp, saate gözler dikilip yemek yenecek vakit bekleniyor. Bu kadar "aç" bir ibadet olabilir mi Bir ibadet bu kadar "obur" bir biçimde yapılabilir mi 
   
   Aç insanların orucu    Şehrin lüks semtlerinde zenginlerin kurduğu iftar çadırlarının önünde iftara bir saat kala kuyruklar uzamaya başlıyor. Çöpçü çocuklar, kağıt toplayan adamlar, mendil satan kızlar, çiçek satan çingene kadınlar... Lüks semtlerin istenmeyen figüranları bir anda bir kalabalık olarak merkezi bir yeri dolduruyorlar. 
   Şık giyimli beyleri ve hanımefendileri, "Acaba oradan geçmesek mi " diye düşündürten "esmer" bir kalabalık büyüyor. Bir güvenlik görevlisi aç insanları ite kaka sıraya sokuyor. Yemeği veren sevap işliyor bu sırada, yemeği bekleyenler de öyle. Aç insanlar yine aç kalıyorlar Ramazan ayı boyunca, tok insanlar yine tok. 
   Yukarıda kaç sevap işleniyor hangi deftere, o da ayrı mesele. Ama bu resimde "iyi" bir şey olmuyor, kimse daha "iyi insan" olamıyor. O vakit, bütün bu açlık ne işe yarıyor Acaba insanlar kendi aralarında bir "sevap gösterisi" mi düzenliyor Ya da bu da "Biri Bizi Gözetliyor" programı gibi bir şey mi Bir televizyon kanalı acaba yirmi dört saatlik bir "Hepimiz Oruçluyuz " programı mı çekiyor 
   
      
   
   
   
</TEXT>
</DOC>
