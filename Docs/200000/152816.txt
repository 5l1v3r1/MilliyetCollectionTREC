<DOC>
<DOCNO> 152816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo16.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mike Tyson Antalya'ya gelecek... 
</HEADLINE>
<TEXT>

     Dünya ağır siklet boks şampiyonlarından Mike Tyson'ın, 8-13 Temmuz tarihleri arasında Antalya'da yapılacak ''Kick Box Dünya Şampiyonluğu UÜnvan Maçı''nı izlemeye geleceği bildirildi. 
     Merkezi Almanya'nın Düsseldorf kentinde bulunan Uluslararası Kick Box Federasyonu IAF adına açıklama yapan Şakir Yavuz, Antalya Sheraton Otel'de düzenlediği basın toplantısında, Mike Tyson'ı 8-13 Temmuz tarihleri arasında Antalya'da düzenlenecek ''Kick Box Dünya Şampiyonluğu Unvan Maçı''nı izlemeye davet ettiklerini kaydetti. 
     Tyson'un kendisine götürülen talep üzerine Antalya'ya menajeri Mark Huseby'i gönderdiğini belirten Yavuz, Huseby'nin kentin tarihi ve turistik yerlerini gezdiğini ve ülkesine olumlu düşüncelerle dönmeye hazırlandığını söyledi. 
     
     AŞÇISINI DA GETİRİYOR 
     Mike Tyson'un Antalya'ya, aşçısının da bulunduğu 25 kişilik bir ekiple geleceğini belirten Şakir Yavuz, ünlü boksörün unvan maçını sadece izleyeceğini, ringe çıkarak bir gösteri maçı yapmayacağını belirtti. Yavuz, ''Tyson'un ringe çıkması bize 15 miyon dolara mal olurdu, buna gücümüz yetmez'' dedi. 
     Tyson'un Türkiye'ye gelmek için birçok şart öne sürdüğünü belirten Yavuz, ''Buraya özel jetle gelmeyi ve uluslararası 5 yıldızlı bir otelin kral dairesinde kalmayı istiyor'' diye konuştu. 
     Bir süredir Antalya'da olan ve Tyson'un talepleri üzerine kentte incelemelerde bulunan menajer Mark Huseby ise gezdiği yerler arasında Aspendos Antik Tiyatrosu, Perge Antik Kenti ve Manavgat Şelalesi'nden çok etkilendiğini belirtti. Huseby, ''Bu etkinliğin son zamanlarda bozulan Türk-Amerikan ilişkilerinin eski haline gelebilmesine katkıda bulunmasını umarım'' diye konuştu. 
     





</TEXT>
</DOC>
