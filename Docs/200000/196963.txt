<DOC>
<DOCNO> 196963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/spo02.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan onay çıktı 
</HEADLINE>
<TEXT>

   Fenerbahçe, Arjantinli'den teminat mektuplarını geri aldı. Yönetim dönüş için ışık yaktı. Son sözü Daum söyledi "Kulübün menfaatleri doğrultusunda her karara uyarım" 
      YALÇIN TÜRK 

   
   Sıcak gelişmeler 
   FENERBAHÇE'DE Ortega konusunda sürpriz gelişmeler yaşandı. İstanbul'a gelen Arjantinli futbolcunun avukatı Juan Crespo, Mahmut Uslu ile birlikte basın toplantısı düzenlendi. Mahmut Uslu, Ortega'nın büyük bir jest yaparak, kulüp tarafından verilen teminat mektuplarını iade ettiğini açıkladı ve "Ortega bizim futbolumuz. Onunla bir sorunumuz yoktu" diye konuştu. 
   
   Teşekkür etti 
   CRESPO ise Fenerbahçe yönetimine olumlu yaklaşımları için teşekkür etti. Arjantinli avukat, "Ortega futbol oynamak istiyor. Oynayacağı kulüp ise Fenerbahçe" dedi. Bu sıcak gelişmelerin ardından yapılan yönetim kurulu toplantısına Daum da katıldı. Alman teknik adam, Ortega'yı istemediği yönünde hiçbir açıklama yapmadığını bildirdi ve yıldız oyuncuya yeşil ışık yaktı. 
   
   Yönetime liste 
   DAUM'UN toplantıda, "Kulübün menfaatleri doğrultusunda alacağınız her karara uyarım. Benim açımdan sorun yok" dediği öğrenildi. İki tarafın avukatlarının son bir kez buluşup, detayları belirleyeceği açıklandı. Bu arada Daum'un ara transfer için yönetim kuruluna 10 futbolcudan oluşan transfer listesi verdiği ve çalışmaların hızlandırılmasını istediği bildirildi. 
   
   Fener'de Kemal şoku    Arka adalesinde yırtık tespit edilen yıldız futbolcu, üç hafta sahalardan uzak kalacak 
   Beşiktaş derbisinde yok 
   ÜMİT Milli Takım'ın Almanya ile oynadığı baraj maçında sakatlığı nükseden Kemal dün MR çektirdi. Arka adalesinde yırtık tespit edilen genç yıldızın üç hafta takımdaki yerini alamayacağı açıklandı. Kemal'in Fenerbahçe derbisine yetişemeyecek olmasının ağırlık kazanması teknik kadroyu şoke etti. 
   
   Tedavisine başlandı 
   SAMSUNSPOR karşısında da takımdaki yerini alamayacak olan Kemal'in tedavisine hemen başlandı. Genç futbolcunun, adalesindeki yırtığın fazla zorlanmadan meydana geldiği bildirildi. Daum'un doktorlardan derbiye kadar tüm imkanlarını seferber etmelerini istediği de açıklandı. 
   
   Kadro sır gibi    Fenerbahçe Teknik Direktörü, Samsun maçında sahaya süreceği on biri, Sarı-Lacivertli futbolculardan bile saklıyor 
   Maç günü açıklayacak 
   SARI - Lacivertli takımın teknik patronu Daum'un, Samsunspor'a karşı sürpriz bir kadroyla mücadele etmeyi planladığı iddia edildi. Alman hocanın, kafasındaki değişiklikleri sır gibi sakladığı ve oyuncularına bile söylemediği öğrenildi. Ümit, Yusuf, Selçuk ve Aurelio arasında son dakikada seçim yapacak olan Daum, Petkov'u on bire koyup, Mahmut Hanefi'yi kulübeye çekecek. 
   
   Kaleci Recep hazır 
   ÜMİT Milli Takım'da sakatlığı nedeniyle görev yapamayan Recep'in, Samsunspor karşılaşmasına yetişeceği açıklandı. Genç futbolcunun durumunun düzelmesi Daum'un yüzünü güldürdü. Recep, "Kendimi iyi hissediyorum. Oynamama engel olacak bir durum yok. Hocam görev verdiği takdirde, kaleye geçer görevimi yaparım" dedi. Volkan'ın ise oldukça moralsiz olduğu vurgulandı. 
   
   Samandıra'da tek idman    YUSUF DURSUN 

   FENERBAHÇE, Samsunspor maçının hazırlıklarını dün yaptığı tek antrenmanla sürdürdü. 1.5 saat süren idmana Hooijdonk ve Tomas katılmazken Yusuf ayağındaki ağrıları artınca çift kaleyi yarıda bıraktı. Çalışma boyunca futbolcularını sık sık uyararak bundan sonra hata istemediğini söyleyen Daum idman bitiminde oyuncularına kek ikram etti. 
   
   Petkov iyileşti    FENERBAHÇE'NİN sol kanattaki etkili ismi Petkov'un sakatlığının geçtiği ve Samsunspor maçında forma giyebileceği açıklandı. Milli Takım'dan affını isteyen Bulgar oyuncu, son iki antrenmanda tam kapasite çalışarak hazır hale geldi. Bu arada Daum'un, Milli Takım'dan moralsiz dönen Tuncay Şanlı ile bire bir görüşmeler yapıp, Samsun maçına özel olarak hazırlayacağı belirtildi. 
   
   
</TEXT>
</DOC>
