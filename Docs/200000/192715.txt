<DOC>
<DOCNO> 192715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur09.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'den Diyarbakır'a giden trende yangın çıktı 
</HEADLINE>
<TEXT>

     İzmir'den Diyarbakır'a giden ve 312 yolcu taşıyan posta treninin yük vagonunda, Konya'nın Ilgın İlçesi yakınlarında yangın çıktı. Can kaybının olmadığı yangın, 50 milyar liralık maddi hasara neden oldu. 
     İzmir Basmane Garı'ndan Diyarbakır'a yolcu ve yük taşıyan Ahmet Baysal idaresindeki 725-18 sefer sayılı posta treninin, yolcuların eşyalarının bulunduğu 3 nolu vagonunda yangın çıktı. 
     Yangının çıkmasının ardından tren, güzergah üzerindeki ilk gar olan Ilgın'a bağlı Çavuşçugöl Beldesi Garı'nda durdu. Yük vagonunda çıkan yangına, Ilgın ve Çavuşçugöl Beldesi ile Ilgın Kömür İşletmeleri'ne ait 4 itfaiye aracı müdahale etti. Tamamen yanan yük vagonunun garda bırakılmasının ardından posta treni, yaklaşık 2.5 saatlik gecikmeden sonra yoluna devam etti. 
     50 milyar liralık maddi hasara neden olan yangının, ısıtma tesisatının üzerinde bulunan ve tarım işçilerine ait naylon çuvalların tutuşması sonucu çıktığı tahmin ediliyor. 
     
</TEXT>
</DOC>
