<DOC>
<DOCNO> 157615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun19.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da genel seçimler... Yeşiller şokta... 
</HEADLINE>
<TEXT>

     Belçika'da dün yapılan genel seçimlerde hezimete uğrayan Yeşiller, bölgesel hükümetlerden de çekilerek ''iç hesaplaşmaya'' dönmek istiyor. 
     Federe yapılı Belçika'da, federal hükümetin yanı sıra Brüksel, Valonya ve Flandr'da bölgesel hükümetleri bulunuyor. Bölgesel hükümetlere ilişkin seçimler gelecek sene yapılacak. Bu hükümetlerde, Valon ve Flaman Yeşiller, koalisyon ortağı olarak yer alıyor. Federal hükümette, 1999 seçimlerinden beri koalisyon ortağı olan Yeşiller, seçim sonuçlarının ardından, bölgesel hükümetlerden de çekilmekten söz ediyor. 
     Valon Yeşiller Partisi ECOLO Meclis'teki 11 koltuğundan 7'sini, Senato'daki 3 koltuğundan da 2'sini kaybetti. 
     Seçimlerdeki yüzde 5'lik barajı aşamayan Flaman Yeşiller AGALEV , Meclis'teki 9 ve Senato'daki 3 koltuğunun tamamını kaybetti. 
     Hükümet koalisyonundaki ECOLO, seçimlerden iki hafta önce, Brüksel üzerindeki gece uçuşlarına ilişkin hava koridorlarının belirlenmesi konusunda diğer hükümet ortaklarıyla uzlaşmazlığa düşerek bakanlarını hükümetten çekmişti. 
     AGALEV ve ECOLO'nun 4 yıllık iktidarda izledikleri siyasi tavrın, ülke ekonomisine olumsuz darbeler vurduğu, seçmenlerin bunu cezalandırıldığı ifade ediliyor. 
     Belçika'daki ''Formula 1'' yarışlarını, sigara reklamlarını ve çeşitli kazanç olanaklarını engelleyerek geniş ölçüde köstekleyen Yeşiller, nükleer santrallar konusunda da sert tavırlarıyla dikkat çektiler. 
     Liberaller ve Sosyalistlerle sürdürdükleri koalisyonda sol seçmeni de hayal kırıklığına uğratan Yeşiller'in ''demode'' olduklarını savunanların sayısında da artış gözüküyor. 
     Avrupa Parlamentosu Yeşiller Grubu Başkan Yardımcısı Monica Frassoni, Belçika'daki seçimlerin sonuçlarını değerlendirirken, ECOLO ve AGALEV'in ''halk ile iletişim kurmayı ve mesaj yansıtmayı beceremediklerini'' söyledi. Frassoni, Avusturya, Hollanda ve Almanya seçimlerinde Yeşiler'in ''ayakta kalabildiklerini'' belirterek, Belçika'daki başarısızlığın Avrupa geneline yansıdığının söylenmeyeceğini savundu. 
     Avrupa'daki tüm Yeşiller'in Belçika'daki sonuçlardan ders almaları ve durum değerlendirmesi yapmaları gerektiğini anlatan Frassoni, ''Avrupa'da Yeşiller'den vazgeçilemeyeceğini, gelecek yıl yapılacak Avrupa Parlamentosu seçimlerinde bunun görüleceğini'' anlattı. 
     Belçika'da Yeşiller'in uğradığı hezimet, Avrupa Parlamentosu çevrelerinde çeşitli yorumlara yol açıyor. Bunlar arasında, sağ kanattan gelen, ''modası geçmiş bir siyasi hareket'' nitelendirmesi ön plana çıkarken, ''diğer sol ve sağ partilerin çevre sorunlarına Yeşiller'den daha fazla önem ve öncelik verdikleri'', ''Yeşiller'in bünyelerindeki aşırı sol unsurlardan zarar gördükleri'' anlatılıyor. 
     Belçikalı Yeşiller, bu hafta içinde olağanüstü parti kongreleri düzenleyerek ''iç hesaplaşma'' başlatacaklar. 
     
</TEXT>
</DOC>
