<DOC>
<DOCNO> 184221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy04.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğanizm güncel Kemalizm' 
</HEADLINE>
<TEXT>

   Erdoğan'ın "İslam light" olduğunu belirten eski İsrail Dışişleri Bakanlığı Müsteşarı Alon Liel, Erdoğan'ın başbakan olunca değiştiğini söyledi 
      
   Başbakan Recep Tayyip Erdoğan ve AKP'yi konu alan "Demo - İslam Türkiye'nin Yeni Yüzü" adlı İbranice kitabı yakında piyasaya çıkacak olan eski İsrail Dışişleri Bakanlığı Müsteşarı Dr. Alon Liel, Türkiye üzerinde 25 yıldır çalıştığını anlattı. Liel, Bilim ve Düşünce Dergisi'nde yayımlanan söyleşide şu değerlendirmelerde bulundu 
   Din devletine izin yok Türkiye'deki Batı, İsrail ve serbest piyasa yanlısı öğelerin Erdoğan'ı etkilemelerinden memnunum. Çünkü bu çağda ülke dini kurallarla yönetilmez. İslam light, İslamın yeni bir versiyonu. Bu modern, ılımlı İslamdır. Erdoğan, İslam'ın özel hayattaki yeriyle kamudaki yeri arasına bir duvar çekti. Bu ihtiyacımız olan şeydi. 
   Demirel orucunu bozmadı İki yıl önce Süleyman Demirel İsrail'e geldi. Öğle yemeğine giderken 'Ben gelemem, oruçluyum' dedi, orucunu bozmadı. Bir de Erdoğan'a bakın. Silvio Berlusconi'yle öğle yemeği yiyor. Bence bu Erdoğan'ın verdiği önemli bir mesajdı. Erdoğan'ı sevmeyenler bile Turgut Özal'a benzerliği olduğunu söylüyor. İkisi de pragmatik ve mantıklı politikacı. 
   Erdoğanizm güncellenmiş versiyon Terimin kullanımı için biraz erken olsa da Erdoğanizm, Kemalizmin güncelleşmiş bir versiyonu. Türk halkının belli bir bölümü, Erdoğan iktidar olduktan sonra kendilerini Türkiye Cumhuriyeti, Kemalizmle birlikte tanımlama fikrine daha yaklaştı. 
   Ordu, AB için izin verdi Ordunun Erdoğan'ı durdurmayacağından emindim. Erdoğan'a karşı şiddetli bir tavır sergilemeleri halinde, bunun Türkiye'nin AB'ye giriş şansını kaçırması anlamına geldiğini biliyorlardı. 
   Başbakan olunca değişti Erdoğan, iktidara gelişinin ilk haftasında Şaron'un terörist politikalarından bahsetti. Şoka girdik. Ancak geride kalan sekiz ayda bir daha böyle bir şey söylemedi. 
   
   İran Gezi iptal edilmedi    İran'ın Ankara Büyükelçisi Firuz Dolatabadi, Erdoğan'ın İran gezisini iptal ettiği yönündeki iddiaları yalanlayarak, "Ekim ayında İran'a gelmesi bekleniyor" dedi. Dolatabadi, Erdoğan'ın ekim ayının ikinci yarısında İran'ı ziyaret etmesinin beklendiğini kaydederek, İran Cumhurbaşkanı Hatemi'nin de aralık ya da ocakta Türkiye'ye resmi ziyaretinin beklendiğini söyledi. 
   
   
</TEXT>
</DOC>
