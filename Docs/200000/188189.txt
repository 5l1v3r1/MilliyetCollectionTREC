<DOC>
<DOCNO> 188189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur19.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li muhalifler Büyük Kongre öncesi bir bildiri yayınladı... 
</HEADLINE>
<TEXT>

     CHP'li muhalifler, 23-24 Ekim tarihlerinde yapılacak Olağan Büyük Kurultay'a yönelik tavırlarını bir bildirge ile açıkladılar. 
     Belediye-İş Sendikası'nda düzenlenen toplantıya, eski Genel Sekreter Ertuğrul Günay ile PM üyeleri Adnan Keskin ve Haluk Özdalga, bazı eski milletvekilleri, kurultay delegeleri ve partililer katıldılar. 
     Toplantı sonucunda hazırlanan bildirgede, ''CHP'nin, kendi üyesinin emeğini ve hukukunu çiğneyen, ülkeye vaad ettiği erdemleri kendi içinde uygulamayan, yandaşlığın ve dar grupçuluğun hüküm sürdüğü sıradan bir siyaset tabelasına dönüştürüldüğü'' iddia edildi. 
     Bildirgede şu görüşlere yer verildi 
     ''Kurultay, eğer tüzük değişikliği yapacaksa, bu değişiklikler, geriye değil, ileriye, katılıma, saydamlığa ve demokratikleşmeye yönelik değişikliler olmalıdır. Bu amaçla Parti Meclisi, üye sayısı azaltılmalı, adayların belirlenmesinde ön seçim zorunlu olmalı, gençlik ve kadın kolları kurultayları mutlaka yapılmalı, hazine yardımının en az yarısı örgütlere verilmelidir. 
     Parti Meclisi ve Yüksek Disiplin Kurulu'nda görev alanlar, merkez yoklaması ve kontenjan adayı olmamalıdır. Tüzügün 12. maddesine göre üye olanların parti içi seçimlerde oy kullanma hakkı, diğer üye olanlar gibi 6 ay sonradan başlamalıdır.'' Bildirgede ayrıca, parti merkez yönetiminin kurultayda, ''başarısız yöneticilerin yeniden seçilmesi ile ilgili olarak bir blok liste arayışında'' olduğu ileri sürüldü. 
     
</TEXT>
</DOC>
