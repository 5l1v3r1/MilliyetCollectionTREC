<DOC>
<DOCNO> 161409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/gunes.html </URL>
<DATE> 2003/06/06/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Faiz indiriminin anlamı 
</HEADLINE>
<TEXT>

     Önceki gün "Kim haklı" başlıklı yazımızda Merkez Bankası’nın faizleri indirmedeki kaygılarını ele aldık. Gerçekten MB’nin haklı gerekçeleri vardı. En önemlisi siyasi baskılarla MB görevini yapmamalıydı. Nihayet olan oldu ve MB faizleri 3 puan indirdi. 
     "Beklenen" enflasyonun "gerçekleşen" enflasyonun üstünde kalması sıkı para politikası izlendiğini gösterir. Ancak bu, aynı zamanda, MB’nin kredibilitesinin yetersiz kaldığını da gösterir. İşte bu durumda MB’nin faizi hemen indirmesi aceleci olabilir. Çünkü öncelikle enflasyonun kalıcı biçimde düştüğü görülmelidir. 
     Buna rağmen, 2002 yılı sonunda gerçekleşen enflasyon, beklentilerin çok altına düştüğünde faizler düşürülebilirdi. Teknik olarak, bu gerekiyordu. Ancak MB seçim sonuçlarını ve mevcut politikalarda bir değişiklik olup olmayacağını görmek istedi. Ve faiz indirimini erteledi. Gerçi seçim sonrası bu indirim yine gerçekleşemedi. Çünkü bu kez de ABD’nin Irak’la savaşı çıktı. Nihayet ortalık durulunca, önceki gün MB gerekeni yaptı. Bu indirim gecikmiş, fakat yerinde bir indirimdir. Ölçüsü de doğrudur. 
     Şu anda "beklenen" enflasyonla, "gerçekleşecek" enflasyon arasındaki fark elbette bilinemiyor. Ancak "hedeflenen" enflasyon ile "beklenen" enflasyon farkı görülebiliyor. İkisinin örtüşmesi halinde de, piyasaların MB’ye olan güveni, yahut da MB’nin kredibilitesi tam oluyor. 
     Ancak görülebildiği kadarıyla MB hala bir kredibilite sorunu yaşıyor. Birincisi, sık sık oluşan mali krizler MB’yi yıpratmış. Meclis’te MB’den hesap sorulmasından bunu anlıyoruz. İkincisi, son 30 yıla damgasını vuran kronikleşmiş enflasyon gerçeği MB’yi zorluyor. Enflasyon zaman zaman iniş gösterse de, hiçbir zaman kalıcı bir istikrara kavuşulmadığı biliniyor. 
     Hatırlayalım 2002’de enflasyon hedefi 35 olarak belirlendiğinde, beklentiler yüzde 45’ler civarındaydı. Yani müthiş bir kredibilite farkı vardı. Yıl sonunda enflasyon yüzde 30’un biraz altında gerçekleşmişti. Yani çok sıkı para politikası izlenmişti. Kamu maliyesinde aynı disiplinin sürmediğini biliyoruz, çünkü hedeflenen faiz - dışı fazlaya ulaşılamadı 
     Bu yılbaşında enflasyon yüzde 20’ye hedeflendi. Yılbaşında beklentiler yüzde 25 civarındaydı. Yani MB’nin kredibilite farkı azalmıştı. Ancak beklentiler hala değişmemiş görünüyor. Hatta 1 puan daha yüksek. Şimdi bu durumda, reel faizler yüksek olsa bile, MB sıkça indirim yapsa, hata yapmış olabilir. 
     Üstelik ekonomide ısınma işaretleri gözleniyor. Bu da faizlerin çok hızlı inmeyeceğini gösteriyor. Kısacası, MB gelişmeleri doğru izliyor. Ama aşırı hassas davrandığı için de bazen gecikiyor. 
     
     

</TEXT>
</DOC>
