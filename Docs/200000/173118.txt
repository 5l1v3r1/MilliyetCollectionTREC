<DOC>
<DOCNO> 173118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/siyaset/siy20.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   İtalya tebrik etti    Avrupa Birliği AB , 7. Uyum Paketi ve Topluma Kazandırma Yasası'nın TBMM'de kabul edilmesinden memnuniyet duyduğunu açıkladı. İtalya'nın Dönem Başkanı olarak AB adına yaptığı açıklamada, AB Komisyonu'nun bir sonraki raporunda paketin içeriğinin daha ayrıntılı değerlendirileceği ve sürecin, Konsey tarafından Aralık 2003'te tekrar gözden geçirileceği kaydedildi. İtalya'nın Ankara Büyükelçisi Vittorio Claudio Surdo da 7. Uyum Paketi'nin TBMM'de kabul edilmesinin çok önemli bir adım olduğunu belirterek, uygulamanın önemine dikkat çekti. Surdo, "Önümüzdeki yıl yeni bir paketin gelebileceği yolunda duyumlar alıyoruz. Dışişleri Bakanı Abdullah Gül'ün söylediği gibi yeni bir anayasanın ele alınması bile olası" dedi. 
   
   Biz herkesle görüştük    PKK KADEK lideri Abdullah Öcalan'ın avukatları, gazeteci Mehmet Ali Birand'ın yanı sıra bir çok gazeteciyle görüştüklerini ve bunların kamuoyuna açık olduğunu belirterek, Star gazetesindeki haberin çarpıtıldığını savundu. Asrın Hukuk Bürosu adına açıklama yapan avukat Doğan Erbaş, Öcalan'ın avukatları olarak Birand'ın dışında Taha Akyol, Güngör Mengi, Murat Yetkin, Mustafa Balbay, Oral Çalışlar, Doğu Perinçek ve Ahmet Taşgetiren gibi birçok gazeteciyle de görüştüklerini kaydetti. Star'daki habere üzüldüklerini kaydeden Erbaş, şöyle devam etti 
   "Görüşmemiz çarpıtılarak verilmiş, ilaveler yapılmıştır. Görüşmemizin içeriği Birand'ın açıkladığı şekildedir, özü Kürt sorunu ve AB ekseninde olmuştur." 
   
   Şevardnadze Aliyev'i öldürdü    Azerbaycan Devlet Başkanı Haydar Aliyev'in 80 sağlık durumuyla ilgili belirsizlik sürerken, Gürcistan Devlet Başkanı Eduard Şevardnadze "yanlışlık"la Azeri halkına başsağlığı dileğinde bulundu. Aliyev'in öldüğü yolunda Bakü'den bir telgraf alındığı, bunun üzerine Şevardnadze'nin başsağlığı dilediği açıklandı. Bu arada Aliyev'in sağlık durumu Ankara'da her gün "öldü, ölmedi" tartışmalarına yol açarken, ülkesine dönmek isteyen Azeri lidere doktorları izin vermedi. 
   
   Camide 'kadınlar' bölümü    Tokat Turhal'da, ilçe müftülüğünce 6 camide kadın cemaatin cuma namazı kılabilmeleri için özel bölümler açıldı. Bazı camilerde ikinci katlar kadınlara ayrılırken, bazı camilerde de kadınlara özel mescitler oluşturuldu. Cami içinde ikinci katlarda kadınların namaz kılması için ayrılan bölmeler, perdelerle içerisi görülmeyecek şekilde kapatıldı. Erkek cemaatten bazıları kalabalık nedeniyle kadınlar için ayrılan bölümlerde namaz kılarken, Ulu Cami'deki iki genç kızın dışında, camilere bayan gitmedi. 
   
   
</TEXT>
</DOC>
