<DOC>
<DOCNO> 184830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur09.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Onu sınıfa almıyorlar ama ya doktorlar .. 
</HEADLINE>
<TEXT>

     Ankara Üniversitesi Tıp Fakültesi Klinik Bakteriyoloji ve İnfeksiyon Hastalıkları Anabilim Dalı Öğretim Üyesi Prof. Dr. İsmail Balık, Türkiye'de her 20-30 çocuktan birinin Hepatit B taşıyıcısı olduğunu ve bu hastalığı kan bulaşmış kalem ucuyla, küçük sıyrıklarla arkadaşlarına bulaştırabileceklerini belirterek, ancak AIDS'in, bu yollarla ve bu kadar kolay buluşmayacağını söyledi. 
     Prof. Dr. Balık, A.A muhabirine, İzmir'de henüz 20 günlükken Kızılay'ın verdiği kanla AIDS'e yol açan HIV virüsü bulaşan 7 yaşındaki Y.O'nun okuldaki durumuna ilişkin açıklamalarda bulundu. 
     AIDS hastalığının, test kontrolü yapılmamış kan ve kan ürünlerinin nakli, cinsel ilişki nedeniyle ve anneden bebeğe geçiş yoluyla bulaştığını vurgulayan Prof. Dr. Balık, uyuşturucu bağımlıları ve paralı cinsel ilişkiye girenlerin risk grubunda olduklarını belirtti. 
     Hastalığın, bunların dışında, nadir de olsa tıbbi işlemler sırasında AIDS'li kana bulaşmış iğne, bisturi gibi aletlerle yaralanma gibi yollarla da buluşacağına işaret eden Prof. Dr. Balık, ''Miktarı çok fazla da olsa AIDS'li bir kan, sağlam cildin üzerine döküldüğünde bulaşma riski yok'' diye konuştu. 
     AIDS'li kanla temas eden deride kesik, yani kan teması varsa bulaşma riskinin ancak teorik olarak söz konusu olabileceğini söyleyen Prof. Dr. Balık, böyle durumlarda bile yapılacak çok basit işlemlerle bulaşmanın engellenebileceğini kaydetti. Prof. Dr. Balık, ''Yaraya, AIDS bulaşmış kan temas etse bile bir dezenfektan ile temizlik yapıldığı zaman bulaşma riski ortadan kalkar'' dedi. 
     
     ''İĞNEYLE YARALANMIŞ YARADA BİLE RİSK BİNDE 1'' 
     Kalem gibi cisimlerin ucundaki kanın hastalığı bulaştırma açısından oluşturacağı riskin tartışılacağını ifade eden Balık, şunları söyledi 
     ''İğne gibi nesnelerle yaralanmalarda bile bulaşma riski binde 1-3 gibi küçük bir risk. O da HIV taşıyan kişinin vücudundaki virüs yükünün fazla olması durumunda ortaya çıkabilir. Oysa ki Y.O'nun, vücudundaki virüs yükü düşük. Bu nedenle hastalığı bulaştırma açısından çok düşük bir riske sahip.'' Y.O'nun, bu durumda arkadaşlarına hastalığı bulaştırması gibi riskin bulunmadığına işaret eden Prof. Dr. Balık, ''Risk yok, arkadaşlarıyla oynayabilir. Aslında bu olay, o yaştaki çocukların hastalığa karşı bilinçlenmesini sağlar'' dedi. 
     Dünyanın her yerinde bu tip çocukların normal okullarda arkadaşlarıyla birlikte okuduğunu söyleyen Prof. Dr. Balık, ''Sonuçta, bu çocuk hastalığı bilinen bir çocuk, Türkiye'de, HIV taşıdığını bilmeyen birçok kişi var. O zaman insanlar nasıl korunacak Önemli olan, etrafınızda hasta olsun olmasın, her zaman AIDS'e karşı korunma yöntemlerine göre davranmak ve hareket etmek'' diye konuştu. 
     
     ''HEPATİT B DAHA KOLAY BULAŞIR'' 
     Okullarda AIDS'ten daha önemli bir sorunun, Hepatit B olduğunu vurgulayan Prof. Dr. Balık, Hepatit B hastalığının, AIDS'ten 100 kat daha kolay bulaştığını belirtti. 
     Türkiye'de 20-30 çocuktan birinin Hepatit B taşıyıcısı olduğunu söyleyen Prof. Dr. Balık, şu anda okul çağındaki çocukların yüzde 90'nının da bu hastalığa karşı aşılı olmadığını bildirdi. 
     Prof. Dr. Balık, ''Şu anda okullarda 20-30 çocuktan biri Hepatit B taşıyıcısı ve kolaylıkla bu hastalığı kan bulaşmış kalem ucuyla, küçük sıyrıklarla arkadaşlarına bulaştırabilirler. Ama AIDS bu yollarla ve bu kadar kolay buluşmaz'' dedi. 
     
</TEXT>
</DOC>
