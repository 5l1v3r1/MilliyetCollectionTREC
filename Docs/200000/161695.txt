<DOC>
<DOCNO> 161695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo06.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Mehmet Yılmaz ile 5 yıllık sözleşme imzaladı 
</HEADLINE>
<TEXT>

     Trabzonspor'da, dün prensipte anlaşılan Mehmet Yılmaz ile 5 yıllık sözleşme imzalandı. 
     Geçen yıl Trabzonspor'da kiralık olarak forma giyen Mehmet Yılmaz, Mehmet Ali Yılmaz Tesisleri'nde, kulüp asbaşkanı Erol Tuna, genel koardinatör İsmail Yavuz'un hazır bulunduğu imza töreninde, kendisini 5 yıllık daha bordo-mavili takıma bağlayan sözleşmeye imza attı. 
     Asbaşkan Erol Tuna, imza töreninde yaptığı açıklamada Mehmet Yılmaz gibi genç ve yetenekli bir futbolcu ile 5 yıllık sözleşme imzalamaktan dolayı mutluluk duyduklarını ifade etti. 
     Tuna, Mehmet Yılmaz'ın geçen sezon bordo-mavili takımda başarılı olduğunu ifade ederek, ''Mehmet Yılmaz en iyi oyuncularımızdan biri. Kişiliği ve futboluyla geleceğin yıldız adayları arasında. Ondan çok daha iyi yararlanacağımızı düşünüyoruz. Kendisine başarılarının devamını diliyoruz'' dedi. 
     Tuna, Sadettin Saran'a da futbolcunun bonservisi konusunda kendilerine gösterdiği kolaylıktan dolayı teşekkür etti. 
     Transferde akılcı davrandıklarını da ifade eden Tuna, ''Yurt içinde 2-3, yurt dışından da 1-2 oyuncuyu kadromuza dahil etmeye çalışıyoruz. Şu ana kadar transferde fazla para harcamadık. 2-3 milyon dolarlık bir transfer bütçemiz daha var'' diye konuştu. 
     Tuna, prensipte anlaştıkları İbrahim Ege'nin bonservis sorununu da Erzurumspor ile çözmeye çalıştıklarını kaydetti. 
     
     ŞAMPİYONLUK KUPASI KALDIRMAK İSTİYORUM 
     Trabzonspor ile 5 yıllık sözleşme imzalayan Mehmet Yılmaz, bordo- mavili takımda şampiyonluk kupası kaldırmak istediğini söyledi. 
     Transferininin zor olacağını düşündüğünü ancak kolay sonuçlandığını da ifade eden Mehmet Yılmaz, ''Açıkcası bonservis konusunun kolay geçeceğini sanmıyordum. Maddi açıdan zor geçen transferi bitirmek kolay değil. Yönetim kuruluna teşekkür ediyorum'' dedi. 
     Kendisinin Trabzonspor'a verdiği sözü yerine getirdiğini de kaydeden Mehmet Yılmaz, ''Trabzonspor'da bana verdiği sözü yerine getirdi. Geçen yıl iyi ve kötü dönemler yaşadım. Ancak bu yıl yeni bir yapılanmayla Trabzonspor'da şampiyonluk kupası kaldırmak istiyorum'' diye konuştu. 
     
</TEXT>
</DOC>
