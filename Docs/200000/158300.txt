<DOC>
<DOCNO> 158300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo23.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma yenildi, başkan maaşları kesti... 
</HEADLINE>
<TEXT>

     İtalya Birinci Futbol Ligi takımlarından AS Roma, bu sezon tek iddialı olduğu İtalya Kupası'nda finalin ilk maçında AC Milan'a 4-1 yenilince, kulüp başkanı Franco Sensi oyuncuların maaşını kestiğini açıkladı. 
     Beklenenin çok altında bir performasla sezonu geçiren AS Roma, ligin bitimine 1 maç kala ligi 8. sırada tamamlamayı garantilerken, İtalya Kupası'nda finale yükselmesinden dolayı gelecek sezon UEFA Kupası'na katılmaya hak kazanmıştı. 
     İtalya Kupası'nda finalin ilk ayağında geçen salı günü evinde AC Milan'a karşı oynayan AS Roma, sahadan 4-1 yenik ayrılınca taraftarın ve kulübün amaçladığı ''en azından tek kupa alacağız'' düşünü de suya düşürdü. 
     Basına açıklama yapan AS Roma Kulübü başkanı Sensi, kötü sonuçtan dolayı futbolcuların ve teknik direktör Fabio Capello'nun maaşlarını keseceğini belirtirken, İtalyan basını kesintinin yüzde 25 olacağını yazdı. 
     Gelecek sezon iyi bir takım yaratmak için yeniden yapılanma çalışmalarına başlayacaklarını belirten Sensi, teknik direktör Capello'nun görevde kalacağını bildirdi. 
     
</TEXT>
</DOC>
