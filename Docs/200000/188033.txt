<DOC>
<DOCNO> 188033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur21.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliler sınıfta kaldı... AIDS mi O da ne 
</HEADLINE>
<TEXT>

     Adana'da, lise öğrencileri arasında yapılan bir araştırmada, bulaşıcı hastalıklar konusunda gençlerin ne kadar bilgisiz oldukları ortaya çıktı. 
     Başkent Üniversitesi Adana Özel Başkent Okulları'nın, lise öğrencilerinin bulaşıcı hastalıklar hakkında bilgi düzeyini, tutumlarını ve bunları etkileyen faktörleri ortaya çıkarmak amacıyla 2002-2003 eğitim öğretim yılında, 5 ayrı lisede 5 bin 585 öğrenci arasında gerçekleştirdiği anket çalışmasının sonuçları açıklandı. 
     AIDS, Hepatit B, sıtma, kuduz, verem, tifo, kolera ve şark çıbanı gibi bulaşıcı hastalıklara ilişkin soruların yer aldığı anket çalışması, lise gençliğinin yeteri kadar bilgi sahibi olmadıklarını ortaya çıkardı. 
     Eğitim-öğretim programlarındaki sağlık derslerinin öğrencilerin konu hakkında bilgi sahibi olmalarında etkili olduğu, ancak tekrar edilmemesi halinde unutulduğununun belirlendiği araştırmaya göre, eğitim düzeyi yüksek olan ailelerin çocukları bulaşıcı hastalıklar hakkında daha bilgililer. 
     Çok çocuklu ailelerdeki gençlerin bulaşıcı hastalıklara ilişkin yetersiz bilgiye sahip olduklarının saptandığı araştırmada, şunlar kaydedildi 
     ''Öğrencilerin yüzde 90'ı AIDS, sıtma ve kuduz hastalığının nasıl bulaştığını biliyor. Ancak, korunma yolları açısından AIDS en az bilinen bulaşıcı hastalık. Nasıl bulaştığı ve korunma yöntemi en az bilinen hastalık ise yüzde 31,5 ile Hepatit B oldu. Korunmak için en doğru tutumun bilindiği bulaşıcı hastalık ise kuduz.'' 
     
</TEXT>
</DOC>
