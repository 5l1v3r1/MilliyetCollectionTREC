<DOC>
<DOCNO> 175125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/guncel/gun04.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyayı üç yeni tehdit bekliyor...' 
</HEADLINE>
<TEXT>

   Felsefe Kongresi'nin ikinci gününe damgasını vuran Alman filozof Habermas, üç tehdidi, "Suçlu devlet", "Başarısız devlet", "Uluslararası terörizm" diye sıraladı 
      BELMA AKÇURA, AYÇA ATAY İstanbul 

   
   Uluslararası Felsefe Kongresi'nin ikinci gününde gerçekleşen "Felsefenin Rolü Aydınlanma, Post - Modern Düşünce ve Diğer Perspektifler" başlıklı oturuma çağımızın en ünlü filozoflarından Jürgen Habermas damgasını vurdu. Bugün dünyada "suçlu devletler", "başarısız devletler" ve "uluslararası terörizm" olmak üzere üç yeni tehdit oluştuğunu belirten Habermas, ulusal devletlerin de yetkilerini zamanla kaybedeceklerini söyledi. 
   Alman filozof Habermas, sadece kendi yetkisiyle insani müdahalelerde bulunmaya karar veren bir ülke hakkında hiçbir zaman "Acaba kendi ulusal çıkarlarını, paylaşılan uluslararası ortak çıkarlardan ayırt edebiliyor mu " konusunda emin olunamayacağını söyledi. 
   ABD'nin uluslararası hukukun gelişmesinde katkıları bulunduğunu belirten Habermas, Irak'a müdahalesini ise şu sözlerle değerlendirdi 
   "Irak'taki yetkisiz müdahale, uluslararası hukuk konusundaki politikalar yönünden ilke düzeyinde değişim göstermektedir. Belki ilerideki bir ABD hükümetinin, uluslararası siyasetin anayasallaştırılmasının başlıca yürütücülerinden biri olacağını düşünebiliriz. Liberal bir devletin vatandaşlarının uzun dönemde ulusal görev ve çıkarlarla özel görevleri arasındaki bilişimsel farklılığa duyarlı davranacağını ümit ediyoruz. Şunu demek istiyorum Amerikalı dostlarımız da uzun dönemde, çok da uzun değil, umarım daha duyarlı olacaklardır." 
   Uluslararası çatışmaların imajının da değiştiğini anlatan Habermas, artık "suçlu devletler", "başarısız devletler" ve "uluslararası terörizm" şeklinde üç yeni kavramın ortaya çıktığını vurguladı. 
   
   Bağımlılık artıyor 
   Devletlerin giderek daha fazla karşılıklı bağımlılık içinde olan dünyanın "network'leri içine girdiğini", böylece eskiden devletlerin tanınması için önkoşul olan bağımsızlığın ortadan kalktığını ifade eden Habermas, "Farklı türden devletlerle karşı karşıya kalınmaktadır. AB gibi uluslarüstü organizasyonlar kurulmaktadır. Devletler yetkilerini yitirmektedir" dedi. 
   
   
</TEXT>
</DOC>
