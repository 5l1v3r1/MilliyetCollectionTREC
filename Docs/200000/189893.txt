<DOC>
<DOCNO> 189893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko24.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara ödenecek 160 milyon TL iki taksite bölünecek 
</HEADLINE>
<TEXT>

     Maliye Bakanı Kemal Unakıtan, Türk Lirası'ndan 6 sıfır atma işlemini, 2005 yılı başında gerçekleştirmek istediklerini bildirdi. 
     2004 Yılı Bütçesi'ne ilişkin bir basın toplantısı düzenleyen Unakıtan, daha sonra basın mensuplarının sorularını yanıtladı. 
     Unakıtan, Türk Lirasından 6 sıfır atılmasına ilişkin bir soru üzerine, bunun bir süreç meselesi olduğunu, en azından 15 ay önceden çalışma yapılması gerektiğini söyledi. 
     Unakıtan ''biz 2004'ün sonunda, 2005'in başında bu işi gerçekleştirmek istiyoruz. Düzenleme ile ilgili çalışmalar başlamış bulunuyor. Hedef 2004'ün sonu, 2005'in başı. Bu ciddi bir çalışma gerektiriyor'' dedi. 
     
     ZAM ORANI TARTIŞMASI 

     Basın toplantısında memur maaşlarına 2004'de yapılacak zam, küçük çaplı bir tartışma konusu oldu. Bir gazetecinin, ''sayın Bakan memura Ocakta yüzde 6, Temmuz'da da yüzde 6 zam yapacağınızı söylüyorsunuz. Toplam zam yüzde 12.36'ya geliyor. Oysa siz 13.8 artış olduğunu belirtiyorsunuz. Bu rakama nasıl ulaştınız '' demesi üzerine Maliye Bakanı, ''kümülatif hesap yapınca o rakam çıkar'' açıklamasında bulundu. 
     Basın mensubunun ''aynı şeyi yapıyorum. Yüzde 12.36'ya ulaşılıyor'' şeklindeki ısrarlı sözleri üzerine de Unakıtan, ''bu hesap bir kişinin yaptığı hesap değil, siz yaptığınız hesapla meşhur olursunuz'' dedi. Basın mensubunun hesabı birlikte yapma önerisi üzerine ise Maliye Bakanı, ''hesap makinası alın, gelin bize...'' diyerek tartışmayı bitirdi. 
     Unakıtan, bir başka soruyu yanıtlarken de, devlet memurlarına bir defaya mahsus verilecek 160 milyon liranın iki taksitte ödeneceğini, bunların ödeme dönemlerini ise hükümetin belirleyeceğini ifade etti. 
     Unakıtan, ''160 milyon liradan emekliler de yararlanacak mı '' sorusuna ise ''160 milyon lira çalışanlar için, emeklilerin maaş artışları da farklı'' karşılığını verdi. 
     Bakan Unakıtan, vergilerdeki iyileştirme konusundaki bir soru üzerine ise önce damga vergisinde iyileştirme yapılacağını, yılın başlarındaki bu iyileştirmenin ardından, yılın ortalarında bütçe rakamlarına göre belki yeni iyileştirmelere gidilebileceğini vurguladı. 
     Maliye Bakanı Unakıtan, gecekondu alanlarının satışı konusundaki bir soruyu yanıtlarken, söz konusu alanların imarlı hale gelmesi ve şehirlerin görünümlerinin daha iyi olmasını istediklerini ve bu çerçevede daha önce bir yasal düzenlemeye gittiklerini kaydetti. Söz konusu kanuna göre buraları belediyelere devredeceklerini, belediyelerin de gecekondu alanlarını satarak gelirinin bir kısmını, kendilerinin kullanacağını ifade eden Unakıtan, mali seçimlerin ardından bu konuda daha yoğun çalışma beklediklerini bildirdi. 
     Unakıtan, bir başka soru üzerine de, bütçe rakamlarındaki revizyon nedeniyle, faiz dışı fazla rakamının da revize edildiğini, ancak yüzde 6.5'lik hedefte bir değişme olmadığını söyledi. 
     Maliye Bakanı Unakıtan, bu yıl KİT gelirlerinde de yüz ağartıcı gelişme sağlandığını vurguladı. 
     
</TEXT>
</DOC>
