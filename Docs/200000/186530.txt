<DOC>
<DOCNO> 186530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/siyaset/siy01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan tarihe geçti 
</HEADLINE>
<TEXT>

   'Parti içi demokrasiyle tarihe geçeceğiz' diyen Erdoğan, AKP tüzüğünden gizli oy kullanılması hükmünü çıkardı. AKP'li Yarbay, "Bu demokrasiye darbedir" dedi 
      ABDULLAH KARAKUŞ 

   
   Başbakan Recep Tayyip Erdoğan'ın önceki gün "parti içi demokrasi ve katılımcılık konularında Türk siyasi tarihine geçeceğiz" diyerek topladığı Kurucular Kurulu'nun parti tüzüğünde bazı anti demokratik değişikliklar yapması, AKP'yi karıştırdı. Bir süre önce tüzük değişikliği yaparak parti yönetimiyle ilgili geniş yetkiler alan Erdoğan, Kurucular Kurulu'nda yine tartışma yaratacak değişikliklere imza attırdı. Erdoğan'ın isteği üzerine, parti tüzüğünden gizli oy kullanılmasına ilişkin hüküm çıkarıldı. Ankara Milletvekili ve Merkez Karar Yönetim Kurulu üyesi Yarbay, değişikliğe tepki göstererek şunları söyledi "Demokraside gizli oy önemlidir. Genel başkanın yanında oylamalarda açık açık bazı tutum içine girilmeyebilir. Gizli oy, parti içi demokrasinin güvencesidir. Yapılan yanlış." 
   Tüzükte yapılan değişiklikle il ve ilçe kongrelerinin seçim için olağanüstü toplanması, Genel Merkez'in iznine bağlandı. Daha önce 5'te 1 imza toplanması kongre için yeterli sayılmıştı. Yarbay, bu değişikliğe de "Bu tavır partiyi merkezileştirir, katılımı engeller" diyerek karşı çıktı. 
   Bir başka değişiklikle büyük kongrenin olağanüstü toplanması da zorlaştırıldı. Genel kongrenin olağanüstü yapılabilmesi için uygun bulunan 5'te 1 yerine "delegelerin salt çoğunluğunun imzasının" aranması kararlaştırıldı. Böylece hem büyük kongrenin, hem de il ve ilçelerdeki kongrelerin toplanması zorlaştırıldı. Erdoğan, değişiklikleri "partide ve yönetimde istikrar" diye savundu. 
   
   Daha önce çarşaf liste kaldırılmıştı 
   Bir süre önce yapılan tüzük değişikliğinde de Erdoğan'a süper yetkiler verildi ve kongrede liste delinmesini önlemeye yönelik olan çarşaf liste uygulaması kaldırıldı. Erdoğan, genel başkan yardımcılarını istediği zaman değiştirebilme yetkisine de sahip oldu. MYK üyelerinin genel başkan tarafından atanmasına ilişkin uygulama, il, ilçe ve beldelere de zincirleme olarak yansıtıldı. 
   
   
</TEXT>
</DOC>
