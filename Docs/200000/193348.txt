<DOC>
<DOCNO> 193348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur21.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Türkiye'nin borçları artmaktadır... 
</HEADLINE>
<TEXT>

     CHP Genel Başkanı Deniz Baykal, Türk ekonomisindeki kırılganlığın ve zaafların bu hükümet döneminde de aynen devam ettiğini savunarak, ''Türkiye'nin borçları artmaktadır. Borçlar azalmıyorsa ekonomideki temel sorunlar devam ediyor demektir'' dedi. 
     Baykal, partisinin TBMM Grup toplantısında yaptığı konuşmada, bir kültür ve uygarlık değişimi olan Cumhuriyet'in 80 yılını tamamladığını ve Türkiye'nin bu değişimi büyük başarı ile sürdürdüğünü söyledi. 
     ''Bugün bütün dünya Türkiye modelini konuşuyorsa bu Cumhuriyet'in başarısıdır, bununla iftihar ediyoruz'' diyen Baykal, bu süreçte demokrasi ve Cumhuriyet'in birbirini besleyen iki temel kaynak olarak işlevini yerine getirdiğini belirtti. 
     80 yılda zaman zaman Cumhuriyet'ten rövanş almak isteyen bazı güçlerin ortaya çıktığını ifade eden Baykal, toplumun ezici çoğunluğunun Türkiye'de demokrasi ve Cumhuriyet'i birlikte yaşatma kararlılığı karşısında bu güçlerin silinip gittiğini söyledi. Günümüzde de bazı kurum veya kişilerin bu davranışları sergileme girişiminde bulunduğunu belirten Baykal, ''Bunlar da gelip geçecektir. Yargımızın da böyle bir etkinin altına girdiğini üzüntüyle görüyorum. Sayıştay Başkanı'nın bu anlamda söylediği sözler çok önemlidir. Bir ülkede hukukçular siyaset yapmaya kalkarsa ülke en büyük tehdidi yaşıyor demektir'' dedi. 
     CHP Genel Başkanı Baykal, 80 yılını geride bıraktığımız Cumhuriyet'in kendisini üzen bir yönü olduğunu belirterek, sözlerini şöyle sürdürdü 
     ''Benim anladığım Cumhuriyet, boynu bükük, birilerinin karşısında el pençe duran, işsiz aşsız insanların rejimi değildir. Karnı tok, sırtı pek, onurlu insanların rejimidir. Bugün gördüğümüz manzara Cumhuriyet anlayışıma sığmıyor. Ezik, işsiz, aşsız insanlar toplumu olmaktan biran önce çıkmalıyız. Cumhuriyet bu tabloyu değiştirme iddiası demektir. 80. yılını kutladık ama işimiz bitmedi. Çocuklar aç, babalar işsiz ise Cumhuriyet amacına ulaşmamış demektir. Cumhuriyet'in ekonomik, sosyal içeriğini kavramak ve o sorumluluğu yerine getirmek zorundayız.'' Türkiye'de yaşanan büyük ekonomik krizin üzerinden 3 yıl geçtiğini, ancak ülke ekonomisindeki kırılganlığın ve zaafların aynen devam ettiğini ifade eden Baykal, Türkiye'nin borçlarının artığını ve borçların artmasının ekonomideki temel sorunların sürdüğü anlamına geldiğini söyledi. AK Parti iktidarının göreve geldiği 1 yıllık sürede 150 katrilyon iç borç gerçekleştirdiğini belirten Baykal, Türkiye'nin toplam iç borç stokunun ise 143 katrilyon lira olduğunu kaydetti. ''Bu tablo ekonominin rayında gittiğinin, ayağındaki prangaların çözüldüğünü ortaya koyan bir tablo mudur'' diyen Baykal, sözlerini şöyle sürdürdü 
     ''Türkiye son bir yılda rahatlamamıştır ve düze çıkamamıştır. Makro ekonomik dengelere baktığımız zaman bile bu ortaya çıkıyor. Türkiye nüfusunun yüzde 15'i açlık sınırında yaşıyor. 
     Ramazan ayı nedeniyle iftar çadırları kuruluyor, bunlara seviniyoruz. Ama niye bunlara ihtiyaç var, Ramazan'dan sonra bu insanlar ne yapacaklar diye düşünmek gerekmiyor mu Okullardaki süt dağıtımı niye kaldırıldı diye sormak gerekmiyor mu Türkiye çok ciddi sosyal sorunların içine giriyor. Bir yanda sefahat içinde yaşayan azınlıklar, diğer yanda bir bardak süt içemeyen ve 50 milyon lira ile geçinmeye çalışan üniversiteli gençler. Cumhuriyet açısından asıl konuşulması gereken budur. Konuşulması gereken bu müthiş gelir çarpıklığıdır.'' Öte yandan, grup toplantısının başında CHP'ye katılan eski Yargıtay 8. Daire Başkanı Naci Ünver ile DDY'nin eski bürokratlarından Ayhan Gökalp'in parti rozetleri Genel Başkan Baykal tarafından takıldı. 
     Kürsüde kısa bir konuşma yapan Naci Ünver, Cumhuriyet coşkusu taşıyan her bireyin CHP'yi yalnız bırakmaması gerektiğini belirterek, ''Çünkü CHP'nin yalnız bırakılması demek Cumhuriyet'in yalnız bırakılması demektir'' dedi. 
     
</TEXT>
</DOC>
