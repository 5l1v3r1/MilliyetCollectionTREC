<DOC>
<DOCNO> 166820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun28.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'ye Avrupa Parlamentosu'nda protesto.. 
</HEADLINE>
<TEXT>

     AB'nin dönem bakanlığını dün devralan İtalya'nın Başbakanı Silvio Berlusconi, Avrupa Parlamentosu'nda faaliyet raporuyla ilgili konuşması sırasında Yeşiller'in protestosuyla karşı karşıya kaldı. 
     İtalya Başbakanı, Strasbourg'daki Avrupa Parlamentosu'nda konuşmaya başlarken, Berlusconi'nin AB dönem başkanlığını üstlenmesini protesto eden Yeşiller üyesi yaklaşık 15 milletvekili, İtalyanca ''Yasalar önünde herkes eşittir'' ve ''Mafya babalarına hayır'' şeklinde yazıların bulunduğu pankartlar çıkardılar. 
     Avrupa Parlamentosu'nda 626 sandalyeden 45'ine sahip Yeşiller'den bir grubun protestosuna, Parlamento Başkanı Pat Cox, ''görüşlerini ilettikleri ve artık pankartlarını kaldırmaları gerektiğini, aksi durumda oturumdan çıkarılacaklarını'' söyleyerek müdahale etti. 
     Ayrıca Berlusconi'nin Forza İtalya partisiyle koalisyon ortağı merkez sağdaki MEP milletvekilleri de Yeşiller'e ''Bırakın bunu'', ''Ciddi olun'' şeklinde bağırdılar. 
     Hakkında 1980'lerdeki bir iş anlaşmasıyla ilgili rüşvet vermek suçlamasıyla açılan dava bulunan Berlusconi, ülkesinin AB dönem başkanlığından önce meclisten geçirilen ''görev başındaki üst düzey yöneticilere'' yönelik bir yasayla dokunulmazlık elde etmişti. 
     
</TEXT>
</DOC>
