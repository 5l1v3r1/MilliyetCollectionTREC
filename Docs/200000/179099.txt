<DOC>
<DOCNO> 179099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/spo02.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas'ın kefili Daum 
</HEADLINE>
<TEXT>

   Fenerbahçe'nin teknik patronu, ani bir gece yarısı operasyonuyla İstanbul'a getirilen 27 yaşındaki Hırvat futbolcu hakkında olumlu rapor verince, Stjepan Tomas ile bir yıllık kiralık sözleşme yapıldı 
      
   'Alex'i aratmaz' 
   SARI - Lacivertli yönetimin gece yarısı operasyonuyla sürpriz bir şekilde İstanbul'a getirdiği Stjepan Tomas sessiz sedasız imzayı attı. Dün sabah önce Şükrü Saracoğlu Stadı'nı gezen, ardından da sağlık kontrolünden geçen Tomas, son olarak Başkan Aziz Yıldırım ve yöneticilerle masaya oturdu. Teknik Direktör Christoph Daum'un, Tomas'a kefil olduğunu açıklamasıyla sözleşme yapıldı. Alman hocanın "Alex'i aratmaz" raporunu verdiği bildirildi. 
   
   Tören yapılmadı 
   HIRVAT defans oyuncusunun İtalyan Como ile beş yıllık sözleşmesi bulunuyor. Como'dan, 27 yaşında ve 1.86 boyundaki milli oyuncunun sezon sonunda satışı sırasında önceliği Fenerbahçe'ye vereceği garantisi alındı. Asbaşkan Mahmut Uslu, imza töreninin Milli Takım kampına giden Tomas'ın İstanbul'a dönüşü sonrası yapılacağını söyledi. Fenerbahçe'ye geldiği için mutlu olduğunu belirten Tomas, Samandıra Tesisleri'nde Daum ile kısa bir süre görüşme yaptı. 
   
   Erdoğan Adil değil    BAŞBAKAN Recep Tayyip Erdoğan, Fenerbahçe'ye verilen bir maç saha kapatma cezasını adil olmadığını açıkladı. Erdoğan, "Trabzon'da verilen cezayı adil bulmuyorum. Yanlış bir şey" dedi. Takımın oyun sistemi değerlendirildiğinde olması gereken yerde bulunmadığını belirten Başbakan Erdoğan, Fenerbahçe'nin bu şekilde Galatasaray derbisinde sıkıntı çekeceğini ifade etti. 
   
   Sazak öne çıktı    KADIKÖY Grubu'nun, şubat ayındaki kongre için ittifak sağlayan Fenerbahçe 2000 Derneği, 1907 Derneği ve Altyapı Derneği ile birlikte hareket etmeye hazırlandığı öğrenildi. Ortak bir başkan adayı belirlemeye çalışan grupların, eski başkanlardan Güven Sazak'ın ismi üzerinde yoğunlaştığı ifade edildi. Grup liderleri, Sazak'a daha aktif bir çalışma içine girmesi konusunda görüş bildirdi. 
   
   Luciano şüpheli    ELAZIĞ maçında elmacık kemiği kırılan Sambacı'nın ağrılarının devam ettiği bildirildi. Luciano'nun, bugün oynayıp, oynayamayacağı maç saatinde kesinlik kazanacak. Daum'un, bu futbolcuyu mutlak oynatmak istediği öğrenildi. Diyarbakır'a sakatlığı bulunan Ali Güneş ve Hakan Bayraktar götürülmedi. 
   
   
</TEXT>
</DOC>
