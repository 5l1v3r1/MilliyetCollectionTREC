<DOC>
<DOCNO> 193625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/eko01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
150 milyar dolarlık sektöre genç patron 
</HEADLINE>
<TEXT>

   BDDK Başkanlığı için önerilen Halkbank Genel Müdürü Bilgin, 150 milyar dolar aktif büyüklüğü olan Türk bankacılığının patronu olacak 
      ANKARA Milliyet 
   
   Engin Akçakoca'nın istifasıyla boşalan Bankacılık Düzenleme ve Denetleme Kurulu BDDK Başkanlığına, Halkbank Genel Müdürü Tevfik Bilgin atanıyor. 
   Akçakoca'nın istifasından yaklaşık üç saat sonra BDDK'ya atanması öngörülen isim açıklandı. Başbakan Yardımcısı Abdüllatif Şener, Halk Bankası Genel Müdürlüğü görevini yürüten Tevfik Bilgin'in ismini BDDK'ya atanması için Başbakanlığa sunduğunu bildirdi. Şener, Bilgin'in atanmasına ilişkin Bakanlar Kurulu kararının imzaya açılacağını da kaydetti. Akçakoca'nın istifa ettiği gün BDDK Başkanlığı'na Tevfik Bilgin'in isminin açıklanması bu konuda bir ön hazırlık olduğunu ortaya koydu. 
   Şener, Başbakanlık merkez binada yaptığı açıklamada, istifa nedeniyle BDDK'ya başkan atama zarureti ortaya çıktığına işaret ederken, ilgili bakan olarak Başbakanlığa yazdığı yazıyı okudu. 
   
   Teklif Şener'den 
   Şener gönderdiği yazıda "Engin Akçakoca'nın istifasıyla boşalan BDDK Başkanlığı'na Tevfik Bilgin'in atanması için, 4389 sayılı Kanun'un 3. maddesine göre Bakanlar Kurulu kararı istihsalini tensiplerinize arz ederim" dedi. 
   Şener, atamaya ilişkin kararnamenin elden mi imzalatılacağı yönündeki soru üzerine, muhtemelen Bakanlar Kurulu toplantısının bekleneceğini belirtti. Şener, Bilgin'in 9.5 yıl Bankalar Yeminli Murakıbı olarak görev yaptığını, ABD'de işletme mastırı olduğunu ve Anadolu Endüstri Holding'te mali işler koordinatörü olarak 2.5 yıl çalıştığını, deneyimli bir isim olduğunu kaydetti. Teklifin Bakanlar Kurulu'nda imzalanmasının ardından Tevfik Bilgin, 150 milyar dolar aktif büyüklüğündeki bankacılık sektörünün patronu olacak.. 
   
   Bankalara 36 yaşında patron    BDDK Başkanlığı görevinden istifa eden Engin Akçakoca'nın yerine bu göreve getirilmesi teklif edilen Tevfik Bilgin, 1967 yılında Aydın'da doğdu. 36 yaşında BDDK'nın başına geçen Bilgin, Ortadoğu Teknik Üniversitesi'nin Kamu Yönetimi Bölümü'nden 1990'da mezun olan Bilgin, ABD'de Iowa Üniversitesi'nde işletme masterı yaptı. Bilgin, 1992 - 1995 yılları arasında Hazine Müsteşarlığı Bankalar Yeminli Murakıpları Kurulu Bankalar Yeminli Murakıp Yardımcısı, 1995 - 2001 yılları arasında Bankalar Yeminli Murakıbı olarak görev yaptı. 
   2001 - Mart 2003 tarihleri arasında Anadolu Endüstri Holding'in Finans Şirketlerinden sorumlu Mali İşler Koordinatör Yardımcısı olarak görev yapan Bilgin, Halkbank'ın 27 Mart 2003 tarihinde yapılan genel kurulu sonucunda Halkbank Genel Müdürlüğü görevine getirildi. Evli olan Bilgin, halen Halkbank Genel Müdürlüğü görevini yürütüyor. 
   
   
</TEXT>
</DOC>
