<DOC>
<DOCNO> 175056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo14.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Tel örgü konusunda hiçbir kaygımız yok... 
</HEADLINE>
<TEXT>

     Birinci Süper Futbol Ligi'nde 15 Ağustos Cuma günü sahasında Fenerbahçe'yi konuk edecek olan Trabzonspor'da, kulüp başkanı Özkan Sümer, tel örgü konusunda kaygılarının bulunmadığını söyledi. 
     Özkan Sümer, dün akşam Akçaabat Sebatspor ile Denizlispor arasında Hüseyin Avni Aker Stadı'nda yapılan karşılaşmanın tel örgüsüz oynandığını ve taraftarların iyi bir centilmenlik örneği gösterdiğini belirterek, ''Tel örgü konusunda artık rahatsızlık yaşamak istemiyoruz. Bu konuda herkese ciddi sorumluluklar düşüyor. Bizim bu doğrultuda hiç kaygımız yok'' dedi. 
     Fenerbahçe ile Trabzonspor'un ligin ilk haftasını puan kayıplarıyla geçirmesinin karşılaşmayı daha zorlu bir duruma getireceğini de tahmin ettiğini kaydeden Sümer, 2 takımın da kayıplarını bu maçta telafi etmeye çalışacaklarını bildirdi. 
     
     TRANSFER KONUSU 
     Sümer, Konyaspor maçının ardından teknik direktör Samet Aybaba'nın, ''Transfer de dahil herşeyi yapabiliriz'' yönündeki açıklamalarıyla ilgili olarak, ''Biz takımımızı tamamladığımızı düşündük. Ancak ihtiyaç duyulması halinde yine transfer yapabiliriz. Bu konuda gereği neyse yaparız'' dedi. 
     Konyaspor maçında hatalı goller yiyen Petkoviç konusunda öteden beri kaygılarının bulunduğunu da ifade eden Sümer, şöyle konuştu 
     ''Bunun için sezon başında ilk transfer atağını kaleciyle başlattık. Ancak yine de kaleci transferi yapmanın doğru olmadığı kanaatleri oldu. Maliyeti de bu konuda dikkate alındı ve bu transferi kapamak zorunda kaldık. Buna rağmen Petkoviç'in, bir maçta hatalı gol yedi diye tümüyle reddedilmesi, yanlış birşey olur. Petkoviç'in çok iyi maçlar çıkardığı gerçeği de var.'' Öte yandan Trabzonspor, Fenerbahçe maçının hazırlıklarına, bu akşam yapacağı antrenmanla 1 günlük iznin ardından başlayacak. 
     
</TEXT>
</DOC>
