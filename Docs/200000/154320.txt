<DOC>
<DOCNO> 154320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce sigortalı mağdur 
</HEADLINE>
<TEXT>

Batan bankalardan sonra şimdi de iflas eden veya yetkisi kaldırılan 10 sigorta şirketi on binlerce kişiyi mağdur etti. Haberi olmayanlar kaza yapınca sigorta şirketlerinin battığını öğreniyor, hasar bedellerini de cepten ödüyorlar 
     İflas eden, yetkisi kaldırılan veya tasfiye edilen 10 sigorta şirketinin on binlerce sigortalısı zor durumda. Hayat sigortası poliçesi sahibi olanların prim birikimleri kaldı. Zorunlu trafik sigortasında hasar halinde faturayı da cepten ödüyorlar. 
     Batan sigorta kuruluşları içinde Emek, İnter ve bayındır gibi patronları tarafından içi boşaltıldığı için batan bankaların iştiraki olanlar da var. Bankalarını batırarak binlerce tasarruf sahibini zor durumda bırakan batık patronları, sigorta alanında da büyük bir soruna yol açtılar. 
     Konuyu bir açıklama ile gündeme getiren Ankara Ticaret Odası ATO Başkanı Sinan Aygün, "Çok sayıda tüketici, yaptırdığı sigortaya güvenerek teminat altında olduğunu sanıyor. Oysa sigorta yaptırdığı şirket iflas ettiği için aslında hiçbir şekilde teminat altında olmadığını kaza yaptıktan sonra anlıyor. Batan ya da yükümlülüklerini yerine getiremeyen 10 sigorta şirketinin binlerce zorunlu trafik poliçesi var. Bu poliçeyi taşıyan vatandaşların sigorta şirketi artık yaşamıyor. Bu nedenle bir kaza halinde karşı tarafın sigortası tüketicinin sigorta şirketinden para tahsil edemediği için hasarı vatandaştan alıyor. 
     
     Vatandaş bilmiyor 
     Aygün'ün açıklamalarına göre, iflas eden şirketlerden sigorta poliçeleri bulunan tüketiciler, olası bir hasar durumunda bir de hasarın tamamını cebinden ödemek zorunda kalıyorlar. Zorunlu Trafik Sigortası'na ilişkin hasarlar, Trafik Kanunu'na göre 'Trafik Garanti Fonu'ndan ödenebiliyor. Ancak, bu sistem genellikle bilinmiyor. Sigorta şirketleri de daha hızlı olduğu için icra ile sigortalıdan tahsilat yapıyorlar. 
     Bir başka sorun da Fon'un geç devreye girmesi. Fon, şirketin iflas veya tasfiye kararından sonra devreye giriyor. İflas ve tasfiye kararının alınması da yıllar alıyor. Bu ara dönemde poliçe sahipleri zor durumda kalıyor. 
     
'Evim, arabam, hayatım sigortalı' sanıyorlar      ATO Başkanı Sinan Aygün yaptığı açıklamada, yetkilileri tedbir alınması için uyardı. Aygün, "İşyerini, evini, hayatını, sağlığını sigorta ettiren vatandaşlarımız için tehlike daha da büyük. Bu sigortalarda böyle bir garanti de sözkonusu değil. Sanayicinin fabrikası yansa, sigortadan para alamayacak. Evine hırsız giren, evi yanan vatandaş yangın - hırsızlık sigortasından hasarını tahsil edemeyecek, Hayat Sigortası yaptıran tüketici, sigortasından emeklilik ikramiyesi alamayacak." 
     Acilen düzeltici yasalar çıkmadığı takdirde bir tüketici kıyımı yaşanacağı uyarısında bulunan Aygün, "Tıpkı bankalarda olduğu gibi mali bünyesi zayıflayan sigorta şirketlerine zamanında müdahale edilmemektedir. Bu geç kalmışlığın faturası yine Türkiye ekonomisine ve vatandaşa çıkmaktadır. İşin gereğini yapmayan bürokratlar da elini kolunu sallaya sallaya dolaşmaktadır" dedi. 
     
Son üç yılda 10 şirket battı 1. Üniversal Hayat 25.9.2001'te iflasına karar verildi 2. Emek Sigorta 18.7 2002'de iflasına karar verildi 3. Akdeniz Sigorta 7.2.2003'te iflasına karar verildi 4. Üniversal Sigorta 4.3.2003'te iflasına karar verildi 5. Şeker Hayat 14.12.2001'de ruhsatı iptal edildi 6. Bayındır Sigorta 18.7.2002'de tasfiye kararı alındı 7. İstanbul Reasürans 13.7.2001'de tasfiye kararı alındı 8. İnter Sigorta 2.3.2001'de yetkisi kaldırıldı 9. Emek Hayat Sigorta 24.6.2002'de yetkisi kaldırıldı 10. Merkez Sigorta 3.4.2003'te yetkisi kaldırıldı      
     

</TEXT>
</DOC>
