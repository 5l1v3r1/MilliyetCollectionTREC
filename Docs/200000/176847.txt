<DOC>
<DOCNO> 176847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko10.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'e 2.3 trilyonluk haciz 
</HEADLINE>
<TEXT>

   Vakıfbank'tan aldığı krediyi ödemeyen Dinç Bilgin, oğlu ve dokuz şirketi hakkında haciz kararı alındı 
   ESRA ALUS İstanbul 
   
   Bilgin Grubu'na ait dokuz şirket ile Dinç Bilgin ve oğlu Önay Şevket Bilgin hakkında Türkiye Vakıflar Bankası'ndan aldıkları krediyi ödemedikleri gerekçesiyle 2 trilyon 302 milyar liralık haciz kararı alındı. 
   İstanbul 8. Asliye Ticaret Mahkemesi'ne bankanın avukatı Meltem Kızılkaya tarafından verilen dilekçede, 1 Eylül 2000 ve 31 Ocak 2000 tarihinde genel kredi sözleşmesiyle iki ayrı kredi verildiği belirtildi. Ancak ödemenin yapılmadığı, bu nedenle Beyoğlu 19. Noter kanalıyla 30 Eylül 2002 tarihinde ihtarname çekildiği anlatıldı. İhtara rağmen ödeme yapılmadığı belirtilen dilekçede, borçlu şirketlerin ödeme güçlüğü çekmesi ve mal varlıklarının ağır haciz yükü altında olduğu da ifade edildi. Dilekçede, borçtan dolayı bankanın ileride telafisi mümkün olmayan zarara uğramasının engellenmesi için "ihtiyati haciz" kararı alınması istendi. 
   Talebi yerinde bulan İstanbul 8. Asliye Ticaret Mahkemesi, 14 Ağustos 2003 tarihinde Medya Sabah Holding, Sabah Yayıncılık, Medya Holding, Satel Sabah TV Prodüksiyon, Medya Ofset Yayıncılık, Sabah Pazarlama, 1 Numara Hearst Yayıncılık, Birleşik Basım Dağıtım, Dinç Bilgin ve Şevket Önay Bilgin hakkında ihtiyati haciz kararı aldı. 
   
   Salih Kapusuz'dan ATV açıklaması    ULAŞ ÖZDEMİR TRABZON DHA 
   AKP Genel Başkan Vekili Salih Kapusuz, Sabah Gazetesi Genel Yayın Yönetmeni Ergun Babahan'la 10 gün önce TBMM'de yaptıkları görüşmede "ATV'nin geçmişe dönük vergi borcunu" konuştuklarını söyledi. Görüşmenin detaylarının açıklayan Kapusuz, "ATV'nin geçmişe dönük vergi borcu vardı. Bu borcu Bankacılık Denetleme ve Düzenleme Kurulu BDDK yerine Maliye Bakanlığı'na ödemişler. BDDK da müdahale etmiş. Bu sorunu aktardılar" dedi. Babahan'ın, "Bir kolaylık sağlamanızı istiyoruz" dediğini belirten Kapusuz, kendisinin bu konuda yetkili olmadığını söyleyince Babahan'ın Maliye Bakanı Kemal Unakıtan'la görüştüğünü kaydetti. 
   
   
</TEXT>
</DOC>
