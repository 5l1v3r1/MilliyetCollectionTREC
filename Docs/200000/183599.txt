<DOC>
<DOCNO> 183599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikalara, radyo ve TV kurma yasağı geliyor 
</HEADLINE>
<TEXT>

     Sendika ve konfederasyonlara, özel radyo ve televizyon kurma hakkı getiriliyor, banka ve notercilik işkollarındaki grev yasağı kaldırılıyor. 
     Çalışma ve Sosyal Güvenlik Bakanlığı tarafından, 2821 sayılı Sendikalar Yasası ile 2822 sayılı Toplu İş Sözleşmesi Grev ve Lokavt Yasası'nda değişiklik yapılmasına ilişkin yasa taslağı hazırlandı. 
     Görüşleri alınmak üzere ilgili sosyal taraflar ve bakanlıklara gönderilen yasa taslağında, halen 28 olan işkolu sayısının, bazı işkollarının birleştirilmesiyle 17'ye indirilmesi öngörülüyor. 
     Taslağa göre, şeker işkolu gıda işkoluyla, deri işkolu dokumacılık işkoluyla, ağaç işkolu kağıt işkoluyla, gazetecilik ve basın işkolları habercilik işkoluyla, banka ve sigortacılık işkolu büro, eğitim, ticaret ve güzel sanatlar işkoluyla, kara hava ve deniz ulaştırma işkolları da ardiye ve antrepoculuk işkoluyla birleşiyor. 
     Taslağa göre, işçi ve işveren sendikalarının genel kurul süresi 4 yıldan 3 yıla iniyor. Sendika ve şubelerinin yönetim kurulları en az 3 ve en çok 9 üyeden, konfederasyonların yönetim kurulları da en az 5, en çok 18 üyeden oluşacak. 
     Halen sendikalara ve konfederasyonlara işçinin 1 günlük çıplak ücreti üzerinden ödenen üyelik aidat tutarları, taslağa göre sendikaların ve konfederasyonların tüzükleri ile belirlenecek. Yine halen mevcut yasaya göre denetim kurulları veya denetçiler tarafından denetlenen sendika ve konfederasyonların denetimi, yılda en az 1 kez olmak üzere yeminli mali müşavirler tarafından yapılacak. 
     
     RADYO VE TV KURMA İZNİ 
     2821 sayılı Sendikalar Yasası'nda değişiklik yapılmasına ilişkin yasa taslağı ile sendika ve konfederasyonlara özel radyo ve televizyon kurma olanağı tanınıyor. 
     Yasa taslağında, 3984 sayılı Radyo ve Televizyonların Kuruluş ve Yayınları Hakkındaki Yasa'nın özel radyo ve televizyon kuruluşu kurma yasağına ilişkin 29. maddesinin sendika ve konfederasyonlar hakkında uygulanamayacağı belirtiliyor. 
     Taslak ile grup toplu iş sözleşmeleri yasal bir dayanağa kavuşturulurken, işkollarında toplu iş sözleşmesi yapabilme yetkisi için sendikalarda herhangi bir işkolu için aranan yüzde 10 temsil barajının yüzde 5'e indirilmesi de benimseniyor. 
     Banka ve notercilik hizmetlerindeki grev yasağı kaldırılırken, Bakanlar Kurulu, Danıştay'dan istişari görüş aldıktan sonra kararı alınmış veya uygulanmaya başlanmış grev veya lokavtları genel sağlığa veya ulusal güvenliğe aykırı olduğu gerekçesiyle 60 gün süre ile erteleyebilecek. 
     
</TEXT>
</DOC>
