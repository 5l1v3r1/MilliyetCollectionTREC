<DOC>
<DOCNO> 161230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko20.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Piyasalarda bahar havası esmektedir 
</HEADLINE>
<TEXT>

     Sanayi ve Ticaret Bakanı Ali Coşkun, AB'nin yeni süreci, Kıbrıs'ın çözülemeyen meseleleri ve sonucu bilinmeyen Irak Savaşı'nın etkileri nedeniyle durgun bir dönem yaşandığını hatırlatırken, ''fakat bugün artık piyasalarda bahar havası esmektedir'' dedi. 
     Bakan Coşkun, Sanayi ve Ticaret Bakanlığı Koordinatörlüğünde Türkiye Kimyevi Sanayicileri Derneği tarafından düzenlenen ''Ulusal Kimya Sanayii'' toplantısında yaptığı konuşmada, ekonomik kriz ve depremler başta olmak üzere büyük sıkıntıların yaşandığını, bu olumsuzlukların ise en fazla sanayi sektörünü etkilediğini kaydetti. 
     Sanayi olmadan kalkınmanın mümkün olmadığını belirten Bakan Coşkun, sanayiyi geliştirmek ve yüzde 5 ile 7 arasında büyüme hızına ulaşmak için bir yatırım, üretim ve ihrcat seferberliği başlattıklarını bildirdi. 
     Rekabete açık serbest piyasa koşullarında ekonominin kendi dengelerini kurmasının önemine değinen Coşkun, bu yönde alınan önlemlerin sonuçlarının görülmeye başlandığını ifade etti. 
     Sanayi ve Ticaret Bakanı, sosyo-ekonomik meseleleri çözerken, demokrasi, insan hakları, hukukun üstünlüğü ve özgürlükleri de ülkede kalıcı hale getireceklerini vurguladı. 
     
     KİMYA SANAYİNİN ÖNEMİ 
     Konuşmasında kimya sanayinin önemine de değinen Coşkun, insan hayatının düzenlenmesinde kimya sektörünün önemi olduğunu ve kimya sektörünün bütün sektörleri ana veya yan girdi olarak etkilediğini söyledi. 
     Türkiye'de kimya sanayinde uzun yıllar araştırma-geliştirme ar-ge çalışmalarının ihmal edildiğini ve teknolojinin transfer suretiyle getirildiğini anlatan Coşkun, bu nedenlerde kimya sanayi sektöründe Türkiye'nin dışa bağımlı bir görüntü arzettiğini kaydetti. 
     Bakan Coşkun, tüm sanayi sektöründe olduğu gibi kimya sektörünün de rekabet edebilmesi için ar-ge çalışmalarına önem verilmesi gerektiğini dile getirdi. Coşkun, şöyle devam etti 
     ''Bakanlık olarak önününüzdeki engelleri kaldırmaya kararlıyız. Bunun için de, Bakanlığım koordinatörlüğünde Ekonomik Sorunları Değerlendirme Kurulu kurulmuştur. Bu Kurul'da beş daimi bakan bulunmaktadır. Kimya sanayinin bütün sorunlarını bu Kurul'da görüşmek için bu toplantıyı bekledik. Bugünkü toplantının değerlendirmesine göre Müsteşar Yardımcısı ve Sanayi Genel Müdürü arkadışım bunları özetleyecek. Önümüzdeki Ekonomik Sorunları Değerlendirme Kurulu Toplantısı'nda da bu sorunları en kısa zamanda çözmek için çalışacağız.'' 
     
     REEL FAİZLER VE BORÇ SARMALI 
     Kimya sanayinin çoğunun KOBİ durumunda olduğunu dile getiren Coşkun, Sanayi Bakanlığı olarak KOBİ'lere çok önem verdiklerini ve KOBİ'leri güçlendirmek için ciddi çalışmalar yaptıklarını anlattı. 
     Ar-ge ihtiyacını karşılamak için kimya sektörünün KOSGEB'le birlikte çalışabileceğini belirten Coşkun, kamu, özel sektör ve bilim çevresinin bilgi birikimini birleştirmek için çalışmalar yaptıklarını vurguladı. 
     Çeşitli bankalarla yapılan anlaşmalar çerçevesinde KOBİ'lere ''enflasyon artı refah payı'' kadar bir faiz oranıyla kredi verildiğini belirten Bakan Coşkun, zaten olması gereken faiz oranının da bu olduğunu vurguladı. 
     Reel faizleri aşağı çekmeden borç sarmalından kurtulmanın mümkün olmadığını kaydeden Coşkun, ''Fakat bazı rant çevreleri bu gelişmelen rahatsız olmaktadır'' dedi. 
     Sorunların çözümü için Türkiye'nin kaynaklarının yeterli olduğunu ifade eden Coşkun, ''Üç yılın sonunda Türk ekonomisi dünyada ilk 10-15 büyük ekonomi arasına girecek'' diye konuştu. 
     
     TBMM SANAYİ VE TİCARET KOMİSYONU BAŞKANI 
     Toplantıya katılan TBMM Sanayi ve Ticaret Komisyonu Başkanı Soner Aksoy ise sanayi ve kalkınma için engellerin yavaş yavaş ortadan kaldırıldığını ve hür teşebbüse yeni imkanlar sağlandığını söyledi. 
     Konuyla ilgili Sanayi ve Ticaret Komisyonu'nun yaptığı çalışmaları anlatan Aksoy, bunlar içinde Maden Yasası, Tüketici Yasası ve Bor Enstitüsü'nün kurulması yasasının büyük önem arzettiğini kaydetti. 
     Aksoy, şirket kuruluşlarında basitleştirme getiren bir tasarının da Komisyondan geçtiğini açıklaşarak, ''Bunlar ülkemizde gelişmesine ve büyük bir hamle atılmasına katkı sağlayacaktır'' diye konuştu. 
     
     TÜRKİYE KİMYA SANAYİCİLERİ DERNEĞİ BAŞKANI 
     Türkiye Kimya Sanayicileri Derneği Başkanı Timur Erk de, 1-2 Kasım 2001 tarihlerinde 5. Kimya Sanayi Kongresi'nin yapıldığını hatırlatarak, söz konusu kongrede alınan kararların, bugün yapılan toplantıda değerlendirileceğini bildirdi. 
     Kongrede üç workshop ile son 1.5 yıllık çalışmaların değerlendirileceğini yineleyen Erk, bu çalışmaların 2005 yılında yapılacak olan 6. Ulusal Kimya Kongresi için fayda sağlayacağını söyledi. 
     Sektörün bazı sorunlarına da değinen Erk, baz yağında ÖTV oranının artırılmasının, tekstil sektörüne ciddi zarar verdiğini ve maliyetin 3 kat artığını savundu. Erk, ''buna mutlaka bir çözüm bulmak lazım'' diye konuştu. 
     
</TEXT>
</DOC>
