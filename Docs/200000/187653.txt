<DOC>
<DOCNO> 187653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatandaşlık akını' KKTC'yi karıştırdı 
</HEADLINE>
<TEXT>

   Muhaceret Dairesi'ndeki izdiham sırasında Müdür Fahrioğlu kalp krizi geçirerek hastaneye kaldırıldı 
   SEFA KARAHASAN Lefkoşa 

   
   KKTC'de aralıkta yapılacak seçimler öncesi, aralarında vatandaşlık başvurusu yapma hakkı bile bulunmayan yüzlerce kişi KKTC Muhaceret Dairesi'ne akın etti. 
   "Hükümetin seçimi kazanmak amacıyla teşvik ettiği" iddiaları arasında yaşanan izdihamla başa çıkmakta zorlanan Muhaceret Dairesi Müdürü Metin Fahrioğlu kalp krizi geçirerek hastaneye kaldırıldı. Koroner yoğun bakım servisinde tedavi altına alınan Fahrioğlu'nun iki - üç gün kontrol altında tutulacağı açıklandı. Bu nedenle Muhaceret Dairesi'ndeki işlemlere de bir süre ara verildi. 
   
   SENDİKALARDAN TEPKİ 
   Öte yandan, vatandaşlık izdihamı nedeniyle mesaileri uzatmak zorunda kalan Muhaceret Dairesi çalışanları da isyan etme noktasına geldi. Binada iş yapamayacak durumda olduklarını anlatan personel, "Bir işlem için bir odadan diğer odaya yürüyemiyoruz" diye dert yandı. 
   Öte yandan vatandaşlık başvurularının yoğunlaşması üzerine Kıbrıs Türk Öğretmenler Sendikası, Kıbrıs Türk Ortaöğretim Sendikası, Kıbrıs Türk Amme Memurları Sendikası, Kooperatif Sendikası, Belediye Emeklileri Sendikası ve Elektrik Sendikası çalışanları, Muhaceret Dairesi önüne gelerek durumu protesto etti. Sendikalar da bir günlük eylem kararı aldı. 
   
   Muhalefet Dünyayı ayağa kaldıracağız       LEFKOŞA Milliyet 

   KKTC'deki aralık seçimleri öncesinde vatandaşlık başvurularının yoğunlaşması, muhalefet liderlerinin sert tepkisine neden oldu. Muhalefetin en güçlü partisi olan Cumhuriyetçi Türk Partisi'nin Genel Başkanı M. Ali Talat, "Konuyu Avrupa Konseyi'ne taşıyacaklarını ve dünyayı ayağa kaldıracaklarını" söyledi. Bu arada, Kıbrıs Rum yönetiminin eski lideri Glafkos Klerides, aralıkta KKTC'de yapılacak milletvekilliği seçimlerini muhalefetin kazanması durumunda, "oldu - bittilerle karşı karşıya kalınacağını, ancak senaryo gereği seçimleri muhalefetin kazanması gerektiğini" söyledi. 
</TEXT>
</DOC>
