<DOC>
<DOCNO> 184171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur16.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın hamile kadınlara bir zararı daha... 
</HEADLINE>
<TEXT>

     Hamilelik döneminde sigara kullanımının bebeklerin damak ve dudak yarıklarıyla doğmasında etkenlerden biri olabildiğini açıkladı. 
     İngiltere'de Dundee Üniversitesi bilim adamlarınca yapılan araştırmalarda, sigara içen kadınların bebeklerinde ağız ve yüz anomalilerine rastlanma oranının, içmeyenlere göre üç kat daha fazla olduğu tespit edildi. Bilim adamları, bu tür vakaların beşte birinin hamilelik sırasında içilen sigaralara bağlı olduğunu savundu. 
     Dünya Sağlık Örgütü DSÖ tarafından finanse edilen araştırmayı yürüten Dundee Üniversitesi'nden Prof. Peter Mossey, araştırmalarının 3 yıl süren ilk bölümünün sonunda 200'ünün çocukları ağız anomalisiyle doğan 450 kadını incelediklerini bildirdi. 
     Çocukları yarık dudak veya damakla dünyaya gelen 200 kadından 100'ünün sigara kullandığını belirten Mossey, bebeklerinde hiçbir anomali bulunmayan kadınlardaysa sigara kullananların oranının dörtte birde kaldığını kaydetti. 
     Mossey, ağız anomalilerini tetikleyen beslenme, genetik sebepler gibi diğer bazı nedenlerin de varlığını kabul ettiklerini, ancak yine de hamilelik döneminde içilen sigaraların ana faktör gibi göründüğünü vurguladı. 
     Araştırmaların süreceğini belirten Mossey, B6, B12 vitaminleriyle riboflavinin, hamilelik döneminde kullanılmasının ağız anomalilerini önlemeye yardımcı olabileceğini de bildirdi. 
     
</TEXT>
</DOC>
