<DOC>
<DOCNO> 198790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/temelkuran.html </URL>
<DATE> 2003/11/30/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Güzel yazı 
</HEADLINE>
<TEXT>

   Bugün size iyi şeylerden söz etmek istiyorum. Geçirdiğimiz berbat günlerin ardından biraz içiniz yumuşasın diye... 
   
   Bu sabah, hiçbir nedeni yok bunun, iyi şeylerden bahsetmek istiyor canım. Pazar yazısı olduğu için değil, güneş durup dururken çıktığı için değil, İstanbul sokakları rüyaların istilası gibi bir sisle dolduğu için değil, mutlulukla ilgisi olan bir kahvaltı edildiği için değil... Öylesine... Yani eğer ben hasbelkader yazı yazıyorsam, siz okuyorsanız, bu sabah da bu sayfayı açıp merak etmişseniz, gözleriniz soldan sağa, sağdan sola gidip geliyorsa, bir işe yarasın değil mi Biraz içiniz yumuşasın. Küçükken çapaklanan, çapaktan kapanan gözlere pamukla ılık çay sürer gibi... Çok koştuğunuzda annenizin sizi yanına çağırıp, arkadaşıyla konuşurken bir yandan, bir yandan sırtınıza havlu koyması gibi o serinlik hissi... Top oynarken eve çağrıldığınıza canınız sıkılırken bir bardak limonatanın ve kurabiyelerin sizi beklediğini görünce sevinmeniz gibi... Makarnayı hızlı yiyip hıçkırık tutması gibi... Kaybettiğiniz misketleri bulmak gibi... Anneniz pastayı süslerken çilek çalmak gibi... 
   
   Yıkanmak, ıslak    Bugün hava güzel olmalı. Öyle değilse de ne yapalım artık, bir çaresine bakacaksınız. Bugün, bana kalırsa siz, tuhaf bir biçimde iyi olacaksınız. Değilseniz bile yani, öyle olup içinizden bir güneş çıkaracaksınız. "Niye " derseniz... "Niye olmasın " derim ben de. Niye olmasın Aniden aydınlanacak yüzünüz, sokağa çıkacaksınız. Şöyle kalın bir hırka alacaksınız üzerinize, eski bir şey, sevdiğiniz bir şey. Kalbinizin ritmiyle yürüyeceksiniz. Herhangi bir yere değil, herhangi bir şey planlayarak değil, öylesine ve hırkanıza iyice sığınarak. Yürürken aklınızdan, gözünüzden, burnunuzdan en iyi zamanlarınızı geçireceksiniz Güneş batarken, denizden çıkmışken, içtiğiniz biranın o ilk yudumunu mesela. İlk öpüşmenizi sonra. Sonra çimde çıplak ayakla yürüdüğünüz o baharın ilk gününü. Bir bebeğin kokusunu ya da. Ya da sevgilinizle ilk uyuduğunuz ve uyuyamadığınız uykunuzu, ılık kokulu. Bunları bir bir geçirirken aklınızdan boynunuzun geriye yattığını, ağzınızın güldüğünü ve tam o sırada dünyanın en tatlı kedi yavrusunun yanınızdan geçtiğini göreceksiniz. Böyledir bu işler içinizdeki iyilikler dışarıdan iyilikler davet eder... 
   
   Küçük hikayeler    Bugün başınıza küçük, komik, tatlı hikayeler gelsin. Küçük kahramanlıklar yapın bugün, küçük iyilikler, küçük espriler. Yeni yürüyen çocukların arkasından gidin mutlaka iyi bir şey gelir başınıza. Bir kadının veya bir adamın yüzüne bakın çaktırmadan, uzun uzun ona bir hikaye yazın. Kalabalık yerlerde dolaşıp insan seslerini dinleyin, dikkatle dinleyin birazdan güleceksiniz. Bir kahvede oturup yan masaya kulak kesilin, merak edin ve utanmayın. Kimin hikayesi bizimkinden daha gizli ki 
   İnsanlara dikkatle bakın bugün. Tanıdık gelecekler. Daha da iyisi, akşama anlatacak bir sürü hikayeniz olacak. Bir adamın şapkasını yere düşürdükten sonra hemen etrafına bakıp görenler olup olmadığını kontrol etmesi gibi mesela. Bir kadının bir adamı yolun ortasında sessizce terk etmesi gibi. Bir delikanlının aldığı cep telefonunu göstermek için konuşur gibi yapması mesela. 
   İnsanlarla, sokaklarla yıkanın bugün. Aksın üzerinizden olaylar ve şeyler. Hayat, hepimizi temizler. 
   
   Kötü günlerin iyilikleri    Bugünlerde berbat günler geçiriyoruz hepimiz. Öyle ya da böyle korkuyoruz. Gazetelerde ağlayan kişiler... Biz iyi olmak zorundayız. İyi kalmak zorundayız. Kara bir leke aklımızı ve kalbimizi ele geçirirse eğer, hepimizin olacağı şey şudur Yürüyen ölüler 
   Tuhaf ve adını hatırlamadığım bir filmin en sonuydu. İtalyan adam II. Dünya Savaşı'ndan dönüyor ve kapıyı açıp bağırıyordu karısına 
   "Maria Maria Çabuk soyun Çocuk yapmalıyız. Çoğunlukta kalmalıyız " 
   Biz çoğunlukta kalmalıyız. İyilik çoğunlukta kalmalı. Niye peki 
   Çünkü Niye olmasın Böylesi daha iyi. 
   
      
   
</TEXT>
</DOC>
