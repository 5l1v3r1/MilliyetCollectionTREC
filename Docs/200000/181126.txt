<DOC>
<DOCNO> 181126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/dunya/adun.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geri çekilmeyiz' 
</HEADLINE>
<TEXT>

   ABD Başkanı George W. Bush, Irak'ı 'terörle mücadelenin merkez cephesi' ilan etti ve ABD askerlerine süren saldırılara rağmen, 'işlerini bitirmeden' Irak'tan ayrılmayacaklarını açıkladı 
      YASEMİN ÇONGAR Washington 

   
   ABD Başkanı George W. Bush, 11 Eylül saldırılarının ikinci yıldönümü yaklaşırken yaptığı "ulusa sesleniş" konuşmasında, Irak'ı "terörle mücadelenin merkez cephesi" ilan etti ve Amerikan askerlerinin verdiği kayıplar ile operasyonun parasal maliyetinin artmasından yılmayacaklarını belirterek, "İşimizi bitirene kadar Irak'tayız" mesajı verdi. Bush, Irak'ın Beyrut ve Somali örneklerinin bir tekrarına dönüşmeyeceğini de söyledi. 
   Bush 18 dakikalık konuşmasında, terörle mücadele alanındaki başarıları öne çıkarmasına karşın, özellikle Irak cephesindeki zorlukları dile getirmesiyle dikkat çekti. 
   Irak'ta Amerikan askerlerine ve uluslararası hedeflere yönelen saldırılar üzerinde duran Bush, "Bu teröristlerin stratejik bir hedefi var. İşimiz bitmeden Irak'tan çıkmamızı istiyorlar. Uygar dünyanın kararlılığını sarsmak istiyorlar. Teröristler geçmişte Beyrut ve Somali'de yaşananları örnek gösteriyor ve Amerikalılara zarar verirlerse, bizim zorluktan kaçacağımızı iddia ediyorlar. Bunda yanılıyorlar" dedi. 
   
   Kafa karıştıran sözler    BARKIN ŞIK Ankara 

   Bush konuşmasında, Irak'ın kuzeyinin genel olarak istikrarlı olduğunu ve yeniden inşa ve yönetimi kendi eline alma yönünde ilerlediğini söyledi. Anadolu Ajansı AA , diplomatik kaynaklara dayanarak, Bush'un Kuzey Irak'la ilgili bu sözleri üzerine Ankara'nın Washington'a tepki göstereceğini duyurdu. Ancak Dışişleri tarafından incelemeye alınan ve satır satır okunan metinde, ABD Başkanı'nın kullandığı "self government kendi kendini yönetim ifadelerinin "devlet anlamında değil, yerel yönetimler" anlamında kullanıldığına ve tepki göstermeye gerek olmadığına karar verildi. Dışişleri Bakanı Abdullah Gül de konuyu, "Yok öyle bir şey. Anadolu Ajansı haberi yanlış geçmiş" sözleri ile yorumladı. 
   
</TEXT>
</DOC>
