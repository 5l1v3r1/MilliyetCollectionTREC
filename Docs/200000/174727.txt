<DOC>
<DOCNO> 174727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/dunya/dun01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ortadoğu'ya yeni yüz takacak 
</HEADLINE>
<TEXT>

   Irak'taki 100 günü değerlendiren Bush yönetimi, demokrasi ve refahın adil paylaşımı açısından yepyeni bir Ortadoğu vizyonu planladığını açıkladı 
      WASHINGTON Milliyet 

   
   Irak'ta istikrar ve güvenliğin sağlanmasının gecikmesi yüzünden eleştirilere hedef olan Bush yönetimi, gerek bu ülkede gerek Ortadoğu'nun bütününde "köklü dönüşüm" yönünde adımlar atmaya kararlı olduğu mesajını verdi. Ulusal Güvenlik Danışmanı Condoleezza Rice'ın iki gün önce, demokrasi ve refahın adil paylaşımı açısından "Yepyeni bir Ortadoğu vizyonu" planladıklarını söylemesinin ardından, Başkan George W. Bush da, "Irak'ta 100 günde büyük işler başardık ve gerisi de gelecek" dedi. 
   Tatilini geçirdiği Teksas eyaletinin Crawford kentinde bir basın toplantısı düzenleyen Bush, ABD'nin Irak'taki askeri varlığının ne kadar süreceğine ilişkin bir soruyu, "Ne kadar kalmamız gerekirse o kadar kalacağız" diye yanıtladı. 
   
   24 sayfalık rapor 
   Irak'ta büyük ölçekli çatışmaların sona ermesinden bu yana geçen 100 gün içinde, ABD'nin gerçekleştirdiği işleri yansıtan 24 sayfalık "Irak'ta Sonuçlar Güvenlik ve Özgürlüğe Doğru 100 Gün" başlıklı rapor da önceki gün yayımlandı. 
   Söz konusu rapor, Irak'ta 90 ayrı alanda işlerin eskisinden çok daha iyi yürüdüğünü savunuyor. Raporda, Baas rejiminin devrilmesinden bu yana, Irak'ta gelişme sağlanan konular arasında, "sağlık hizmetlerindeki ilerleme, bağımsız gazetelerin yayımlanması, demokrasinin çekirdeğinin oluşmaya başlaması ve kültürel kimliğin saygı görmesi" gibi unsurlar sayılıyor. 
   Raporda, Irak'ta oluşturulacak Uluslararası İstikrar Gücü'ne toplam 19 ülkenin 13 bin askerle katılmayı kabul ettiği belirtiliyor. Ayrıca 45 ülkenin de bu güce asker verebileceğini açıkladığı ifade ediliyor, ancak bu ülkelerin listesine yer verilmiyor. 
   
   
</TEXT>
</DOC>
