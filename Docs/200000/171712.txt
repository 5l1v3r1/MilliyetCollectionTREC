<DOC>
<DOCNO> 171712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/gun04.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TIR dolusu cephane 
</HEADLINE>
<TEXT>

   Samsun'da TIR'ların gizli bölmelerinde Türkiye'ye silah sokan ikisi kadın 25 kişilik şebeke ortaya çıkarıldı. Operasyonda mermiler, tabancalar ve av tüfekleri ele geçirildi 
      İSMAİL AKDUMAN Samsun DHA 

   
   Samsun Emniyet Müdürlüğü ekiplerinin düzenlediği operasyonda, TIR'la yurda kaçak yollardan çok sayıda silah ve mermi sokan bir şebeke ortaya çıkarıldı. Olayla ilgili ikisi kadın 25 kişi gözaltına alınırken, kaçak silah taşıyan TIR'ın Kapıkule Gümrük Kapısı'ndan yurda girişinde yükünü "ilaç" olarak beyan ettiği belirlendi. 
   Kaçakçılık ve Organize Suçlar Şube Müdürlüğü ekiplerinin beş gün önce bir TIR'da ilaç kutularının altına gizlenmiş çok sayıda silah ve mermi ele geçirmesinin ardından "Cephane Operasyonu" başlatıldı. Yurtdışından TIR'ların gizli bölmelerine saklanarak Türkiye'ye yabancı menşeili mermi getirip sattığı ve çeşitli çap ve markalarda silah kaçakçılığı yaptığı iddia edilen 25 kişilik şebeke ortaya çıkarıldı. 
   Operasyonda 37 bin 83 mermi, çeşitli markalarda 20 tabanca, bir Kalaşnikov tüfek, 15 av tüfeği, 120 Kalaşnikov mermisi, 538 av tüfeği fişeği ele geçirilirken, olayda kullanılan üç TIR ve iki otomobile de el konuldu. Zanlılar dün adliyeye sevk edilirken, adliye önünde bekleyen yakınları sinir krizleri geçirdi. 
   Şebeke liderinin Cavit Teciroğlu olduğu, üç TIR'ın ise resmi kayıtlarda Pekdemirler Uluslararası Nakliyat Şirketi'ne bağlı göründüğü anlaşıldı. Operasyon, başta Hollanda olmak üzere Avrupa ülkelerine de kaydırıldı. 
   
   
</TEXT>
</DOC>
