<DOC>
<DOCNO> 163218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/dunya/adun.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatakhanede falaka 
</HEADLINE>
<TEXT>

İran'da atmosfer, rejim karşıtı öğrencilerin karşısına, 'rejim gönüllüsü' Besiç milislerinin çıkmasıyla iyice gerildi. Üniversite yurtlarını basan milisler, uyuyan öğrencileri zincirlerle, demir çubuklarla dövdü 
     DIŞ HABERLER SERVİSİ 

     İran'da rejim karşıtı protestoların dördüncü gününde sahneye çıkan gönüllü Besiç milisleri, göstericilere karşı şiddetin dozunu kaçırdı. İslami rejimin en katı savunucuları olan Besiç milisleri, önceki gece yarısında Tahran sokaklarında polislerin gözleri önünde göstericileri evire çevire dövdükten sonra hızlarını alamayarak en az iki öğrenci yurdunu bastı. Sayıları yüzü bulan milisler, yataklarında "gafil avladığı" öğrencileri sopa, demir çubuk ve zincirlerle sabahın ilk ışıklarına kadar dövdü. 
     
     Bekçiye bile saldırdılar 
     Tahran Üniversitesi'ne bağlı Şamran Yurdu öğrencileri, yatakhaneye giren milislerin camları kırdığını ve kendilerine saldırdığını söyledi. Allameh Tabatabai Üniversitesi öğrencilerinin kaldığı Hemmat Yurdu'ndan gelen haberler ise, daha endişe verici. Milislerin saldırısı başladığı sırada 200 kadar öğrencinin uyumakta olduğunu söyleyen Mojtaba Necefi adlı öğrenci, saldırganların yurda girmeden önce bekçiyi bile dövdüklerini belirtti. Necefi baskını şöyle anlattı 
     "Hepimiz uyuyorduk. Birden camlar kırıldı. Milisler öğrencileri yumruk ve tekmelerle uyandırdı. Gördüğüm en zalim saldırıydı." Necefi, baskın sonrasında 50 kadar öğrencinin hastaneye kaldırıldığını, yaklaşık 20 kişinin ise milisler tarafından tutuklandığını söyledi. Fransız Basın Ajansı AFP , gönüllü milislerin liderinin saldırı sırasında, "Bu insanlara merhamet etmeyin, ellerinde bıçaklar var" diye bağırdığını belirtti. 
     
     Arabadan çıkarıp dövdüler 
     Yatakhane baskınları öncesinde ise, Tahran sokaklarında en şiddetli çatışmalar vardı. Tahran Üniversitesi'ni kuşatan güvenlik güçleri ve gönüllü milisler halkın protestoculara katılmasını engellemeye çalıştı. Polis, göstericilere karşı göz yaşartıcı bomba kullanırken, bazı sertlik yanlıları Kalaşnikovlarla havaya ateş açtı. Milisler araçlardan çıkardıkları kadınları döverken, protestocular milislerin motosikletlerini ateşe verdi. Çatışmalar sırasında çok sayıda dükk nın da camları kırıldı. 
     
     'Saldırganlar tutuklandı' 
     Bu arada Tahran yönetimi, olası tepkileri önlemek amacıyla öğrencilere saldıran biri lider çok sayıda Besiç ve Ensar üyesinin tutuklandığını bildirdi. Öğrenci ajansı ISNA ise, protestolarla ilgileri bulunduğu iddiasıyla liberal muhalefetin önde gelen iki üyesinin gözaltına alındığını, üçüncü bir üyenin ise arandığını duyurdu. 
     
ABD Farsça 'kışkırtacak'      DIŞ HABERLER SERVİSİ 

     Gösterileri destekleyen ABD, ülkedeki "demokrasinin gelişimi" için Farsça internet siteleri kurmayı planlıyor. 
     Üst düzey bir ABD Dışişleri Bakanlığı yetkilisinin verdiği bilgiye göre, Washington'un üzerinde çalıştığı program Ortadoğu'da hukukun üstünlüğü ve demokrasiyi geliştirmek amacıyla kurulduğu ileri sürülen 100 milyon dolarlık Ortadoğu Ortaklık Girişimi'nin bir parçası. Farsça sitelerde, demokratik seçimler, İranlıların eğitimi, demokratik liderlik ve siyasi kampanyalar gibi konularda çeşitli bilgilerin yer alacağı belirtiliyor. Sitelerin ne zaman yayına başlayacağı henüz belli değil. Bush yönetimindeki şahinler, İran'da açıkça rejim değişikliği çağrısında bulunurken, ılımlılar İran'da muhalif gruplara gizli yardım yapılmasını savunuyor. Dışişleri Bakanlığı'ndan önceki gün yapılan açıklamada, "İran'daki özgürlük gösterilerini alkışlıyoruz" denilmişti. 
     

</TEXT>
</DOC>
