<DOC>
<DOCNO> 171927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipilinler'de isyancı askerler hükümetin istifasını itiyor 
</HEADLINE>
<TEXT>

     Filipinler'in başkenti Manila'nın finans merkezindeki dev alışveriş merkezini ele geçiren, çevresine, bir saldırıya karşı patlayıcı döşeyen isyancı askerler, hükümetin istifasını istedi ve ''ölmeye hazırız'' açıklaması yaptı. 
     Devlet Başkanı Gloria Macapagal Arroyo'nun bir grup genç subayın darbe girişimine hazırlandıkları iddiasıyla tutuklanmaları için emir vermesinin ardından harekete geçen, sayıları yaklaşık 100 dolayında bulunan askerlerin ele geçirdiği bölgede önlemler alınıyor. 
     İsyancı askerlerin elinde, Avustralya'nın Manila Büyükelçisi Ruth Pearce, 4 Avustralyalı polis ile 2 Amerikalının da bulunduğu bildirildi. İsyancıların ele geçirdiği alışveriş merkezinde, çıkışlarına izin verilmediği için çok sayıda kişi de mahsur kaldı. 
     İspanyol sömürgeci yönetimine isyanı temsil eden, güneş ışını amblemli pazıbentler takan askerlerin ele geçirdiği bölgeye bir grup deniz piyadesi sevk edildi. Ancak isyancı askerler ile bu grubun henüz karşı karşıya gelmediği belirtildi. 
     Olası bir isyancı saldırısına karşı Devlet Başkanlığı Sarayı çevresinde askeri barikatlar oluşturulurken, Intercontinental Oteli civarında da zırhlı araçlar görüldü. Bunların isyancılara mı yoksa hükümete bağlı güçlere mi ait olduğu bilinmiyor. 
     İsyancılar, yayımladıkları bildiride, hükümetin istifa etmesini istediler ve bunun sağlanması için ölmeye hazır olduklarını bildirdiler. 
     İsyancı askerlerden 36'sının oluşturduğu bir grup da, bir video kasette yer alan görüntülerinde, hükümeti, Müslüman ve Komünist isyancılara silah satmakla suçladılar. 
     Bu askerler, ''Önce silah satıyorlar, ardından da bunları kullanan Müslüman ve Komünist isyancıların bölgelerine bombardımana girişiyorlar. Bunu yapmalarının amacı da ABD'den mali yardım almanın gerekçesini oluşturmak'' görüşünü savundular. Kasette, hükümetin iktidarda kalmak için sıkıyönetim ilan etmeye hazırlandığı da savunuldu. 
     Askerler, amaçlarının iktidarı ele geçirmek olmadığını, hükümet değişikliğini hedeflediklerini vurguluyorlar. 
     İsyancı askerler, Manila'da ele geçirdikleri bölgeyle, ülkenin diğer kesimlerindeki toplam güçlerinin 2000 olduğunu savunuyorlar. 
     Filipinler ordu sözcüsü Yarbay Daniel Lucero yaptığı açıklamada, askerleri teslim olmaya çağırdı ve ''Duygularımızı açıklamanın yolu bu olmamalı. Bunun adı yalnızca maceraperestliktir. Sonuçta kendileri zarar görecektir'' dedi. 
     
</TEXT>
</DOC>
