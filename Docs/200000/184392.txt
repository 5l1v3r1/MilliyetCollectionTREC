<DOC>
<DOCNO> 184392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo28.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Batista sakatlandı... 
</HEADLINE>
<TEXT>

     Adanaspor'la oynayacağı lig maçının hazırlıklarını sürdüren Galatasaray'da, son haftaların formda futbolcusu Batista, arka adalesinden sakatlandı. 
     Sarı-kırmızılılar, Adanaspor maçı için Florya Metin Oktay Tesisleri'nde bu akşam bir antrenman yaptı. 
     Teknik Direktör Fatih Terim yönetiminde basına kapalı gerçekleştirilen antrenmanda, Brezilyalı futbolcu Batista arka adalesinden sakatlandı. Batista'nın tedavi altına alındığı, Adanaspor maçı kafilesine alınıp alınmayacağının yarın belli olacağı öğrenildi. 
     Sakatlıkları süren Abdullah ve Lukunku, antrenmanda yer almadı. Bu futbolculardan Lukunku'nun tedavisine devam edilirken, Abdullah salonda çalıştı. Sakat futbolculardan Ümit Karan ise sağlık ekibi nezaretinde koşu programı uyguladı. 
     Galatasaray, 26 Eylül Cuma günü oynayacağı Adanaspor maçı için yarın bu kente gidecek. 
     
</TEXT>
</DOC>
