<DOC>
<DOCNO> 173976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko35.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch, Türkiye'nin görünümünü ''olumlu''ya çevirdi... 
</HEADLINE>
<TEXT>

     Dünyanın önde gelen kredi derecelendirme kuruluşu Fitch, Türkiye'nin B - olan kredi notunda bir değişikliğe gitmez iken genel görünümünü olumsuzdan olumluya çevirdi. 
     Fitch'den yapılan açıklamada, görünümün, IMF'nin, Türkiye'nin kredi geri ödeme takviminde rahatlık sağlaması ve 5. Gözden Geçirme'nin tamamlanması gibi olumlu gelişmeler nedeniyle olumluya çevrildiği belirtildi. 
     Fitch'in açıklamasında, bu yılki yüzde 6.5'luk faiz dışı fazla hedefine yönelik gelişmelerin, not artırımını olumlu etkileyeceğini belirtildi. 
     Açıklamada, mali pozisyonun güçlenmesinin, kredibiliteyi arttıran unsur olduğu belirtilirken, mali sağlamlığın, kamu maliyesini sürdürülebilir bir yola sokmak için gerekli olduğu vurgulandı. 
     IMF'nin, Türkiye'nin kredi borcu geri ödemesini kolaylaştırıcı bir takvimi kabul etmesinin, Türkiye'nin, gelecek iki yıla ilişkin finansal görüntüsü üzerindeki kaygıları hafiflettiği kaydedilirken, 5. Gözden Geçirme'nin tamamlanmasının, ABD yönetiminin, 8.5 milyar dolarlık kredinin serbest bırakılması ihtimalini de güçlendirdiği ifade edildi. 
     Ekonomik büyümenin ve enflasyondaki düşüşün, yılbaşında beklenenden daha güçlü olduğunun belirtildiği açıklamada, bununla beraber, ekonomik ve mali durumun kırılganlığını ve ters şoklara karşı hassasiyetini koruduğu kaydedildi. 
     TL'deki değerlenmenin, enflasyonun düşmesine ve borçların hafiflemesine nispi bir etkisinin olduğu belirtilirken, bu değer artışının cari işlemler açığı ve ödemeler dengesi üzerindeki kaygıyı arttırdığı, geçen yıl, Gayri Safi Yurtiçi Hasıla'nın yüzde 1'i olan Cari İşlemler Açığı'nın, bu yıl, yüzde 3 olarak beklendiği ifade edildi. 
     Türkiye'nin mali istikrarının önündeki en önemli riskin, kamu maliyesi olarak kaldığı da vurgulanan açıklamada, yüzde 6.5'luk faiz dışı fazlanın güvence altına alınması amacıyla, IMF ile üzerinde anlaşılan ek önlemlerin başarılı bir şekilde uygulanmasının, mali performansı güçlendireceği, yapısal reformların da sürdürülmesinin, kredibilitenin devam ettirilmesinde hayati öneme sahip olduğu ifade edildi. 
     Fitch, 25 Mart'ta yaptığı değerlendirme sonucu, Türkiye'nin uzun vadeli döviz ve TL cinsinden notlarını, B'den, B eksiye - düşürmüş ve bütün kredi notlarına da olumsuz görünüm vermişti. 
     Fitch'in not düşürmesinde, Irak Savaşı'nın yarattığı kaygılar ile IMF'ye yapılacak geri ödemelerin yüksekliği etkili olmuştu. 
     
</TEXT>
</DOC>
