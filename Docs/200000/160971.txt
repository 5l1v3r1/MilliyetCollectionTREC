<DOC>
<DOCNO> 160971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun24.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Avam Kamarası'nda zor anlar yaşadı 
</HEADLINE>
<TEXT>

     İngiltere Başbakanı Tony Blair, Avam Kamarası'nda muhalefet partilerinin soruları karşısında ecel terleri döktü, bununla birlikte kitle imha silahları konusunda geri adım atmadı. 
     Bu silahların bulunması için ciddi biçimde çalışmaya yeni oluşturulan güçlü bir ekiple başlanmakta olduğunu belirten Blair, savaşın kazanılmasından sonra insani yardım ve yeniden yapılanma gibi öncelikli hedeflere yoğunlaştıklarını söyledi. 
     Irak'ta kitle imha silahlarının varlığı konusunun sadece savaşan ülkelerin iddiası değil, BM'nin de kabul ettiği bir gerçek olduğunu kaydeden Blair, bu silahlarla mücadele konusunda İngiliz askerinin oynadığı rolden bütün İngiliz halkının gurur duyması gerektiğini ifade etti. 
     Muhafazakar Parti ve Liberal Demokrat Parti liderleri, Blair'in kitle imha silahlarının varlığı konusunda öne sürdüğü deliller, raporlar ve benzeri belgeler temel alınarak sürecin adli bir soruşturma konusu yapılmasını isterken, Başbakan Blair, bunun yerine Parlamento'da açılacak soruşturmaya destek sözü verdi. 
     Avam Kamarası Başkanı John Reid'in İngiliz istihbaratına saldırdığını öne süren Muhafazakar Parti lideri Ian Duncan Smith'i yanıtlayan Blair, 6 yıllık başbakanlığı boyunca istihbarat örgütlerinin son derece profesyonelce ve vatansever bir hizmet verdiklerine tanık olduğunu anlattı. Blair, Reid'in istihbarat çalışanlarına yönelik bir suçlamada bulunmadığını, sadece istihbaratla ilişkili birinin basını yanlış yönlendirdiğini söylediğini belirtti. 
     Smith'in, Reid'in istihbarat içinde giderek büyüyen bir kesimi suçladığını söylemesi üzerine de Blair, olayların bu kadar büyümesine yol açanların hükümetle istihbarat örgütünün oluşturduğu ortak komiteden olmasına ihtimal vermediğini bildirdi. Bu komiteden herhangi bir sızmanın söz konusu olamayacağını savunan Blair, Irak'ın kitle imha silahlarının 45 dakika içinde devreye girebileceğine dair istihbaratın ise bu komiteden geldiğini öne sürdü. Blair, Irak'ın kitle imha silahlarıyla ilgili dokümanlara eninde sonunda ulaşılacağını, bunların halen Irak'ın içinde gizlenmekte olduğunu savundu. 
     İstihbarat örgütünün çalışmalarında tümüyle özgür olduğunu, hiç bir müdahaleye uğramadığını belirten Blair, savaşa gerekçe oluşturan dosyanın Downing Sokağı'ndaki Başbakanlık konutunda üretildiği iddialarını da yalanladı. 
     Blair, basının bu konuda pek çok yanlış habere yer verdiğini öne sürerken, geçen günlerde bir gazetede, savaştan önce ABD Dışişleri Bakanı Colin Powell ve İngiltere Dışişleri Bakanı Jack Straw'un ABD'de biraraya gelerek kitle imha silahlarının varlığına ilişkin kuşkularını paylaştıklarının öne sürüldüğünü, ''oysa o gün Straw'un Fransa'da olduğunu'' söyledi. 
     Tony Blair, ''Bir kesim zaten iddialarına bir an bile ara vermedi. Onlara göre Irak benim Vietnam'ım olacaktı. Saddam bizi yok edecekti. Ortadoğu'ya büyük bir ateş sıçrayacak ve bölge alev alev yanacaktı. Ama hiç biri olmadı. Savaşı kazandık. Saddam gitti, Irak halkı özgürlüğüne kavuştu. Ben de bu sonuçtan son derece memnunum'' diye konuştu. 
     
</TEXT>
</DOC>
