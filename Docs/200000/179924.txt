<DOC>
<DOCNO> 179924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/siy08.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs Türkiye'deki reformları etkilemesin' 
</HEADLINE>
<TEXT>

   İHSAN DÖRTKARDEŞ DHA 

   
   ABD'nin eski Ankara Büyükelçisi Morton Abramowitz ile Dışişleri Bakanlığı'nın eski Özel Kıbrıs Koordinatörü James Wilkinson, AB'ye, "Kıbrıs sorununun Türkiye'deki devrimi bozmasına izin vermemeleri" çağrısında bulundu. 
   Financial Times gazetesinde Abramowitz ve Wilkonson imzasıyla yayımlanan ortak makalede, Avrupa Komisyonu Başkanı Romano Prodi'nin Kıbrıs sorununa el atması istenirken, Türkiye'de son 10 ayda yapılan reformlara dikkat çekildi. "Türkiye'yi Batı'nın çoğulcu demokrasisine taşıyacak devrimin itici gücünün, AB'ye üyelik umudu olduğu" ifade edilen yazıda, Mayıs 2004'te Güney Kıbrıs'ın üyeliğinin resmen ve fiilen işlerlik kazanacağı belirtilerek, Türklerin tepkisinin işleri bozmasına izin verilmemesi gerektiği vurgulandı. Prodi'ye çözüm için hızla adımlar atması çağrısında bulunuldu. 
   ABD'li diplomatlar, Kıbrıs'ın AB - Türkiye ilişkilerinde hayati öneme sahip olduğunu vurgulayarak "Türkiye'de olup bitenler 'medeniyetler çatışması' ile değil, modern bir demokrasi inşası için verilen mücadeleyle alakalı. Bölgenin geleceği, AB'nin Kıbrıs sorununu çözüm konusundaki bu ender fırsatı kullanıp kullanamayacağına bağlı" görüşünü dile getirdi. 
   
</TEXT>
</DOC>
