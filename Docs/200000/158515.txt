<DOC>
<DOCNO> 158515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo08.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi gol Emre'nin... 
</HEADLINE>
<TEXT>

     FC Inter'de oynayan milli futbolcu Emre Belözoğlu, bu sezon ligde SS Lazio'ya karşı attığı golle ''San Siro 2003'ün En İyi Golü'' ödülünü aldı. 
     Milano'daki Marriott Hotel'de dün gece düzenlenen törende Emre, 7 Aralık 2002 tarihinde Roma Olimpiyat Stadı'nda 3-3 biten maçta skor 3-1'ken 68. dakikada kaleci Peruzzi'nin üzerinden aşırtarak attığı golle, sezonun en iyi golü ödülüne layık görüldü. Bu sezon ligde 3 golü bulunan Emre, bunlardan 2'sini SS Lazio maçında atmıştı. 
     FC Inter'in televizyonu Inter Chanel'ın genel yayın yönetmeni Robeto Scaripini'den ödülünü alan 22 yaşındaki Türk futbolcu, gazetecilere yaptığı açıklamada, ''Bu şekilde bittiğine üzgünüm. Çünkü 2 yıldır Inter'deyim ve henüz hiçbir şey kazanamadık. Eminim ki gelecek yıl birşeyler kazanacağız'' dedi. 
     Alınan başarısız sonuçlara karşın FC Inter'in teknik kadrosuna da sahip çıkan Emre, ''Bir dizi sakatlığın sorumlusu Alfano Futbolcuların kondisyonundan sorumlu antrenör değil. Bazen sezon bu şekilde gidiyor. Sadece şanssızlık'' açıklamasında bulundu. 
     Milano Belediyesi, İtalya Kulüpler Birliği, İtalya Futbol Federasyonu, hakem ve futbolcu derneklerinin katkılarıyla düzenlenen ve AC Milan ve FC Inter'in resmi televizyonlarına abone olan izleyicilerin oylarıyla belli olan ''San Siro Ödülleri'' gecesinde, FC Inter'den Emre dışında Javier Zanetti, Cannavaro, Vieri ve Martins de ödül aldı. 
     Bu arada FC Inter Kaptanı Javier Zanetti de İtalya Birinci Futbol Ligi'nde ''2003'ün En Centilmen Futbolcusu'' seçildi. 

     
</TEXT>
</DOC>
