<DOC>
<DOCNO> 180676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yasam/ayas.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'e kafa tuttular 
</HEADLINE>
<TEXT>

   Balık avlamak için Karadeniz'e açılan iki arkadaş, fırtınaya yakalanınca dev dalgalar arasında tam 11 saat yüzerek kurtuldular 
      İSMAİL AKDUMAN Samsun DHA 
   
   Samsun'da, kayıkları fırtına nedeniyle 25 mil açığa sürüklenip batan Zeki Dursun Alioğlu ve Ulvi Kuran, Karadeniz'e teslim olmadı. 
   Çalıştığı Hollanda'dan bir ay önce tatil için Samsun'a gelen 4 çocuk babası Alioğlu 47 ile müteahhit arkadaşı Kuran 43 , önceki gün saat 15.00'de Çakıraltı mevkiinden balık tutmak için 4.5 metrelik bir kayıkla denize açıldı. Saat 17.00'de patlayan fırtına nedeniyle kıyıdan uzaklaşmaya başlayan amatör balıkçılardan Alioğlu, cep telefonuyla Sahil Güvenlik Komutanlığı'na "Bizi kurtarın" çağrısı yaptı. Ancak kendisinden bir daha haber alınamayan iki amatör balıkçı, 4 - 5 metrelik dev dalgalar arasında 25 mil açığa sürüklendi. 
   
   'Donmaktan korktuk' 
   Kayıkları daha fazla dayanamayıp önceki gece saat 24.00 sıralarında batan Alioğlu ve Kuran, can yeleklerini giyip kendilerini azgın sulara bıraktı. 
   Tam 11 saat boyunca yüzerek dalgalarla mücadele eden iki arkadaş, Çarşamba ilçesi açıklarında dün öğlen kıyıya ulaşmayı başardı. Donma tehlikesi geçiren iki arkadaştan Kuran hastaneye kaldırılarak tedavi altına alınırken, Alioğlu, yaşadıklarını şöyle anlattı "Önce yağmur yağdı, ardından fırtına çıktı. Geri dönmek istedik, motor çalışmadı. Uzun süre sürüklendikten sonra kayık battı. Can yeleklerimizi giyip denizde yüzmeye başladık. Donacağız diye çok korktuk. Birbirimize cesaret vererek, yüzmeye devam ettik. Sahile çıktığımızda önce bir eve sığındık, ardından ambulansla hastaneye gittik." 
   
   
</TEXT>
</DOC>
