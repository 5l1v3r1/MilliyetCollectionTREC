<DOC>
<DOCNO> 198960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/altan.html </URL>
<DATE> 2003/12/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tatilde... 
</HEADLINE>
<TEXT>

   
   Siz bayramı nasıl geçirdiniz bilmiyorum ben evden hemen hemen hiç dışarı çıkmadım. Birdenbire düşen termometre, yağmaya başlayan kar, beyazlanan damlarla arsalar, puslu gök, camları zangırdatan rüzgar, yakası kalkık paltolarıyla çamurlu kaldırımlardan hızlı hızlı yürüyen insanlar, beni dış dünyadan kopardı. Maddi olmaktan çok, manevi bir sıcaklığın özlemiyle kitaplarımın arasına sokuldum. 
   Masamın üzerindeki ukala ukala kitapları bir kenara ittim çocukluğumda okuduğum romanların sayfaları içinde geçmişe doğru kolan vuran salıncaklar kurdum. 
   
   Akagündüz'ün "Üç Kızın Hikayesi"... Beşinci sınıfta kabakulak olduğum zaman yine böyle soğuk bir günde okumuştum onu. O yaşlarda beni nasıl içten sarmıştı. 
   Sonra Akagündüz'le rakı sofrasında geçen Ankara geceleri... Onun ağzında meyhanenin adı mektepti. Öğle oldu mu, yuvarlak masanın etrafına teker teker damlardık. Akşam akşam yine öyle... 
   Dışarıda karşılaştığımız zaman 
   - Mektebe mi diye sorardı. 
   - Mektebe. Siz 
   - Ben de mektebe... 
   Yürürdük yan yana... Ben yazı hayatına yeni atılmış olmanın sıkıntıları içindeydim. O, yazı hayatının sonuna gelmiş olmanın sıkıntıları içindeydi. Benim de her yazımı basmıyorlardı, onun da... Ben de parasızdım, o da... Başlangıcıyla sonu aynı sıkıntıda birleşen bir meslekte, kırk beş yıllık bir fasıla ile buluşmuştuk. 
   Ve bir öğle üzeri Aka'ya fenalık geldi. Kucaklayarak yavaş yavaş çıkardık kendisini. Artık bir daha mektebe gelemeyecekti. Ve bir daha kabakulak oldukları zaman onun romanlarını okuyan ilkokul çocukları, hayatın ilk sıkıntılarıyla karşılaşınca, Aka'yı orada kendilerini beklerken göremeyeceklerdi. 
   
   "Akşam Güneşi"nin kabı iyice solmuş. Vaktiyle bir yaz tatilinin bütün hayalini kaplamıştı bu roman. Bizim evin bahçesinde de akşam saatlerinde ateş böcekleri uçardı. Acaba komşu köşkün kızı ataşemiliter olmamı bekler miydi 
   Reşat Nuri'yi Akagündüz'den daha sonra tanımıştım. Yolu Ankara'ya düştükçe gazeteye uğrar, sigarasının uzayan külüyle masanın yanına oturur, dereden tepeden konuşurdu. İçkisiz mütevazı bir lokantaya çıkardık. Ne şöhretini, ne içindeki pırıltıları dış görünüşünün vitrinine bir süs olarak asmaya tenezzül etmeyecek kadar duygulu bir yazardı. 
   Son yazdığı "Bu Gece Başka Gece" piyesi Ankara'da temsil ediliyordu. Kendisi piyesinin prömiyerine gelemeyecek kadar hastaydı. İstanbul'dan tiyatroya telefon etmişti 
   - Piyes nasıl, diye soruyordu. 
   - Fevkalade, dedim, halk deli gibi alkışlıyor. Çok beğenildi. 
   Son konuşmamız oldu bu. 
   Akşam Güneşi'nin kabı iyice solmuş. Baharda yine ateş böcekleri uçar bizim o taraflarda. Kimbilir belki komşu köşklerdeki küçük kızların bekleyeceği ümidiyle, ataşemiliter olmak hayaline dalan çocuklar da bulunuyor yine... 
   
   Bu ne "Tipi Dindi". Ah yazık tanıyamadım şu Mahmut Yesari'yi. Bir fıkra parasına roman yazıldığı devirde ayakta durmak kimbilir ne güç olmalı, öyle değil mi Mahmut Yesari Gece okulunun bitmeyen mütalaalarında, senin "bahçende açan gülün" kokusuyla vakit geçirirdik. Ne çare, ısırgan toplamak için de olsa, aynı bahçeye gelmemizi bekleyemedin. 
   
   "Beyaz Şemsiyeli"nin üzerindeki ithaf dün yazılmış gibi. 
   Ercüment Ekrem, liseyi bitirdiğim, yıl ilk içki kadehini sen vermiştin galiba elime. Avrupa'ya gideceğim gece ne kadar çok içmiştik. 
   - Kal yahu, yarın da içeriz, diyordun. 
   Sonunda sen sözünü tutmadın. Kalsaydın yine beraber içerdik. 
   "Polislerin imtihanı"nı yeni baştan okudum ve Ulunay'a hırslandım. Refik Halid'i görmek, ancak onun kuzu ziyafetlerinde nasip olduğu için, üstadın sohbetinden kaç zaman var ki, mahrumuz. 
   
   Kaybolmuş kıyılardan artakalmış kırık dökük hatıralar gibi, kitaplarımı toplayıp tekrar yerlerine koydum. Pencereye dayandım. Dışarıda insanlar gidip geliyordu. Eski bir beyit döküldü dudaklarımdan 
   Şuaranın bütün asarını hıfzettik biz 
   Şuara görmedi hayfa bizim asarımızı 
   
   Not 41 yıl önce yazılmış bir yazı... "Milliyet"ten... 
   
      
   
</TEXT>
</DOC>
