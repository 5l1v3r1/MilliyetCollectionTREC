<DOC>
<DOCNO> 194282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan, Bakan Çiçek'ten borcunu öde nasihati aldı 
</HEADLINE>
<TEXT>

   Adalet Bakanı Çiçek, Cem Uzan'la görüştüğünü ve 'Borcunuzu ödeyin' dediğini açıkladı. Çiçek, 'Bu nevi adamlarla tek başıma görüşmem, ne olur ne olmaz ' dedi 
      ANKARA Milliyet 
   
   Adalet Bakanı Cemil Çiçek, Hazine'nin batık bankalardan kaynaklanan alacağının tahsilatını hızlandırmak amacıyla hazırlanan yasa tasarısı konusunda birçok batık banka sahibi ile görüştüğünü söyledi. Çiçek, Uzan Grubu'na ait İmar Bankası konusunda da Genç Parti GP Genel Başkanı Cem Uzan'la görüştüğünü belirterek, "Ben bu nevi adamlarla yalnız görüşmem, ne olur ne olmaz. 'Borçlarınızı ödeyin' dedik" diye konuştu. 
   
   'Eleştiri niye azaldı ' sorusu 
   TBMM Plan ve Bütçe Komisyonu'nda milletvekillerinin sorularını yanıtlayan Çiçek, "Son dönemde Uzan Grubu'na ait yayın organlarında hükümete yönelik eleştirilerin dozu azaldı. Bu konuyla ilgili Cem Uzan'la bir görüşmeniz oldu mu " sorusuna şu yanıtı verdi 
   "Cem Uzan bana geldi. Başka batık bankacılar da geldi. Bizim kapımız adalet, hak kapısıdır. Tüm arkadaşlar da bilirler. Biz görüşmek isteyen herkesle görüşürüz. Ölüm orucundaki mahkumla da, örgüt üyesiyle de, onların aileleriyle de görüştük. Geleni geri çevirmeyiz. Bu kişi de neticede bir siyasi partinin genel başkanı. Randevu istemiş. Vermeyebilirsiniz, ama biz verdik." 
   Çiçek, siyasetteki deneyiminden dolayı hiçbir zaman "bu nevi adamlarla" yalnız görüşmediğini belirterek, "Ne olur, ne olmaz. Uzan'la da yalnız görüşmedik. Her şey ortadadır. Kanunlarla, hiçbir kanunla verilmesi mümkün olmayan bir toleransı tanımamız da söz konusu değil. Bu zaten mümkün de değil" dedi. 
   
   'Yata bindin' derler    Siyasette olduğu gibi, özellikle taşradaki yargıçların da kiminle oturup kalktıklarına dikkat etmesi gerektiğini belirten Çiçek, "Bizim de dikkatli olmamız lazım. Birinin yatına bindiğiniz zaman sorarlar ne için, ne karşılığında bindin diye" şeklinde konuştu. 
   
   'Devlete gelmezlerse inek gibi sağılırlar'    Çiçek, Uzan'la yaptığı görüşmenin nedeni konusunda, "Maksat tahsilatın hızlandırılmasıdır. 'Borcunuzu ödeyin' dedik" diye konuştu. 
   Çiçek, hazırlanan tasarıyla Hazine'nin batık bankalardan kaynaklanan milyarlarca dolarlık alacağının tahsilatını hızlandırmayı amaçladıklarını kaydetti. 
   Eleştiriler doğrultusunda tasarının eksiklerini tamamlayacaklarını kaydeden Çiçek, "Tasarıda diyoruz ki, 'Gelin kaçmayın, borcunuzu ödeyin.' Bir kişi kanun tarafından aranıyorsa, deyim yerindeyse o kişiyi gittiği yerde inek gibi sağarlar. Falanca yere rüşvet ödeyeceğine, gel devletine borcunu öde" dedi. 
   
   
</TEXT>
</DOC>
