<DOC>
<DOCNO> 179335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko05.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Odun, kömür almanın tam zamanı... 
</HEADLINE>
<TEXT>

     Türkiye, çöl sıcaklarının etkisiyle adeta kavrulurken, bu mevsimde fiyatların cazip olması ve kışa hazırlıksız yakalanma endişesi, dar gelirlileri odun-kömür alımlarına yöneltti. 
     Bursa'daki mahrukatçılarda odunun tonu, geçen yılki fiyat olan 150-160 milyon liradan satılıyor. Geçen yıl tonu 240 milyon liradan satılan ithal kömürün fiyatı ise bu yıl, dolardaki değer kaybına paralel olarak 200 milyon liraya geriledi. 
     Mahrukatçılar, fiyatların geçen yıla göre cazip olmasına karşın, yine de istenilen düzeyde olmayan satışları artırmak için ücretsiz nakliye, vade farksız taksitle satış gibi olanaklar da sağlamaya başladılar. 
     Bursa Mahrukatçılar Odası Yönetim Kurulu Üyesi Mustafa Anaç, esnafın bu durumdan memnun olmadığını, maliyetlerin artması yüzünden zarar etmeye başladıklarını söyledi. 
     Kış mevsiminin yaklaşmasıyla fiyatların artabileceğine dikkati çeken Anaç, ''Şu anda satışlarımız tamamen veresiyeye döndü. Vatandaş, taksitle yakacak almak istiyor, biz de kabul etmek zorunda kalıyoruz. Veresiye defterleri kabardı. Geçen seneden beri borcunu ödemeyenler var. Fakat yine de veresiye vermeye mecburuz. Ayrıca, satışları artırmak için nakliyeyi de üstlendik. Müşteri, 50 kilo odun kömür bile alsa evine kadar teslim ediyoruz. Bu da maliyetleri artırıyor. Zararına satış yapmak zorunda kalıyoruz'' dedi. 
     Kaçak kömür satışından da yakınan Anaç, ithal kömür adı altında adi kömür satıldığını, denetimlerin yeterli olmaması yüzünden bu kişilerin yakalanmadığını öne sürdü. 
     
</TEXT>
</DOC>
