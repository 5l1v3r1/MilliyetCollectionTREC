<DOC>
<DOCNO> 171523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Henüz hazır değiliz' 
</HEADLINE>
<TEXT>

   Christoph Daum, düzeltmeleri gereken çok hatalar bulunduğunu savundu, "Çalışırken, acı çekerken attığımız her adım, şampiyonluk için" diye konuştu 
      MEHMET DEMİRKOL 

   
   FENERBAHÇE Teknik Direktörü Christoph Daum dün düzenlediği basın toplantısında takımın son durumu hakkında bilgi verdi. Alman hoca, "Öncelikle amacımız bütün bir maç koşabilen bir takım yaratmak. Çalışmalar gözönüne alındığında her bir oyuncumuz İstanbul, Ankara mesafesini yürüyerek gitmiş durumda. Şimdi koşarak geri gelecekler. Çünkü bu yol aslında şampiyonluk yolu" dedi. 
   BOCHUM karşısında yorgunluktan kaynaklanan ve düzeltilmesi gereken hatalar yaptıklarına değinen Daum, "Oyunculara söylediğim birşey var "Çalışırken, acı çekerken attıkları her adımın şampiyonluk için olduğunu unutmamalılar. Şu ana kadar tempodan memnunum. Şimdilik hazır değiliz. Oyuncularımızın bireysel olarak kendilerini, yeteneklerini geliştirmeleri gerekiyor" diye konuştu. 
   TUNCAY ve Aurelio'nun oynadıkları pozisyonda iyi olacaklarına inanmaları gerektiğini de söyleyen Alman hoca, "Basın onların eski pozisyonlarında oynamaları yönünde baskı yapacaktır. Ancak önemli olan Fenerbahçe'nin menfaatleri. Tuncay iyi gol vuruşları olan bir futbolcu. Ama o vuruşları yapabilmek için iyi futbolcu olmaya gerek yok" ifadesini kullandı. 
   DAUM, "Benim kafamdaki Fenerbahçe'de o vuruşları yapabilen bir oyuncunun kanatta da yer alması çok önemli" derken oyuncularına sürekli Kennedy'in şu sözünü söylediğini belirtti "Ülkem benim için ne yapıyor değil, ben ülkem için ne yapmalıyım." Alman hoca bireylere göre değil, takım başarısına göre planlar yaptığına da değindi, "Eğitim henüz tamamlanmadı" dedi. 
   
   Daum'dan inciler 
   Hooijdonk yaşlı değil. Bazı futbolcular yaşlandıkça olgun bir kadına benzer. 
   Gökdeniz, Emre ve Nihat keşke kadromuzda olsa. 
   Transferin ne zaman sonuçlanacağını bana değil, Hakan Bilal Kutlualp'e soracaksınız. 
   
   
   Alex rest çekti    MEHMET ÇİFTÇİ 

   SARI - Lacivertli formayı giymek için gün sayan Brezilyalı savunma oyuncusu Alex, kulübü Santos'u ikna etmeye çalışıyor. Brezilya'nın resmi ajansı Estadoa'ya konuşan genç stoper, menajeri Guiliano Bertolucci'nin, Santos ile yoğun pazarlıklara girdiğini ifade etti, "Bonservisimin yarısı özel bir şirkette. Fenerbahçe onlarla anlaştı. Şimdi Santos'u bekliyoruz" dedi. 
   KULÜBÜNE rest çeken ve "Sorun yaratmayın, ben Fenerbahçe'ye gitmek istiyorum" diyen Alex, Fenerbahçe'nin kendisine bir yıl için 1.2 milyon dolar teklif ettiğini de belirtti. Brezilyalı oyuncu, "Bu ücret benim buradan aldığımın çok çok üstünde. Hem zaten İstanbul'a bir yıl için gidip, tekrar Santos'a geri döneceğim. Bu fırsatı kaçıramam" diye konuştu. 
   
   Enke'den mesaj    ALMAN kaleci Fenerbahçe'nin teklifini resmen doğruladı. Enke, "Barcelona ile iki yıl daha sözleşmem bulunuyor. Eğer bonservisimi bedava verirlerse Fenerbahçe ile sözleşme imzalayacağım. Kulübümden cevap bekliyorum. Daum'dan çok güzel bir teklif aldım. Türkiye'ye gelmek istiyorum" ifadesini kullandı. Bu arada Fenerbahçe ile yollarını ayıran Vladimir'in Rusya İkinci Ligi'nden bir takımla 250 bin dolara anlaştığı öğrenildi. 
   
   Abdullah kazandı    FUTBOL Federasyonu Başkanı Haluk Ulusoy, Fenerbahçe'nin Abdullah konusundaki itirazını dikkate almayacaklarını açıkladı. Ulusoy, "Bize beş yıl önce yapılan özel bir anlaşma gönderdiler. Galatasaray'a gitmesi halinde 500 bin dolarlık tazminat maddesi var. Ancak bize göre hiçbir geçerliliği yok. O zaman Trabzonspor'un da Aurelio'yu geri alması gerekir" dedi. 
   
   
   
   
</TEXT>
</DOC>
