<DOC>
<DOCNO> 154330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/guncel/agun.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sakın uyuma Enes herkes seni bekliyor' 
</HEADLINE>
<TEXT>

Enes Günce'yi 30 saat sonra enkazdan çıkaran ekibin lideri, "Uyumaması için sürekli onunla konuştum. Bakışları minnet doluydu" dedi... 
     Çeltiksuyu YİBO enkazında çalışan kurtarma ekipleri, sağ öğrencileri kurtarabilmek için saatlerce onları yaşama bağlayan sohbetler yaptı. Kayseri Sivil Savunma Müdürlüğü kurtarma ekibi lideri Nurettin Karakaya, 30 saat süreyle enkazda kalan ve sağ olarak çıkarılan Enes Günce'yi nasıl kurtardıklarını şöyle anlattı 
     
     'BENİ BIRAKMA...' 
     "Duvarın altında sıkışmıştı. Çok korkmuştu. Ama onu hemen oradan çıkaramazdık. Saatler süren çalışma gerekiyordu. Çocuğu kesinlikle ayık tutmalıydık. Geceydi ve o da çok yorgundu. Uyumaması için sohbet etmeye başladık. Yanından kısa bir süre ayrılsam, geri dönüşümde 'Ne olur beni bir daha yalnız bırakma' diyordu. 'Dayan. Bak senin çıkmanı vali, milli eğitim müdürü bekliyor. Annen ve baban da burada' diyordum. Bu tür konuşmalarım ona moral ve güç kaynağı oluyordu. Yaklaşık 7.5 saat süren bir çalışma sonucu Enes'i kurtardık. 'Gözün aydın', dediğim zaman bakışları minnet doluydu." 
     
     ŞOK GEÇİREBİLİRDİ 
     Yeni Yükselentepe Kültür Derneği GEA Kurtarma Arama Ekibi lideri Aydın Evliyaoğlu da, enkaz altında kalan Mesut Becerikli'yi 14 saatlik çaba sonucunda kurtardıkları belirterek, şunları söyledi "Eğer uyanık tutarsak gücü artacaktı. Onu kurtarmak için çalıştığımızı bilmeliydi. Bunu da konuşmalarla sağlıyorduk. Uyursa solunum düzeni bozulacaktı, aniden uyansa şok geçirecekti." 
     
     
     
     

</TEXT>
</DOC>
