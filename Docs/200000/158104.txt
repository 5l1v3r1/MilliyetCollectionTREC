<DOC>
<DOCNO> 158104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur31.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "AB görüşmeleri için karar öne çekilsin" 
</HEADLINE>
<TEXT>

     Başbakan Recep Tayyip Erdoğan, Türkiye'nin tüm siyasi kriterleri yerine getirmesi durumunda, AB tam üyelik müzakerelerinin başlamasının kararlaştırılmasına ilişkin tarihin öne çekilmesini istedi. 
     AP Liberal ve Demokratlar Grubu Genel Sekreteri Alexander Beels ve Grup Başkanı Graham Weston'u Başbakanlık Merkez Bina'da kabul eden Başbakan Erdoğan, Türkiye'nin AB üyeliği konusunda siyasi kriterlerle ilgili uyum çalışmalarını yaptığını ve yapmaya devam ettiğini söyledi. 
     Haziran ayının sonuna kadar bir uyum paketinin daha yasalaşacağını bildiren Erdoğan, yıl sonuna kadar da AB ile ilgili siyasi kriterleri yerine getirme konusunda kararlı olduklarını vurguladı. 
     Türk Milleti'nin yüzde 75'inin ülkenin AB'ye üyeliğinden yana olduğunu belirten Erdoğan, Türkiye'nin atacağı adımlara AB'nin de olumlu karşılık vermesi gerektiğini anlattı. 
     AP Liberal ve Demokratlar Grup Başkanı Graham Weston ise liberal parti olarak, Türkiye'nin siyasi kriterleri yerine getirmesi halinde müzakerelere başlanması konusunda karar aldıklarını bildirdi. 
     Türkiye'nin AB'ye katılımının Avrupa'nın savunma politikasının güçlenmesine kayda değer bir katkısı olacağını belirten Weston, bu birlikteliğin, AB ile Orta Asya arasındaki ticaretin gelişmesini de sağlayacağını bildirdi. 
     
</TEXT>
</DOC>
