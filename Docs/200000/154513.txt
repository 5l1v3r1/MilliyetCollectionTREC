<DOC>
<DOCNO> 154513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/siyaset/siy05.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik 60'lık müsteşar seçti 
</HEADLINE>
<TEXT>

Milli Eğitim Bakanı Hüseyin Çelik, müsteşar olarak seçtiği profesör Birinci'nin 65 yaşına kadar görev yapması için özel formül geliştirecek 
     ANKARA Milliyet 

     Hükümet'in memurlara 61 yaşında zorunlu emeklilik getirmesine karşın 60 yaşındaki Prof. Dr. Necat Birinci'nin Milli Eğitim Bakanlığı'na müsteşar olarak atanması için hazırlanan kararname Başbakanlığa gönderildi. Milli Eğitim Bakanı Hüseyin Çelik, müsteşarını Yükseköğretim Kurulu YÖK ile "en iyi geçinen" İstanbul Üniversitesi'nden seçti. 
     AKP Antalya Milletvekili Mehmet Dülger'in eşi Doç. Dr. İlhan Dülger'le Birinci arasında karar vermekte zorlanan Çelik, Başbakan Recep Tayyip Erdoğan'a danıştı. Çelik daha sonra İstanbul Üniversitesi Rektörü Kemal Alemdaroğlu ile temasa geçti. Türbana karşı uygulamalarıyla dikkat çeken Alemdaroğlu'ndan onay alan Çelik, Birinci'nin kararnamesini Başbakanlığa gönderdi. Kararname, Erdoğan'ın onayının ardından Cumhurbaşkanı Ahmet Necdet Sezer'e sunulacak. 
     
     AKP'ye yakın 
     Çelik, İstanbul Üniversitesi'ndeki doktorasına danışmanlık yapan Birinci için özel formül geliştirecek. Bakanlar Kurulu'nda alınacak kararla Birinci'nin 65 yaşına kadar görev yapması sağlanacak. Atatürk Kültür Dil ve Tarih Yüksek Kurumu ve Türk Dil Kurumu üyesi olan Birinci, üniversite çevrelerince AKP'ye yakınlığıyla tanınıyor. 67 yayını ve 48 makalesi bulunan Birinci, Edebiyat Fakültesi'nde Türk Dili ve Edebiyatı Bölümü ile Yeni Türk Edebiyatı Anabilim Dalı başkanlığını yürütüyor. 
     

</TEXT>
</DOC>
