<DOC>
<DOCNO> 178279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur15.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden ortaya çıktı... Taşkesti'de su ısıtmak için orman yakmışlar 
</HEADLINE>
<TEXT>

     Bolu'nun Mudurnu İlçesi Taşkesti Beldesi'nde çıkan orman yangınına, bir çiftin fındık bahçesinde su ısıtmak için yaktığı ateşin neden olduğu anlaşıldı. 
     Bolu Valisi Mehmet Ali Türker, orman yangınına fındık bahçesinde yakılarak unutularak kütüğün neden olduğunu anlatarak, ''Saat 13.45'te çıkan orman yangını sonrasında yapılan araştırmada yangının başlama noktası olan fındık bahçesinin sahibi çiftin, jandarma tarafından ifadesine başvuruldu. Jandarma çifti, orman yangınına sebebiyet vermekten gözaltına aldı'' dedi. 
     
     30 HEKTAR ORMAN KÜL OLDU... 
     Jandarma tarafından gözaltına alınan Nail Şahin ve eşi Rezzan Şahin'in ilk ifadelerinde fındık bahçesinde bir kütüğü su ısıtmak için yaktıklarını anlattıklarını söyleyen Vali Türker, ''Kütüğü yakarak su ısıtan çift, gece kütüğü söndürmeden gitmişler. Bu da yaklaşık 30 hektarlık Karaçam Ormanı'nın yanmasına sebep oldu. Rezzan Şahin'in akli dengesinin bozuk olduğunu öğrendik. Çift, orman yangınına sebebiyet vermekten bugün adliyeye sevk edilecekler'' diye konuştu. 
     Öte yandan yangının ilk başladığı fındık bahçesi ve yangına sebep olan kütük, jandarma ekipleri tarafından incelendi. 
     
     KÖYLÜLER TEPKİ GÖSTERDİ 
     Gece boyunca orman yangınına kazma küreklerle müdahale eden orman köylüleri, yangına bir çiftin su ısıtmak için sebep olduğunu öğrenince, ''Burada binlerce köylü yaşıyor. Hepimiz bir kazan su ısıtmaya kalksak, Bolu'da tek bir ağaç bile kalmaz. Bir kazan sıcak suyun bu ormanın yanmasına neden olduğuna inanmak istemiyoruz'' dediler. 
     
</TEXT>
</DOC>
