<DOC>
<DOCNO> 196661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur24.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini ve baldızını bıçaklayıp boğazlarını kesti... 
</HEADLINE>
<TEXT>

     Malatya'da bir taksi şoförü, evi terk eden eşi ile baldızını bıçakladıktan sonra boğazlarını keserek öldürdü. 
     Alınan bilgiye göre, taksi şoförlüğü yapan Rıfat G. ile 6 ay önce evlendiği Sercan G. 22 , bir süre önce tartıştılar. Tartışma sonucu Sercan G, eşini terk ederek, ağabeyi Alaattin Yıldız'ın evine yerleşti. 
     Aradan 5 gün geçtikten sonra eşini almak için kayınbiraderinin Sarıcıoğlu Mahallesi Sarıcı Sokak'taki evine giden Rıfat G, eşini dönmesi için ikna etmeye çalıştı. Eşinin, ısrarına rağmen dönmek istemediğini söylemesi, Rıfat G'yi sinirlendirdi. 
     Rıfat G, eşi ve evde bulunan baldızı Emel Yıldız'ı bıçaklayarak yaraladı, daha sonra da boğazlarını keserek öldürdü. 
     Olaydan sonra kaçan Rıfat G, güvenlik güçlerince yakalandı. 
     
</TEXT>
</DOC>
