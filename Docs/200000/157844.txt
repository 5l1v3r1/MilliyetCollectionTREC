<DOC>
<DOCNO> 157844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan Sebat'a destek... 
</HEADLINE>
<TEXT>

     Trabzonspor Kulübü Asbaşkanı Erol Tuna, Birinci Süper Lig'e çıkmayı garantileyen Akçaabat Sebatspor'a destek olmaya çalışacaklarını söyledi. 
     Tuna, Akçaabat Sebatspor'un 80 yıllık bir özleme son verdiğini ve Trabzon'a bir rüya yaşattığını ifade ederek, ''Akçaaabat Sebatspor bizim bir parçamızdır. Onlara destek olmaya çalışacağız'' dedi. 
     Akçaabat Sebatspor'un başarısının kendilerine büyük sevinç yaşattığını belirten Tuna, ''Onlara tecrübelerimizden istifa etmelerini sağlayacağız. Akçaabat Sebatspor, Birinci Süper Lig'de de iyi bir konumda olacaktır'' diye konuştu. 
     Trabzon futbolunun, üzerindeki durgunluğunu attığını ve bir sıçramaya girdiğini de kaydeden Tuna, şöyle konuştu 
     ''Trabzon futbolu bu yıl iyi bir mahsul oldu. Trabzon Lisesi Türkiye Şampiyonu oldu. Trabzonspor, Türkiye Kupası'nı kazandı. Akçaabat Sebatspor Birinci Süper Lig'e çıktı. Üçüncü Lig'e de gelen takımlarımız var. Trabzonspor olarak sadece Akçaabat Sebatspor'a değil diğer kulüplere de yardımcı olacağız. Trabzon futbolunu daha başarılı günler bekliyor.'' 
     
</TEXT>
</DOC>
