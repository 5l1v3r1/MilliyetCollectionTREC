<DOC>
<DOCNO> 170728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko19.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sukuk İcara hayata geçiyor... 
</HEADLINE>
<TEXT>

     Körfez sermayesini Türkiye'ye çekmek için öngörülen varlığa dayalı tahvil Sukuk İcara enstrümanının hayata geçirilmesi için son aşamaya gelindiği bildirildi. 
     Kuveyt Türk Genel Müdür Ufuk Uyan, Esentepe'deki yeni genel müdürlük binasında hizmet vermeye başlamaları nedeniyle düzenlenen basın toplantısında yaptığı konuşmada, Kuveyt Türk'ün, Türkiye'nin büyüyen ekonomisine katkıda bulunmak için yurtiçi ve yurtdışından kaynak oluşturan, köprü görevi gören en büyük özel finans kurumu olduğunu söyledi. 
     Müşterilerini, ortaklarını ve çalışanlarını mutlu etmek için faizsiz bankacılık yaptıklarını ifade eden Uyan, merkez şube içinde oluşturdukları özel bankacılık birimi ile ilk defa özel bankacılık uygulamalarını başlattıklarını anlattı. 
     Uyan, ''Buralarda yeni işler yapacağız. Kredi ve taksit kartından, yeni ürün olarak yakın gelecekte çıkması beklenen faizsiz tahvil ve fon gibi her türlü menkul kıymet yatırımına kadar müşterilerimizin ihtiyacı olan çözümü getireceğiz'' diye konuştu. 
     Kuveyt Türk'ün öncülüğünde, Maliye Bakanı Kemal Unakıtan'ın da katılımıyla Haziran ayında Bahreyn, Kuveyt, Dubai'de özelleştirilecek kurumların tanıtımı yapıldığını anımsatan Uyan, şunları kaydetti 
     ''Faizsiz tahvil ya da varlığa dayalı tahvil olarak adlandırılan çalışmalar bir yıldır sürüyor. Ciddi şekilde altyapısı araştırılıyor. Hukuki olarak bir açık olmamaması açısından incelemeler yapılıyor. Model oluşmuş durumda. Burada maksat basit ve tekrarlanabilir bir alternatif ürün geliştirmek. Türkiye yıllardır Eurobond ihraç ediyor. Bu konuda bayağı bir kaynak oluşturuyor. Büyüyen bir ülkede en önemli konu kaynak veya tasarruf. Kuveyt Türk'ün yaptığı, bunları mobilize etmek için bir alternatif geliştirme çalışması. Bu çalışma, son aşamaya geldi. Herhalde neticelenince ilgili kamu kuruluşu gerekli açıklamayı bu yıl içinde yapacaktır.'' 
     
     CITIBANK İLE BERABER HAREKET EDİYORUZ 
     Kuveyt Türk'ün, Körfez ülkelerinden aktardığı kaynağın 300 milyon doları geçtiğini belirten Uyan, ortakları Kuveyt Finance House'nin Avrupa bankaları ile 1-2 milyar dolarlık faizsiz sendikasyonlar yaptığına dikkat çekerek, şöyle dedi 
     ''Benzer şeyleri biz de yapabiliriz. Bu hayata geçirilince Türkiye'ye ilk planda 1-2 milyar dolar kaynak hemen gelecek gibi gözüküyor, oradaki ilgiden dolayı.'' Uyan, Eurobond ihalesi gibi Hazine'nin ihtiyacına göre uygulamanın sıklıkla yapılabileceğine işaret ederek, ''Faizsiz bononun önemli özelliği uzun vadeli, 5 yıl olması ve 2'nci el piyasasının oluşturulması. İhtiyaca bağlı olarak vade çeşitleri olabilir. Faizsiz bononun çıkarılmasında Citibank ile beraber hareket ediyoruz'' şeklinde konuştu. 
     Körfez sermayesinin özellikle petrokimya, enerji gibi birçok alanda yatırımları olduğuna dikkat çeken Uyan, bir soru üzerine, ''Büyük yatırım fonları var. Bunlara gidip kapılarını aşındırmak lazım. Körfez yatırımcıları ilgi duyduğu sürece, Petkim, Tüpraş olsun başka konularda da yatırımlar düşünebilirler'' yanıtını verdi. 
     Uyan, bir diğer soru üzerine de yeni genel müdürlük binasının 13.1 milyon dolara mal olduğunu bildirdi. 
     
     PALMİYE AĞACI GİBİ KÖK SALMAYA BAŞLADIK 
     Kuveyt Türk Yönetim Kurulu Başkanı Mohammad S.A.I. Alomar da konuşmasında, aktifleri 641 milyon dolara, özkaynağı 63 milyon dolara ve 40 şubeye ulaşan Kuveyt Türk'ün, Türkiye ekonomisine önemli miktarda fon sağladığını belirterek, ''Kurumun simgesi olan palmiye ağacı gibi, Türkiye'nin bereketli topraklarına kök salmaya başladık. Türkiye'ye katkımız 3 milyar doları aşmıştır'' dedi. 
     5 yıl içinde Türkiye'de ilk 10 banka arasına girmeyi hedeflediklerini kaydeden Alomar, bir soru üzerine, Körfez ülkelerindeki faizsiz yatırıma ilişkin sermayenin büyüklüğünün 80 milyar dolar olduğunu bildirdi. Alomar, şunları söyledi 
     ''Bu sermayenin çoğu da yatırım yeri arıyor. Kısa dönemli olarak bu kaynaklar özellikle likidite fonlarına yatırılıyor. Daha çok reel ekonomiye yansıyacak yatırımlara girmek istiyorlar. Varlığa dayalı tahvil fonu çıkarılınca, Körfez ülkeleri buraya yatırım yapmak isteyecektir. İyi ürün sunulması önemli. Bunun çok büyük pazar olacağını düşünüyoruz. Faizsiz bono çıkınca ikincil piyasasının oluşacağını ve ticaretin artacağını düşünüyoruz.'' Mohammad Alomar, Türkiye ile Körfez ülkeleri arasında sermayeyi buluşturmaya çalıştıklarını vurgulayarak, ''Köprü konumu görererek özelleştirmeyle de Körfez bölgesinden akışı daha da hızlandıracağız. Biz uzun dönem için Türkiye'de bulunuyoruz. Türkiye'de yatırımlarımızı artırmaya kararlıyız'' dedi. 
     Maliye Bakanı Kemal Unakıtan, Körfez ülkelerine yaptığı gezinin ardından bir gazeteye yaptığı açıklamada, Arap sermayesinin talebi üzerine ''Sukuk İcara'' adıyla onlara dönük varlığa dayalı hisse senedi çıkaracaklarını bildirmişti. 
     
</TEXT>
</DOC>
