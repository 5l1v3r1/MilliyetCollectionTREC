<DOC>
<DOCNO> 187200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yazar/bila.html </URL>
<DATE> 2003/10/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Askeri seçenekler 
</HEADLINE>
<TEXT>

   
   1 Mart sürecinde yaşanan deneyimler ışığında bu kez Ankara ve Washington, mutabakat görüşmelerini TBMM kararının sonrasına bıraktı. 
   Bundan sonraki aşamada Türk ve ABD heyetlerinin yapacağı görüşmede Türk askerinin görev bölgesi ve sayısı belirlenecek. 
   Bu konuda yapılan ilk temasta, ABD tarafı, Türkiye'ye Bağdat'ın batısında Suriye sınırına kadar olan bir bölge önermişti. Türk tarafı ise Bağdat'ın kuzeyinde görev bölgesi istemişti. Taraflar, bir ortak karara varmadan, görüşmelere tezkere sonrasında devam etmek üzere ayrılmışlardı. 
   Şimdi Genelkurmay ve Dışişleri, mutabakat görüşmeleri için seçenekli hazırlık çalışması yürütüyorlar. 
   Genelkurmay'ın tercihi yine Bağdat'ın kuzeyinde görev yapmak. Ancak, ABD tarafı, Bağdat'ın batısı için ısrar ederse, Türk tarafı, her iki bölgede de görev almayı önerebilir. Bu öneriyi, ABD tarafı kabul ederse Türk askeri Bağdat'ın hem kuzeyinde, hem de batısında konuşlandırabilir. İki bölge birden söz konusu olursa bu kez gönderilecek asker sayısı da artırılacaktır. Görev bölgesi asker sayısını da belirleyecektir. 
   Bir bölgede görev üstlenilmesi seçeneğine göre Ankara'nın yaptığı hazırlık, Ankara'da 1. Taktik Tümen Komutanlığı ile bu tümene bağlı bir tugayı görevlendirmek yönünde. Tümen Komutanlığı'nda göre yapacak personel dışında, görevlendirilecek tugayın 4.000 - 4.500 kişiden oluşması planlanıyor. 
   Tümen karargahı Türk tugayı dışında iki tugaya daha komuta edecek biçimde hazırlanacak. Diğer iki tugayın birinin Pakistan tarafından sağlanması söz konusu. Üçüncü tugay için adı geçen Hindistan'da ise asker göndermeme eğilimi hakim oldu. 
   Bu koşullarda Ankara'da geliştirilen seçenekler ise şöyle özetleniyor 
   1- Pakistan ve bir başka ülkeden daha tugay verilmesi halinde, Türk Tümen Komutanlığı'na bağlı olmak üzere, bir Türk ve iki yabancı tugaya komuta edilmesi, 
   2- Sadece Pakistan'ın tugay vermesi halinde bir değil iki Türk tugayının görev yapması, 
   3- Pakistan'ın da asker vermemesi halinde üç tugayın da Türkiye'den karşılanması veya ABD güçlerinin Türk tugayı dışındaki bölgelerde görev yapmayı sürdürmesi. 
   Her seçenekte komuta merkezi Türk Tümen Komutanlığı olacak... 
   Yabancı ülkelerin Türk Tümen Komutanlığı'na bağlı olmak üzere asker verip vermemelerine göre de Türk askerinin sayısı belirlenmiş olacak. 
   Tezkerede asker sayısının belirtilmemesi bu seçeneklerin kesinleşmemiş olmasına bağlanıyor. 
   Sayı Türk ve ABD heyetlerinin belirleyeceği görev bölgesine göre saptanmış olacak. Ankara sadece Bağdat'ın batısında görev yapmaya sıcak bakmıyor, lojistik ve güvenlik gerekçeleriyle Bağdat'ın kuzeyinde görev yapma konusunda ısrarlı. ABD'nin batı ısrarıyla karşılaşırsa, orta yol olarak hem batıyı, hem kuzeyi birlikte talep edebilir. 
   
      
   
</TEXT>
</DOC>
