<DOC>
<DOCNO> 152656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur39.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakanlara teşekkür belgesi... 
</HEADLINE>
<TEXT>

     Selçuk Üniversitesi S.Ü Meram Tıp Fakültesi Aile Hekimliği Anabilim Dalı Başkanı Yrd. Doç. Dr. Ruhuşen Kutlu, Sigara Bırakma Polikliniği'ne, beklenenin üzerinde başvuru olduğunu söyledi. 
     Kutlu, S.Ü Binicilik Tesisleri'nde düzenlenen ''Sigarayı Bırakanlara Teşekkür Belgesi Verme Töreni''nde, Meram Tıp Fakültesi bünyesinde kurulan Sigara Bırakma Polikliniği'nin, bir tek kişiyi bile bu zararlı alışkanlıktan kurtarabilme amacıyla kurulduğunu belirterek, bugün ise yüzlerce kişiye sigarayı bıraktırmış olmanın mutluluğunu yaşadıklarını ifade etti. 
     Türkiye'de, sigaraya başlama yaşının ilköğretim çağına kadar düştüğünü vurgulayan Kutlu, çocukların ve gençlerin, hayatlarını etkisi altına alan bu tehlikeden mutlaka kurtarılması gerektiğini bildirdi. 
     İçinde 4 binin üzerinde zararlı madde bulunduran sigaranın kişi ve toplum sağlığı yanında bütçeye de önemli ölçüde yük getirdiğini anlatan Kutlu, ''Zehiri ve ölümü parayla satın alıyoruz. Sigarayı kullanan anne-babalar, kendilerini zehirlemekle kalmıyor, doğacak çocuklarının da özürlü olmasına neden oluyor'' dedi. 
     Meram Tıp Fakültesi Dekan Yardımcısı Prof. Dr. İshak Özkan da, yıllardır sigara tehlikesi ile iç içe yaşadığını belirterek, ''Sigara sağlığımı önemli ölçüde bozdu. 34 yıldır sevgilim gibi bağlı olduğum sigarayı bir çırpıda bıraktım. Artık çok mutlu ve rahatım'' diye konuştu. 
     Polikliniğe gelerek sigarayı bırakan Perihan Tunç ise ilk kez 24 yıl önce üniversiteyi kazanarak gittiği Ankara Otobüs Terminali'nde başladığı sigarayı, poliklinikteki seanslara devam ederek kısa sürede bıraktığını anlatarak, ''Eşim, sigara kullandığım için yataklarımızı bile ayırmıştı. Şimdi sigarayı bıraktım ve artık özgürüm'' dedi. 
     Tören sonunda, sigarayı bırakma programına devam eden ve 3 aydır sigara içmeyen 50 kişiye teşekkür belgesi verildi. 
     





</TEXT>
</DOC>
