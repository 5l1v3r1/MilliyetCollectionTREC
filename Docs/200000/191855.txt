<DOC>
<DOCNO> 191855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo11.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Ankara'da yara saracak 
</HEADLINE>
<TEXT>

     Beşiktaş'a sahasında farklı skorla yenilerek, camiada hayal kırıklığı yaratan Gaziantepspor, deplasmanda karşılaşacağı Ankaragücü maçı hazırlıklarına başladı. 
     Ligde yakaladığı istikrarlı çıkışı ve 5 haftalık galibiyet serisini Beşiktaş maçı ile kesintiye uğratan kırmızı-siyahlı ekip, deplasmanda karşılaşacağı zorlu rakibi Ankaragücü'nü yenerek hatasını telafi etmek istiyor. 
     Teknik Direktör Nurullah Sağlam, mutlak galibiyet için hazırlandıkları Beşiktaş'a yenildikleri için çok üzgün olduklarını, ama ligin uzun bir maraton olduğunun unutulmaması gerektiğini söyledi. 
     Sağlam, "Önümüzde çok zorlu bir maç var. Futbolcularımın moralini terapilerle düzeltmeye çalışıyoruz. Çok iyi hazırlanıp, deplasmandan 3 puanla dönmek ve kesintiye uğrayan istikrarlı çıkışımızı sürdürmek istiyoruz" dedi. 
     
</TEXT>
</DOC>
