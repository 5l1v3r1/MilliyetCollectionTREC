<DOC>
<DOCNO> 187491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun36.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatikan, prezervatiflerin "geçirgen" olduğuna inanıyor .. 
</HEADLINE>
<TEXT>

     Vatikan, prezervatiflerin sperm ve virüs geçirebildiğini düşünüyor. 
     Alman Der Spiegel dergisinin internet sayfasında çıkan haberde, Vatikan'ın, ''prezervatiflerde küçük delikler bulunduğunu'' ve AIDS hastalığına yol açan HI-virüsünün bu deliklerden geçerek insanlara bulaşabileceğine inandığı belirtildi. 
     Habere göre, Roma'da aile sorunlarından sorumlu olan Kardinal Alfonso Lopez Trujillo, BBC radyosuna yaptığı açıklamada, ''AIDS virüsü, bir spermden yaklaşık 450 kat daha küçük. Bir sperm bile prezervatiften geçebilir'' dedi. 
     Kardinal Trujillo, bu yüzden prezervatif ambalajlarının üzerine sigarada olduğu gibi tehlikelere dikkat çekici ibareler konulması gerektiğini söyledi. 
     Dünya Sağlık Örgütü'nün ise Vatikan'ın bu tezini sert dille eleştirdiği, bir örgüt temsilcisinin, ''Prezervatif ve HIV ile ilgili bu yanlış açıklamalar tehlikeli. AIDS, bugüne kadar 20 milyon kişinin ölümüne neden olan tehlikeli bir salgın hastalık. Dünyada en az 42 milyon insanda HIV bulunuyor'' dediği kaydedildi. 
     Prezervatiflerin, AIDS hastalığının bulaşma olasılığını yüzde 90 oranında azalttığına dikkati çeken örgüt, prezervatiflerin yırtılıp kayabileceğini, ancak normal prezervatifte virüsün geçebileceği delikler bulunmadığını bildirdi. 
     
</TEXT>
</DOC>
