<DOC>
<DOCNO> 184562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko17.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Dubai'deki toplantılara Türkiye damgasını vurdu... 
</HEADLINE>
<TEXT>

     Devlet Bakanı Ali Babacan, Dubai'deki IMF-Dünya Bankası yıllık toplantılarına Türkiye'nin damgasını vurduğunu ifade ederken, ''5 gün içerisinde 50 toplantıya katıldık ya da görüşme yaptık'' dedi. 
     Bakan Babacan, Dubai'de yapılan IMF-Dünya Bankası Yıllık toplantının ardından, İstanbul bağlantılı geldiği Esenboğa Havalimanı'nda açıklamalarda bulundu. 
     Toplantının bu yılki açılış toplantısına Başbakan Recep Tayyip Erdoğan'ın ''şeref konuğu'' olarak katıldığını ve 700 kişiye konuşma yaptığını hatırlatan Babacan, bu konuşmanın çok beğenildiğini ve Türkiye'nin büyük bir ilgi odağı olduğunu söyledi. 
     Türkiye'ye ilginin yoğun olduğunu anlatan Bakan Babacan, bazı görüşme taleplerini zaman yetersizliğinden dolayı reddetmek zorunda kaldıklarını, Türkiye'deki istikrar ve sağlanan ekonomik gelişmelerin bu ilgide etkili olduğunu kaydetti. 
     ABD'de yaptıkları temasların ardından Türk tahvillerine ilginin arttığını hatırlatan Babacan, bu ilginin Dubai'de de devam ettiğini, sadece portföy için değil doğrudan yabancı sermayenin de ilgisinin giderek arttığını söyledi. 
     
     DOĞRUDAN YATIRIM İÇİN İLGİ 
     Babacan, Avrupa Yatırım Bankası Başkan Yardımcısı ile yaptığı görüşmede, Avrupa'daki yatırımcıların doğrudan yatırım için, Türkiye'ye ilişkin bu bankadan bilgi istediklerini sevinerek öğrendiğini bildirdi. 
     Temasları çerçevesinde Avrupa Birliği komisyon üyesi ile de görüştüğünü ifade eden Babacan, AB ile ekonomik uyum sürecinde daha yakın çalışmalarda bulunma konusunda görüş birliğine vardıklarını vurguladı Babacan, Dubai'de 23 finans kuruluşunun temsilcisiyle bire bir toplantılar düzenlediklerini ve Türkiye'deki son gelişmeleri anlattıklarını kaydetti. 
     
     ''ÖĞRENCİLER BİLE TÜRKİYE'Yİ YAKINDAN İZLİYOR'' 
     Babacan, ABD ve Dubai'deki temasları Türkiye'ye olan ilgiyi gözlemlediklerini belirterek, şunları kaydetti 
     ''Yabancı finans çevreleri, yatırımcılar, gazeteciler, hatta öğrenciler bile, Türkiye'yi çok yakından dakika dakika izliyorlar. Türkiye güçlü bir siyasi istikrarla ve kararlı adımlarla ilerlemektedir. Türkiye uyguladığı politikalarla sadece bölgesinde değil tüm dünyada saygınlığını kazanmakta ve bir cazibe merkezi haline gelmektedir. 
     Türkiye'ye yönelik bu güveni üretim istihdama dönüştürmek için, planlı ve programlı mücadelemizi sürdürmekteyiz. Bu mücadele yavaş yavaş da meyvelerini vermektedir. Bu olumlu gelişmeler, günlük yaşama da yansımaktadır. Bu yansıma artarak da devam edecektir.'' ''Türkiye, Irak'a asker göndermezse kredi gelir mi Bir şüpheniz var mı '' şeklindeki soruya karşılık ise Babacan, ''bunu oldukça açık şekilde Amerikan tarafı açıkladı, bunun üzerine artık söylenecek bir söz bulamıyorum'' dedi. 
     
</TEXT>
</DOC>
