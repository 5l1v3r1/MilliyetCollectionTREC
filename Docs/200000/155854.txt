<DOC>
<DOCNO> 155854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur10.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "YÖK yasası değişmelidir" 
</HEADLINE>
<TEXT>

     Milli Eğitim Bakanı Hüseyin Çelik, daha çağdaş bir eğitim, daha hür ve üretken bir üniversite için YÖK Yasası'nın değişmesi gerektiğini söyledi. 
     İstanbul Politikalar Merkezi Koordinasyonu'nda oluşturulan ve Sabancı Üniversitesi Anne-Çocuk Vakfı ile Açık Toplum Enstitüsü tarafından desteklenen ''Eğitim Reformu Girişimi ERG Toplantısı'', Tuzla'daki Sabancı Üniversitesi'nde başladı. 
     Toplantının açılışında konuşan Çelik, Türk toplumunun sorgulamaktan, tartışmaktan ve reform kelimesinden korkmaması gerektiğini ifade etti. 
     Çelik, YÖK Yasası'nda değişiklik yapmak istedikleri zaman birilerinin telaşa kapıldığını belirterek, şunları kaydetti 
     '' Aman bırak dokunulmaz , Yağlı boya elini sürme ... Hayır arkadaşlar, daha çağdaş bir eğitim, daha hür ve üretken bir üniversite için isminde olduğu gibi üniversal bir anlayışla, üniversal değerlerin hakim olduğu üniversite için YÖK Yasası da değişmelidir. 'Değişmez' diye bir şey yok. Çünkü hayat değişkendir. Yasalar bu toplumun ihtiyacına cevap vermiyorsa, o yasalar değişmelidir. Çünkü TBMM'nin varlık sebebi budur. Millet iradesine dayalı olarak bunlar yapılacaktır. Atatürk'ün bize miras olarak bıraktığı aklın ve bilimin ışığında yapılacaktır.'' Türk milli eğitiminin hastalıklarının çoktan teşhis edildiğini, tedaviye geçmenin zamanının geçmekte olduğunu vurgulayan Çelik, artık söylem zamanı değil, eylem zamanı olduğunu kaydetti. 
     Çelik, Türkiye'deki eksiklik, aksaklık ve olumsuzluklara rağmen eğitim alanında çok güzel gelişmelerin de olduğunu, Sabancı Üniversitesi ve benzerlerinin gelişmelerin örneklerini oluşturduğunu vurgulayarak, eğitimde 10 yıl öncesine göre çok önemli mesafeler alındığını bildirdi. 
     Eğitim reformu girişiminin çok önemli olduğuna dikkati çeken Çelik, ''Statükonun en korktuğu şey reform kelimesidir. Bunun telaffuzu dahi bazılarını ajite etmeye yetiyor'' diye konuştu. 
     Meyve vermeyen, kökleri çürük olan bir ağacın aşılanması gerektiğini ifade eden Çelik, şunları kaydetti 
     ''Reform, aşı yapmaktır. Eğitim sisteminin iyi meyveler vermediği ortadadır. O zaman, burada yapılması gereken şeyler vardır. Hep birlikte bunu yapacağız. Üniversite, STK'lar, özel sektör ve devlet bu işin içindedir. Bu etkileşim devam ederse ve bu sinerjiye dönüşürse, eğitim meselesini halledebiliriz.'' Türk eğitim sisteminin artık Ankara'dan idare edilemeyeceğini dile getiren Çelik, '' Bu değişmeli deyince kıyamet kopuyor. Cumhuriyetin temel niteliklerinde hiçbir tereddüdümüz yok. Bu memleket demokratik, laik, sosyal bir hukuk devletidir. Bunu tartışma konusu yapmıyoruz. Bunlara muhalif bir unsur ortaya çıktığı zaman, Milli Eğitim Bakanı olarak ilk tepkiyi ben gösteririm'' diye konuştu. 
     Çağdaşlığın lafla olmayacağını, çağdaş eğitimin bazı unsurların biraraya gelmesiyle mümkün olacağını anlatan Çelik, şöyle devam etti 
     ''Atatürk, meşhur sözünde, hepimiz biliyoruz ki, 'Ben size miras olarak akıl ve ilimden başka bir şey bırakmadım' der. Atatürk bize ideoloji falan bırakmadı. Türk milli eğitiminin meselelerini ideolojik yaklaşımla çözme lüksüne sahip değiliz. Pedagojik yaklaşmak zorundayız. İnsanlar kereste değil. Siz onları tornadan geçirip tek tip sopalar haline getiremezsiniz. Tek tipçilik, ilkel bir anlayıştır. Demokrasinin çoğulcu vasfına aykırı bir anlayıştır. Demokrasinin çoğulcu vasfı, eğitime de yansıtılmalıdır. Biz maymunları eğitir gibi insanları eğitmiyoruz. Böyle bir eğitim tarifi elbette yanlış olur.'' Sabancı Üniversitesi Mütevelli Heyeti Onursal Başkanı işadamı Sakıp Sabancı da, yetişmiş insanın önemini vurgulayarak, Türkiye'nin sanat, spor gibi her alanda daha başarılı olması için yetişmiş insan gücüne ihtiyacı bulunduğunu söyledi. 
     Bazı ülkelerin eğitime ayırdıkları parayla karşılaştırıldığında Türkiye'nin eğitim bütçesinin ''fukara'' kaldığını ifade eden Sabancı, ''Önceliklerin önceliği eğitimdir'' dedi. 
     İstanbul Politikalar Merkezi Direktörü Prof. Dr. Üstün Ergüder de, Türkiye'nin eğitim sorunlarına öncelik vermek ve çözüm aramak amacıyla düşünen insanların biraraya gelip bu girişimi oluşturduklarını anlattı. 
     Prof. Dr. Ergüder, birlikteliğin sağlanmasıyla sorunun çözüleceğini ifade ederek, Türkiye'nin geleceğine dönük projeksiyonlar üzerinde de mutlaka tartışılması gerektiğini kaydetti. 
     Sabancı Üniversitesi Rektörü Prof. Dr. Tosun Terzioğlu da, eğitimin Türkiye'nin en stratejik öncelikli alanlarından biri olduğunu belirterek, eğitimde yapılacak iyileştirmelerin diğer alanları da olumlu etkileyeceğini kaydetti. 
     Açılış konuşmalarının ardından basına kapalı olarak devam eden ve iki gün sürecek ''Eğitim Reformu Girişimi'' toplantısında, üniversite öncesi eğitim sistemi, eğitim ve finansman, eğitim ve toplumsal cinsiyet, ders kitapları, eleştirel düşünme gibi konular ele alınacak. 
     
</TEXT>
</DOC>
