<DOC>
<DOCNO> 180219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yazar/zbirand.html </URL>
<DATE> 2003/09/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kanmayın, Berlin kararını vermemiş... 
</HEADLINE>
<TEXT>

   
   Başbakan Tayyip Erdoğan'ın Almanya'ya yaptığı resmi gezi, 2004 yılı Aralığına kadar sürecek olan uzun bir maratonun açılışı niteliğindeydi. AB'den, katılma müzakerelerinin başlangıç tarihi alınana kadar, önümüzdeki 16 ayda belki de defalarca Berlin'e gidilecek. Kanlı canlı pazarlıklar yapılacak. 
   Erdoğan'ın AB kampanyasını Berlin'de başlatması son derece yerinde bir hareketti. Her resmi gezide olduğu gibi de, başarılı geçti. Güzel sözler söylendi. Pırıltılı vaatlerde bulunuldu. 
   Ancak, bunlara pek kanmamak gerekiyor. 
   Daha gidilecek çok uzun bir yol var. 
   Alman Başbakanı Schröder tam bir ikilem içinde. 
   Bir yanda, Alman kamuoyu var. Bu kamuoyu da Türkiye'nin tam üyeliğinden çekiniyor. Birlikte yaşadıkları 2.5 milyonluk Türk toplumuna bakıyor ve "Biz bu insanlardan çok farklıyız. Bu insanlarla iç içe yaşamamız çok güç. Üstelik, tam üyelikle birlikte milyonlarca yeni Türk işçisi Alman pazarına dolacak. Hem işimizi elimizden alacaklar, hem de huzurumuzu bozacaklar" diyor. Alman Hristiyan Demokrat muhalefet partisi de, işte bu tepkiye sahip çıkıyor. Sosyal Demokratları sıkıştırıyor, Almanya'yı uzun vadeli çıkarlarını iyi hesaplayamamakla suçluyor. Bu baskı önemli, zira iktidar yarışında iki parti İktidar, Sosyal Demokrat ve Muhalefet, Hristiyan Demokrat arasındaki fark son derece ince. Türkiye'nin AB üyeliği el yakabilir. Sosyal Demokratlara çok pahalıya mal olabilir. 
   Zaten bundan dolayıdır ki, Schröder açıkça muhalefete seslenip, Türkiye'ye verilen sözlerden geri dönülmemesi ve Türkiye'nin tam üyeliği üzerinden "politika yapılmaması" çağrısında bulunuyor. Ancak nafile, muhafazakarlar hiç oralı olmuyorlar. 
   Öte yandan ise, Schröder'in diğer sorunu da, Türkiye gibi ağırlıklı bir ülkeye kapı kapatan bir ülke durumuna düşmemek. Türkiye'ye HAYIR denmesi veya yeni bir ertelemeye gidilmesinin yaratacağı depremin farkında. Hem Türk-Alman, hem Türkiye-AB ilişkileri, hem de Türkiye'nin iç dinamiklerinde ortaya çıkacak olan büyük istikrarsızlık Berlin'i düşündürüyor. 
   
   PEKİ, BUNDAN SONRA NE OLACAK 
   İşte Erdoğan-Schröder görüşmesi böyle bir ortamda gerçekleşti. Resmi konuşmalar ve ardından yapılan açıklamalara bakılacak olursa, Schröder son derece olumlu mesajlar verdi. 
   40 yıldır, Türkiye'nin AB'ye tam üyeliğinin tüm Alman hükümetleri tarafından muhafazakar Kohl dahil desteklendiğini artık verilen sözlerin arkasında durulması gerektiğini belirtti. Türkiye, Kopenhag kriterlerini yerine getirdiği taktirde AB'de yerini alacağını söyledi. Bugüne kadar ki reformları da övdü. 
   
   BU SÖZLERE NE ORANDA İNANMAK GEREKİR 
   Türk heyeti, Berlin temaslarından son derece memnun. 
   Ancak, Alman hükümetinin nabzını çok iyi tutan çevrelerle yaptığım konuşmalar, bu sözlerin bir güvence anlamına gelmediğini gösteriyor. Bir yetkili "Schröder Türkiye'ye tarih verilmesinden yana, ancak koşulların henüz yerine gelmediğini düşünüyor. Zamana ihtiyacı var. Kamuoyunu ve muhalefeti yatıştırmanın yollarını arıyor. Ankara'dan destek bekliyor. Önümüzdeki aylarda uygulamalar ve Kıbrıs konusundaki gelişmeler Schröder'in elini güçlendirecektir. Ancak, henüz kesin karar verilmiş değil" derken, Berlin'in genel nabzını yansıtıyordu. 
   Almanya bir karar vermeden önce koşulların daha iyileşmesini bekliyor. Hükümetin eğilimi, Türkiye'yi dışarda bırakmamaktan yana, ancak muhafazakar partinin, Türkiye konusunu iç politika konusu yapmasından da son derece rahatsız. 
   Önümüzdeki 16 ay hayati önemde. 
   En basit hatanın, yanlış anlaşılacak bir adımın dahi kabul edilemeyeceği kadar ince bir yoldan geçilecek. 
   Erdoğan'ın Berlin gezisi iyi geçti. Ancak bu sadece bir başlangıç. AB'yi ikna etmeye yönelik kampanyanın ilk adımı. 
   İbre, çok yavaş dahi olsa, Türkiye'den yana kayıyor. Geriye, reformların ayrıntılarıyla uygulanması kalıyor. 
   2004 Aralığı randevusu, Türkiye Cumhuriyetinin en önemli buluşması olacak... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
