<DOC>
<DOCNO> 166266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/ekonomi/eko05.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkinci Meclis'te iflas toplantısı 
</HEADLINE>
<TEXT>

Angora Evleri'nin müteahhidi Arabul, site sakinlerine 'İflas ertelenirse projeyi bitireceğim' dedi 
     AYDIN HASAN Ankara 

     Mesut Yılmaz'dan Deniz Baykal'a, Erkan Mumcu'dan Melih Gökçek'e kadar pek çok siyasetçinin konutu olduğu için 'İkinci Meclis' diye anılan Angora Evleri'nde iflas toplantısı gerçekleştirildi. 
     Projenin müteahhidi Barmek İnşaat'ın Başkanı Hüseyin Arabul'un, Angora Evleri'nde avukatlarıyla birlikte düzenlediği toplantıda site sakinlerini bilgilendirdi. Bazı sakinler, "Ben paramı verdim, tapumu almak istiyorum.. Aldatıldım diye dava açacağım" diyerek tepki gösterdi. Arabul, 440 milyar haciz geldiğini, işleri bir ay askıya aldıklarını belirterek şöyle dedi 
     "Bu projenin 180 milyon dolarlık inşaat potansiyeli var. Bitirilmesi için 22 trilyon liraya ihtiyacımız var. Barmek bu işte iflas etti. Ticaret mahkemesine başvuru yaptık. Bilirkişi olumlu rapor verdi. 10 Temmuz'da mahkeme iflasın ertelenmesine karar verirse işlerin devamı mümkün." Arabul, "Diğer şirketlerden aktararak borçlarımı ödeyeceğim. İstanbul yaklaşımıyla borçları yapılandıracağım. Angora Evleri'nde yanımda çalışan herkes kazandı, ben hariç. Yanımda çalışanların yaptıklarının cezasını ödüyorum" dedi. 
     

</TEXT>
</DOC>
