<DOC>
<DOCNO> 190326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yasam/yas01.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ellerimizi bırakırsak öleceğimizi düşündük 
</HEADLINE>
<TEXT>

   Geçirdikleri kaza sonrası kocası Yüksel'in elini tutarak ambulans bekleyen Tuğba Aydın, "Onu bir kere daha göremeyeceğim diye çok korktum" diyor 
      Semra Kardeşoğlu 
   
   GAZETELERE önceki gün bir trafik kazası sonrasının fotoğrafı yansıdı. Kazada yaralanan ve ambulansı beklerken el ele tutuşan genç bir çiftin fotoğrafıydı bu. Gelen görevliler, genç çiftin ellerini ayırmak için epeyce uğraştı ancak ikisi de "Öleceksek birlikte ölelim, bizi ayırmayın" diyordu. Sonunda genç çift aynı ambulansa bindirilerek hastaneye kaldırıldı. 
   
   1.5 ay yatakta kalacak 
   KAZAYI ucuz atlatan Tuğba - Yüksel Aydın çifti, "Evlenebilmek için tam dört yıl bekledik. Beş aylık evliyiz. O an ellerimizi bırakırsak öleceğimizi düşündük" diye o anki duygularını özetledi. İstanbul Tıp Fakültesi'ndeki tedavilerinin ardından taburcu edilen Yüksel Aydın 25 , omurgasındaki zedelenme nedeniyle 1.5 ay daha yataktan kalkamayacak. 
   
   Yıllar özlemle geçti 
   VÜCUDUNDA ve başında ezikler bulunan Tuğba Aydın 23 , hikayelerini şöyle anlattı "Dört yıl önce tanıştık. Uzun yol gemilerinde makinist olarak görev yapıyordu. Ben de Selçuk Üniversitesi Turizm Otelcilik Bölümü'nde okudum. O işe çıktığı zaman 7 - 8 ay birbirimizi görmediğimiz oluyordu. Önce benim okulum, sonra onun askerliği derken yıllarımız birbirimizi özleyerek geçti." 
   
   İkimiz de işsizdik 
   GEÇEN 10 Mayıs'ta biriktirdikleri paralarla zar zor evlenmiş Tuğba ve Yüksel Aydın. "İkimiz de işsizdik. İki ay önce iş buldum" diyor Tuğba Aydın, devam ediyor "Kredi kartlarına 4.5 milyar borcumuz birikti. Sonunda Yüksel'e iş çıktı. Kasımda sefere çıkacaktı. Evlendiğimizden bu yana yemeğe çıkamamıştık, hem 'işi kutlayalım' diyerek cumartesi gecesi borç parayla Taksim'e gittik." 
   
   Beni Yüksel çıkarmış 
   DÖNÜŞTE yanlarında arkadaşları Çiğdem Gey'in de olduğunu belirten Tuğba Aydın, Taksim - Bakırköy dolmuşuna bindikten sonrasını şöyle anlatıyor "Merter'i geçmiştik ki büyük bir sesle irkildim, sonra bayılmışım. Beni Yüksel çıkarmış dolmuştan. Sonra yanıma uzandı. Kendime geldim ama öleceğimizi zannettim. Bu nedenle son dakikalarımızı ayrı geçirmek istemedim." 
   
   
</TEXT>
</DOC>
