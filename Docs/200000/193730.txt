<DOC>
<DOCNO> 193730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun29.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''Kıbrıs AB'nin önünde engel'' 
</HEADLINE>
<TEXT>

     Alman Frankfurter Rundschau gazetesi, Kıbrıs sorununun, Türkiye'nin AB üyeliği yolundaki en büyük engellerden birini teşkil ettiğini yazdı. 
     Gazetede, dün açıklanan AB ilerleme raporuyla ilgili olarak verilen haberlerde, AB Komisyonu'nun raporunda, Türkiye'ye ''kapının açık bırakıldığı'', ancak adaletin yeteri kadar bağımsız olmadığı, işkencenin tümüyle önlenemediği ve temel hakların hala kısıtlandığı şeklinde eleştirilere yer verildiği belirtildi. 
     En büyük engellerden birini de Kıbrıs sorununun oluşturduğu ifade edilen haberde, sorunun, Kıbrıs Rum kesiminin AB'ye üye olacağı 1 Mayıs 2004'e kadar çözülmemesi durumunda, bunun Türkiye'nin AB yönündeki çabalarını büyük ölçüde olumsuz yönde etkileyeceği kaydedildi. 
     Gazetede, ''Erdoğan Hızlı Gidiyor'' başlığıyla verilen bir başka haberde de Başbakan Recep Tayyip Erdoğan'ın, kendisinden beklenmeyen bir hızla Türkiye'nin modernleşmesi için çaba harcadığı belirtilerek, son dönemde yaptığı reformlara yer verildi. Türkiye'nin son olarak büyük bir ekonomik kriz atlattığı hatırlatılan haberde, ekonomik büyüme hızında Türkiye'nin dünyada Çin Halk Cumhuriyeti'nden sonra ''potansiyel olarak ikinci sırada'' yer aldığı ifade edildi. 
     Gazetede Türkiye'nin AB üyeliğine ilişkin yer alan yorumda ise Almanya'daki muhalefet partilerinin bu konuyu Avrupa Parlamentosu seçim kampanyası için malzeme yapmaya karar verdikleri hatırlatıldı, iktidar partilerinin de aslında Türkiye'nin AB üyeliği konusunda büyük çekincelere sahip oldukları görüşüne yer verildi. 
     
     ''TÜRKİYE KIBRIS SORUNUNU ÇÖZMELİ'' 

     Frankfurter Allgemeine Zeitung gazetesi de ''AB Türkiye Kıbrıs Sorununu Çözmeli'' başlığıyla verdiği haberde, Kıbrıs sorununun Türkiye'nin AB üyeliği önündeki en büyük engel olarak kalmaya devam edeceğini yazdı. Haberde, Dışişleri Bakanı ve Başbakan Yardımcısı Abdullah Gül'ün ise buna karşılık Kıbrıs sorununun çözümünün Kopenhag kriterlerinin bir parçası olmadığını dile getirdiği hatırlatıldı. 
     Die Welt gazetesi de Türkiye'deki reformların komisyon raporunda büyük takdir toplamasına rağmen uygulamada yetersiz görüldüklerini, Türkiye'nin önündeki en büyük engeli de Kıbrıs sorununun oluşturduğunu yazdı. 
     
</TEXT>
</DOC>
