<DOC>
<DOCNO> 150680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun17.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, savaştan önce çocuklarını karşısına aldı ve şöyle dedi... 
</HEADLINE>
<TEXT>

     İngiltere Başbakanı Tony Blair, ''Savaştan önce çocuklarımı karşıma oturttum ve bu durumun benim işime ve siyasi geleceğime mal olabileceğini anlattım'' dedi. 
     Irak savaşının çıkmasından bu yana verdiği ilk özel röportajda The Sun gazetesine, ''Gerçekten de siyasi hayatımı riske attım'' diyen Blair, bütün bu olanların ardından, Saddam Hüseyin'in Bağdat'ta Firdevs meydanındaki heykelinin halk tarafından indirilişini gördüğünde, sadece mutluluk ve rahatlama hissettiğini bildirdi. 
     Süreç boyunca Fransa'nın tavrından rahatsızlık duyduğunu ve mutsuz olduğunu belirten Blair, ''Eğer Birleşmiş Milletler birlik içinde davranabilseydi, birlikte bir tutum takınabilseydi, belki de savaştan kaçınabilirdik'' dedi. 
     Ailesinin savaş boyunca hep arkasında olduğunu anlatan Blair, en büyük oğlu Euan'ın üniversite eğitimi nedeniyle aileden ayrı yaşadığını hatırlatırken, ''Normalde pek aramayan çocuk her gece telefondaydı, halimi hatırımı soruyor, bana destek veriyordu. Bu süreç boyunca eşim Cherie'den de büyük destek gördüm'' diye konuştu. 
     Maiyetinde çalışan bütün bürokratlara ''İstifaya hazır olun'' mesajı verdiğini de belirten Blair, bütün aileyi bu sonuca hazırladığını, en küçük oğlu olan 2 yaşındaki Leo'nun ise olan-biteni anlamadığını anlattı. Leo'nun ''sıkıntıların panzehiri'' görevi yaptığını da belirten Blair, ''Tabii ki ailem benim için çok endişelendi. Üç büyük çocuğum her gün gazetelerde çıkan gelişmelerden bütünüyle haberdardı. Bu nedenle de onlarla her şeyi açık konuştum ve bu savaşın benim işime mal olabileceğini anlattım'' ifadesini kullandı. 
     Suriye'ye saldırı konusundaki spekülasyonları bir kez daha reddeden Blair, Avrupa'da federal bir süper devlet arayışı içinde olmadıklarını da belirtirken, savaşta ilk İngiliz askerinin ölümünü duyduğunda büyük bir keder hissettiğini anlattı. Devrik Irak lideri Saddam Hüseyin'in yaşayıp yaşamadığını bilmediğini belirten Blair, partisinin İşçi Partisi Arap savaşçılara İngiliz askerini hedef gösteren Glasgow milletvekili George Galloway'i ise ''yüz karası'' olarak niteledi. 
     Öte yandan Sun'ın röportajından alıntı yapan diğer İngiliz gazetelerinde değişik yorumlar yer aldı. Bazı gazeteler, ''çocuklarıyla ilgili basında haber yayınlanmasına şiddetle karşı çıkan ve bunu yapan gazeteleri mahkemeye bile veren Blair'in, işine geldiği zaman çocuklarını politika malzemesi yapabildiği'' yorumunu yaptı. 
     





</TEXT>
</DOC>
