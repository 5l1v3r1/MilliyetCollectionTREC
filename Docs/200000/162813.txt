<DOC>
<DOCNO> 162813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur34.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Büyükşehir Belediye Başkanı Gökçek yargılanıyor... 
</HEADLINE>
<TEXT>

     Ankara Büyükşehir Belediye Başkanı Melih Gökçek'in belediyeye ait bir arsanın önce Belko'ya tahsis edilmesi, ardından satılması nedeniyle ''görevini kötüye'' kullandığı iddiasıyla yargılanmasına Yargıtay'da başlandı. 
     Yargıtay 4. Ceza Dairesi'nde görülen davanın duruşmasına Melih Gökçek ile avukatı Mehmet Ali Alan katıldı. 
     Gökçek, duruşmada yaptığı savunmada, Belko'nun ayni sermaye artırım talebinde bulunduğunu, kendisinin de bu talebi belediye meclisi ve encümenine ilettiğini söyledi. 
     Söz konusu talebin görüşüldüğü ve kararın alındığı belediye meclisi ve encümenin toplantısına katılmadığını kaydeden Gökçek, Belko'nun belediyenin bir şirketi olduğunu, sermaye artırımının arsa tahsisi yoluyla yapıldığını kaydetti. 
     3 ayrı mahkemeden arsanın değerinin tespitini istediklerini ve arsanın metrekaresine 50-70 milyon lira arasında değer biçildiğini ifade eden Gökçek, Belko'ya arsanın metre karesi 85 milyon liradan ayni sermaye olarak tahsisinin yapıldığını belirtti. 
     Belko'nun Batıkent'te bulunan bu arsayı tahsisten 47 gün sonra KDV dahil metrekaresi 189 milyon liradan bir kooperatife sattığını anlatan Gökçek, şöyle konuştu 
     ''İçişleri Bakanlığı müfettişinin yasalara uygun olmayan bir şekilde oluşturduğu bilirkişi ise birim fiyatı, 200 milyon lira olarak belirledi. Çünkü bilirkişi heyeti baz yıl olarak 1986'yı esas aldı ve buradan eskalasyon uygulayarak geldi. Oysa bu arada 2 devalüasyon yaşandı. Krizden sonra Ankara'da emlak fiyatları yarı yarıya ucuzladı.'' 
     
     ''SİYASİ NEDENLERLE AÇILAN BİR SORUŞTURMA'' 
     Ayni sermaye tahsislerinin diğer belediyeler tarafından yapıldığını kaydeden Gökçek, ''Eğer burada ben suçlanıyorsam 3 ayrı bilirkişi incelemesi yaptıran mahkeme de benim suçuma ortak'' dedi. 
     Dava konusu soruşturmanın dönemin İçişleri Bakanı Rüştü Kazım Yücelen'e imzasız ve isimsiz bir şikayet üzerine başladığını bildiren Gökçek, ''Siyasi nedenlerle açılan bir soruşturma sonucu karşınızda bulunuyorum. Rüşvet almak veya bir başkasına menfaat sağlamak şerefsizliktir, haysiyetsizliktir. Ben hayatımda böyle bir şey yapmadım. Beraatımı talep ediyorum'' diye konuştu. 
     Gökçek'in avukatı Mehmet Ali Alan da söz konusu arsanın Belko'ya tahsisinde Gökçek'in sermaye artırımı talebini belediye meclisi ve encümenine iletmekten başka bir dahlinin bulunmadığını söyledi. 
     Soruşturmanın genişletilmesini de isteyen Alan, aynı konuyla ilgili olarak belediye meclisi ve encümeni hakkında Ankara 8. Ağır Ceza Mahkemesi'nde açılan davanın birleştirilmesini istedi. 
     Yargıtay 4. Ceza Dairesi Başkanı Fadıl İnan, savunmanın soruşturmanın genişletilmesi ve Ankara 8. Ağır Ceza Mahkemesi'ndeki davanın birleştirilmesi istemleri hakkında görüş bildirmek üzere dosyanın Yargıtay Cumhuriyet Başsavcılığı'na gönderilmesine karar verildiğini belirterek, duruşmayı ertelendi. 
     İddianamede, Gökçek'in Türk Ceza Kanunu'nun ''görevi kötüye kullanma'' fiilini düzenleyen 240. maddesine göre 1 yıldan 3 yıla kadar hapis cezasına çarptırılması isteniyor. 
     
</TEXT>
</DOC>
