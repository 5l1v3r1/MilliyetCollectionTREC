<DOC>
<DOCNO> 177495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur04.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üşüyen deli, ormanı yaktı 
</HEADLINE>
<TEXT>

     Erdoğan ÇANKUŞ FETHİYE, Muğla DHA 
     

MUĞLA'nın Fethiye İlçesi'ne bağlı Yakacık ve Eldirek Köyleri'nde toplam 3.3 hektar çam ağacının kül olduğu yangınları başlattığı iddia edilen ve akli dengesi bozuk 21 yaşındaki Fikri Guzhan, jandarma tarafından gözaltına alındı. Guzhan, jandarmaya "Üşüdüğüm için ormanı yaktım'' dedi. 
     Yakacık Köyü'nde önceki gece 01.00'de çıkan yangın 16.00'da kontrol altına alındı ve 3 hektar orman kül oldu. 
     Yakacık Köyü'ndeki yangının kontrol alındığı saatlerde 10 kilometre uzaklıktaki Eldirek Köyü'nde de, orman kulesi 7 noktadan dumanlar yükseldiğini gördü. Kule yetkilileri sabotaj olduğunu düşünerek, jandarmaya haber verdi. Alevler orman işçileri tarafından büyümeden söndürüldü. 3 dekar çam ağacı kül oldu. Jandarma ekipleri, köpekli timlerle Eldirek Köyü ormanlık alanının etrafını çevirdi. Muğla Orman İşletme Müdürlüğü'ne ait keşif helikopteri de havadan arama çalışmalarına katıldı. Fikri Guzhan, jandarma tarafından orman içinde elinde kibritle yakalandı. 
     Akli dengesi yerinde olmadığı ileri sürülen Guzhan, jandarmaya, "Üşüdüğüm için ormanı yaktım'' dedi. Guzhan'ın üzerinde biri boş diğeri dolu iki kibrit kutusu bulundu. Gözaltına alınan Guzhan, akli dengesinin yerinde olup olmadığının belirlenmesi için hastaneye sevk edildi. 

     
</TEXT>
</DOC>
