<DOC>
<DOCNO> 192049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo18.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Ağaoğlu camiayı üzdü 
</HEADLINE>
<TEXT>

     Trabzonspor Kulübü eski Başkanı Özkan Sümer, kendisinin yönetimden ayrıldığını, ancak kulüpten ayrılması gibi bir durumun olmayacağını söyledi. 
     Olağanüstü genel kurulun ertelenmesi öncesi oluşturulan 7 kişilik kriz komitesinde yer alması konusunda eleştirilen ve bazı kişileri etkilediği biçiminde eleştirilere uğrayan Sümer, Trabzon Gazeteciler Cemiyeti'nde düzenlediği basın toplantısında, Ahmet Ağaoğlu'nun başkanlığa adaylıktan çekilişinin ardından doğan boşluk ve neler yapılacağı biçimindeki düşünce ve sorumluluğun kendisini de olayların içine kattığını belirterek, şöyle konuştu 
     '' Özkan Sümer, başkanlıktan istifa etti. Neden bu olayların içinde yer almaktadır deniliyor. Benim kanaatim ise tam tersine, kulüp yönetimdeki görev alan insanların daha sonra uzaklaşması kulübü yalnızlığa götürür. Ben yönetimden ayrıldım, kulüpten ayrılmadım. Bilgi ve birikimimi Trabzonsporluluk anlayışım doğrultusunda herkesle paylaşırım.'' 
     
     HER TÜRLÜ OLUŞUMDA YOKUM, DEDİM 
     Ağaoğlu'nun başkanlığa adaylığını geri çekmesinin ardından divan kurulu, eski yöneticiler ve yönetim kurulunun aralarında bulunduğu grubun bir durum değerlendirmesi yaptığını ifade eden Sümer, şöyle devam etti 
     ''Benim düşüncem soruldu. Ben, her türlü oluşumda yokum dedim. Sayın Erkuloğlu da yok dedi. Diğer kişilere sorulunca, onlar özveriyle yönetimde görev alabileceklerini söylediler. O halde düşünce ve durum değerlendirilmesi için kriz komitesi kurulup çalışmalar başlasın dedik. Komitede ilk olarak Faruk Özak'ın başkanlığı fikri benimsendi ve Özak'a bu iletildi, ancak o ısrarla bunu reddetti. Özak, reddettikten sonra bize başka bir başkan adayı önerir misin dedik. Hayır dedi. Ondan sonra 7 kişilik komite yönetime alternatif olarak, genel kurulun kaldırılması tavsiyesinde bulundu. Ben de seçimden yana değildim. Ancak kimseye yön vermek, engellemek düşüncesinde olmadım.'' 
     
     GEÇMİŞLE HESAPLAŞMAYIN 
     Trabzonspor'da sevginin, bütünlüğün olması gerektiğini de ifade eden Sümer, ''Geçmişle hesaplaşmadan vazgeçilmelidir. Trabzonspor iyi değilse, bu insanların, bizlerin iyi olmamasından kaynaklanıyor. Birbirini sevmek, Trabzonspor'u sevmek, birbirine düşman olmak da Trabzonspor'a düşman olmaktır. Sevginin gücü keşfedilmeli, başka şeyler keşfetmeye kalkmayalım'' diye konuştu. 
     Sümer, kimseye karşı önyargılı olmadığını da yenileyerek, ''İskender Önal'ın adaylığına zamansal ve durumsal olarak karşı oldum. Başkan adayı olduğum dönemde, o da aday olmuştu. Kendine eleştiriler yöneltildiği halde o dönemde ben onun hakkında olumsuz bir şey kullanmadım. Genel kurul ertelenmesiyle sadece haksızlık başkan adayı Afacan Yılmaz Ergül'e yapılmıştır'' dedi. 
     
     AĞAOĞLU'NUN TERKEDİŞİ... 
     Sümer, başkanlığa adaylığını geri çeken Ahmet Ağaoğlu'nun ise son noktada camiayı üzdüğünü söyledi. 
     Ağaoğlu'nun Trabzon'dan ayrılışını kestiremediğine belirten Sümer, şöyle konuştu 
     ''Ağaoğlu'nun başkanlığının bağlandığı bir anda her şeyin terk edilmiş olmasının camiayı incittiği gerçeği var. Ağaoğlu, Trabzonspor'a bir hareket getirmiştir. Önemsenemeyecek katkılar var. İyi yönetici portresi de var. Arkasına bir destek aldı, ancak son noktada camiayı üzmüştür.'' Sümer, mevcut yönetim kuruluna destek verilmesi gerektiğini kaydederek, ''Bazı yönetim kurulu üyeleri ile görüştüm. Genel kurul için tarih belirlemesi yapmadıklarını söylediler. O halde seçimden konuşmak doğru olmaz'' dedi. 
     Bir gazetecinin, ''Bazı kişilerin, Sümer camiadaki birlik ve beraberlik konusunda bir engeldir yönündeki açıklamalarını nasıl değerlendiriyorsunuz'' sorusunu da Sümer, ''Benim atımı beğenmeyenin bari bir eşeği olsun'' diye yanıtladı. 
     
</TEXT>
</DOC>
