<DOC>
<DOCNO> 173566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur31.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Morg görevlisi, ölü doğan bebeklerin cesetlerini karıştırdı 
</HEADLINE>
<TEXT>

     SSK Yalova Yaşar Okuyan Hastanesi'nin morgunda bulunan 2 bebek cesedi karıştı. 
     Yalova'daki bir fabrikada çalışan Zafer Aydın, 2 gün önce eşi Gülcan Aydın'ı, doğum yapmak üzere SSK Yalova Yaşar Okuyan Hastanesi'ne götürdü. Ancak Gülcan Aydın, doktorların tüm müdahalelerine rağmen ölü bebek doğurdu. 
     Aynı tarihte doğum yapmak için eşi Ertuğrul Konuş ile birlikte hastaneye giden Yüksel Konuş'un ikiz bebekleri de ölü dünyaya geldi. 
     Olayın ardından, defnetmek istediği bebeklerini almak amacıyla hastanenin morguna başvuran Ertuğrul Konuş'a, cesetler 2 poşet içinde verildi. Dertli baba da hiç açmadığı poşetteki cesetleri, Orhangazi'deki bir mezarlığa defnetti. 
     Diğer ölü bebeğin babası Zafer Aydın da cesedi almak için morga gitti. Morg görevlisinin, hastanede bebek cesedi bulunmadığını söylemesi üzerine, Zafer Aydın şaşırdı. Durumun hastane yönetimi ve Yalova Cumhuriyet Başsavcılığı'na iletilmesinin ardından yapılan incelemede, Aydın'ın bebeğinin, ikiz bebeklerle birlikte, yanlışlıkla Ertuğrul Konuş'a verildiği belirlendi. 
     Soruşturmanın tamamlanmasından sonra, bebeklerinin Aydın ailesine teslim edileceği bildirildi. 
     Bu arada, Hastane Başhekimi Dr. Engin Ferah, morg görevlisi Eda Culu hakkında idari soruşturma açıldığını belirterek, ''Bu olayda, bütün suç ve sorumluluk, sağlık görevlisi arkadaşımızdadır. Gerekli tahkikatı yürütüyoruz'' dedi. 
     
</TEXT>
</DOC>
