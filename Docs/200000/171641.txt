<DOC>
<DOCNO> 171641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo12.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık Kupası 27 Temmuz'da koşulacak... 
</HEADLINE>
<TEXT>

     At yarışlarında Başbakanlık Kupası Koşusu, 27 Temmuz Pazar günü İstanbul'da yapılacak. 
     Türkiye Jokey Kulübü'nden TJK yapılan açıklamada, Veliefendi Hipodromu'nda saat 17.00'de başlayacak koşuya 9 safkan katılacak. 
     3 ve daha yukarı yaşlı safkan İngiliz atlarına ait koşu çim pistte ve 2 bin metre mesafeli olacak. Bu yılki Başbakanlık Kupası Koşusu'nun birincilik ikramiyesinin 160 milyar lira olduğu açıklandı. 
     1952 yılından itibaren koşulan bu önemli yarışın ilkini William Giraud'un ''Nur'' isimli safkanı, jokey Reşat Mergin ile kazanmıştı. Koşuyu en fazla kazanan eküriler ise, 4'er kez ile Simsaroğlu, Eliyeşil ve Atman ekürileri. 1997 yılında vefat eden jokey Ekrem Kurt ise, 12 birincilikle, bu koşuyu en fazla kazanan jokey unvanına sahip. 
     Bu koşunun en iyi bitiriş derecesi geçen yıl R. Volkan Ekinci'nin sahibi olduğu ''Grand Ekinoks'' isimli safkan tarafından, jokey Halis Karataş'la 2.01.07 olarak gerçekleştirildi. 
     Başbakanlık Kupası Koşusu'na Devlet Bakanı ve Başbakan Yardımcısı Mehmet Ali Şahin'in yanı sıra, devlet protokolüne dahil politikacılar, bürokratlar ve TJK Yönetim Kurulu Üyelerinin katılacakları bildirildi. 
     
</TEXT>
</DOC>
