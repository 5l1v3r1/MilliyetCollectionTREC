<DOC>
<DOCNO> 194602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo10.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor şokta .. 
</HEADLINE>
<TEXT>

     Sahasında konuk ettiği Denizlispor'a 2-1'lik skorla yenilen Gaziantepspor'da, beklenmedik yenilginin ve kötü futbolun şoku yaşanıyor. 
     UEFA Kupası ikinci tur ilk maçında Fransa'nın güçlü takımı RC Lens'i 3-0'lık farklı skorla yenerek spor kamuoyunun dikkatlerini çeken kırmızı-siyahlı ekibin Denizlispor'a yenilmesi, yönetim, teknik heyet ve taraftarları üzdü. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, Denizlispor maçında ilk yarıda iyi bir oyun sergilemiş olmalarına karşın, ikinci yarıda kötü oynadıklarını söyledi. 
     Maça iyi başlayan taraf olduklarını ve özellikle ilk yarıda rakibe göre çok üstün olduklarını belirten Sağlam, şöyle konuştu 
     ''İşi erken bitirmek için ilk yarıda baskılı oynayıp, üst üste gol atakları geliştirdik. Baskılı oyunumuz sonuç verdi ve rakip kalede çok sayıda gol pozisyonu yakaladık. Ancak, golcü futbolcularım net gol pozisyonlarını iyi değerlendiremedi. Rakibimiz ise bu atakları durdurmak için başarılı bir savunma yaptı. 
     İkinci yarıda ise takımda yorgunluk baş gösterdi ve beklenilen mücadeleyi sahaya yansıtamadık. Rakibimiz ise ilk yarıya göre toparlanıp daha atak oynadı ve zaaflarımızı değerlendirip 2 gol atıp, galip gelmesini bildi.'' Denizlispor yenilgisinin nedenini yorgunluk ve kadronun yeterli olmamasına bağlayan Sağlam, ''Bir hafta içerisinde üst düzey 3 maç oynadık. Gaziantepspor'un geniş bir kadrosu yok. Dolayısı ile futbolcularım, Denizlispor maçına yorgun çıktı. Özellikle ikinci yarıda bunu net olarak gördük'' diye konuştu. 
     Denizlispor maçını unutmak zorunda olduklarını, lige verilen bir haftalık arayı en iyi şekilde değerlendirmek istediklerini kaydeden Sağlam, şöyle devam etti 
     ''Milli maçlar nedeniyle lige verilen bir haftalık ara bizim için ilaç gibi oldu. Çok yoğun bir dönemden geçtik. İstikrarlı çıkışımız, Denizlispor yenilgisi ile kesintiye uğradı. Şimdi, önümüzde bir haftalık zaman var. Bu zamanı en iyi şekilde değerlendirip, deplasmanda karşılaşacağımız Malatyaspor maçına hazırlanacağız.'' 
     
</TEXT>
</DOC>
