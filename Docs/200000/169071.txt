<DOC>
<DOCNO> 169071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yasam/yas06.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.Ç.'nin feryadını adalet duymadı 
</HEADLINE>
<TEXT>

Zara'daki 'utanç davası'nın savcısı, 16 yaşındaki Y.Ç.'nin 11 yaşından bu yana defalarca tecavüze uğradığının 'sabit olduğunu' belirtti. Ancak mahkeme heyeti, 7 sanığı ikinci duruşmada serbest bıraktı 
     ERAYDIN AYTEKİN Sivas DHA 

     Bu kadar vicdansız olamam... 
     Sivas 2. Ağır Ceza Mahkemesi'nde görülen ikinci duruşmaya çıkarılan sanıkların tümü 'suçsuz olduklarını ve beraatlarını istedi. Sanıklardan Necmettin Karaoğlu, mahkemedeki ifadesinde Y.E.'nin torunuyla aynı yaşta olduğunu belirterek, "Ben, bu kadar vicdansız olamam" dedi. Y.E.'ye ilk tecavüz eden kişi olduğu iddia edilen Yusuf Yücetürk ise kendini şöyle savundu "Ben taksiciyim. Y.E.'yi para karşılığı okula götürüp getiriyordum. Annesinin kötü yolda olduğunu duyunca, bunu da bıraktım..." 
     
     Mardinli N.Ç.'ye tecavüz ettikleri iddiasıyla yargılanan kamu görevlilerinin göreve iade edilmelerinin yankısı sürerken, yargıdan aynı yönde bir karar da Sivas'tan gelmişti. 
     Sivas Zara'da 16 yaşındaki Y.Ç.'ye 11 yaşından beri tecavüz ettiği iddia edilen 7 sanık daha ikinci duruşmada serbest bırakılmıştı. Mahkeme heyetinin gerekçesi yine aynıydı "Suçun değişmeyeceği, delillerin toplanmış olması ve sanıkların ikametlerinin sabit olması." Bu gerekçeler, 7 sanığın 84 gün sonra tahliye edilmesine yetti. 
     Oysa, Savcı Halil İbrahim Kuş, 5.5 yıl ile 120 yıl arasında değişen hapis cezalarına çarptırılmalarını talep ettiği sanıkların Y.Ç.'ye defalarca tecavüz ettiklerinin "sabit olduğunu" belirterek, iddianamesinde şu bilgilere yer veriyordu 
     
     Okuldan tecavüze 
     "Sanıklardan Yusuf Yücetürk'ün otomobiliyle 1998 yılında okul çıkışı köyüne gitmekte olan mağdurenin yanına yaklaştığı ve mağdurenin yanında bulunan kardeşi Cem'i eve gönderip mağdureye önemli bir şey söyleyeceğini belirterek, hile ile taksisine aldığı, boş bir araziye götürerek, 15 yaşını tamamlamamış mağdurenin ellerini tutup mağdurenin kendisine karşı mukavemetini engellemek suretiyle ırzına geçtiği, kızlığını bozduğu, mağdurenin sanıktan korkusundan olayı kimseye anlatmadığı, Yücetürk'ün aralarında geçenleri, kız olmadığını ifşa edeceği tehdidiyle 1998 - 2002 arasında mağdurenin 4 - 5 kez daha ırzına geçtiği..." 
     
     "Yusuf'la yattın, benimle de" 
     "Sanıklardan Şinasi Ünal'ın 1999 ortalarında okulun bahçesinde oturmakta olan mağdureyi yanına çağırdığı, 'Gel, annen hakkında bir şey söyleyeceğim' diyerek hile yoluyla ırmak kenarına götürdüğü, burada, 'Yusuf'la yatmışsın. Benle de yatacaksın' diyerek, mağdurenin direnmesine rağmen zorla ırzına geçtiği..." 
     
     "Şinasi, Ömer için tuttu" 
     "Bu olaydan iki ay kadar sonra, sanık Şinasi Ünal'ın diğer sanık Ömer Köseahmetoğlu ile birlikte ... pazaryerinde gezmekte olan mağdureye annesinin yanına götüreceklerini söyleyerek arabaya davet ettikleri, mağdurenin sanık Şinasi'nin ırzına geçmesi sebebiyle teklifi reddettiği, ancak Ömer'in güven verici söz ve hareketleri sonucu arabaya bindiği, sanıkların mağdureyi ağaçlık bir yere götürdükleri, mağdurenin kendisini bırakmaları için bağırdığı, ancak Şinasi'nin tokat atarak susmasını sağladığı ve aynı zamanda mağdurenin kollarını tuttuğu, sanık Ömer'in 3 - 4 kez mağdurenin ırzına geçtiği, sanık Şinasi'nin bu kez ırza geçmediği eyleme doğrudan katıldığı..." 
     Sonuçta, Sivas 2. Ağır Ceza Mahkemesi'nde görülen duruşmada sanıklar Ahmet Yüksel 51 , Necmettin Karaoğlu 63 , Ömer Köseahmetoğlu 40 , Necati Dalaklıoğlu 49 , Yusuf Yüceyurt 52 , Şinasi Ünal 53 ve Vedat Eser 48 suçlamaları reddettiler. 
     Mahkeme de, suçun değişmeyeceği, delillerin toplanmış olması ve sanıkların sabit ikametleri bulunduğunu göz önüne alıp hepsini tutuksuz yargılanmak üzere serbest bıraktı. 
     
     

</TEXT>
</DOC>
