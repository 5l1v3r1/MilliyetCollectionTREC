<DOC>
<DOCNO> 195518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko10.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''TEKEL'i yakın zamanda tekrar ihaleye çıkarmayı düşünüyoruz'' 
</HEADLINE>
<TEXT>

     Maliye Bakanı Kemal Unakıtan, TEKEL'i yakın zamanda tekrar ihaleye çıkarmayı düşündüklerini bildirdi. 
     Unakıtan, ''Benim arzum 2003 yılında TEKEL'i tekrar ihaleye çıkarmak ama herşey benim arzumla olmuyor'' dedi. 
     Stratejik Teknik Ekonomik Araştırmalar Merkezi STEAM tarafından düzenlenen Vergi Arenası'nda bir konuşma yapan Maliye Bakanı, buradan ayrılırken, gazetecilerin çeşitli konulardaki sorularını yanıtladı. 
     Özelleştirme iradelerinde en ufak bir değişiklik olmadığını ve aynı hızla özelleştirmeyi yapma düşüncesinde olduklarını vurgulayan Unatıkan, şöyle konuştu 
     ''Rakam bizi tatmin etmezse bundan dolayı ne üzülürüz ne de niyetimizde bir düşüklük olur. Aynı isteklilikle devam ediyoruz. Daha önceden yaptığımız birçok ihalede yeterli fiyatı alamadığımız için ikinci ihaleye çıktık. Ondan çok iyi bir fiyat alabildik. Örneğin Kastamonu Sigara Kağıdı Fabrikası. Birinci ihalede 4.5 milyon dolar aldık, bu bizi tatmin etmedi. İkinci ihalede 9 milyon doları aşkın bir teklifle sattık.'' TEKEL'in satışı konusunda stratejide bir değişiklik yapılıp yapılmayacağı yönündeki soruya karşılık Unakıtan, ''stratejide nasıl bir karar vereceğimize arkadaşlarımız çalışıyorlar'' yanıtını verdi. 
     Unakıtan, bir başka soruya karşılık, arzusunun TEKEL'i 2003 yılında yeniden ihaleye çıkarmak olduğunu, ancak herşeyin kendi arzusuyla olamadığını, bazı imkansızlıklar nedeniyle tarihlerde kaymalar olabildiğini ifade etti. 
     Maliye Bakanı Unakıtan, ''sattığımız şeyler öyle ufak tefek şeyler değil. Gereği neyse ona uymak mecburiyetindeyiz'' diye konuştu. 
     
     KAYITDIŞI EKONOMİ İÇİN IMF'DEN HEYET GELECEK 

     Bakan Kemal Unakıtan, Kamu Mali Kontrol Kanun Tasarısı'nın, 18-19 Kasım tarihlerinde TBMM Plan Bütçe Komisyonu'na gelmesini beklediklerini söyledi. 
     Kamu Mali Kontrol Kanunu'nun çıkmasına önem verdiklerini belirten Unakıtan, bunun TBMM Plan Bütçe Komisyonu'nda bir-iki günde bitirilerek Genel Kurul'a gönderilmesini beklediklerini ifade etti. 
     Gazetecilerin ''Aralık ayına sarkar mı '' şeklindeki ifadesi üzerine Unakıtan, ''araya bayram tatili giriyor, sarksa bile Aralık ayının ilk günlerinde çıkar'' yanıtını verdi. 
     Unakıtan, kayıtdışı ekonomi ile mücadele konusunda ise sivil toplum örgütleri olsun, yabancı uzmanlar olsun çalışma yürüttüklerini ifade ederken, şunları kaydetti 
     ''IMF'ye gittik, bu konuda bir planınız varsa çalışma yapalım dedik. Biz buradan niyetli olarak gittik. Kayıtdışı mücadele konusunda kuvvetli bir irademiz var. IMF'den uzmanlar geldi, bir çalışma yaptılar. Çalışma bu hafta bitti. Aralık ayında başka bir ekip daha gelecek, bu ekip de gelecek. Sonra yaptıkları çalışmayı bir rapor olarak bize sunacaklar.'' 

     
</TEXT>
</DOC>
