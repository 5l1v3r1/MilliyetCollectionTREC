<DOC>
<DOCNO> 189614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/aspo.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a tek vuruş yetti 
</HEADLINE>
<TEXT>
   NOKTA ATIŞI 1-0 
   Diyarbakır karşısında tutuk görünen Siyah-Beyazlı ekip, zorlu engeli Tümer'in enfes firikiğiyle aştı. Sparta Prag sınavı öncesi yolluğunu üç puanla aldı. 
      
   90 DAKİKA 
   BİLAL MEŞE 

   İbrahim ve Pancu'nun yanı sıra Sergen Yalçın'ı yedekler arasında sahaya çıkaran Lucescu'nun aklının yarısı çarşamba günkü Sparta Prag maçındaydı. Özellikle sol kanatın "geçilmez" ismi İbrahim'i dinlendirmesi ve çarşambaya saklaması bir teknik adam doğrusuydu. Kartal'ın diğer gediklisi Kaan Dobra ise kadroda bile yoktu. Kulübenin "gedikli" isimleri Serdar Topraktepe ve Okan Koç Lucescu'nun gözüne girme uğraşı verdi. 
   Ne var ki, bazen evdeki hesap çarşıya uymaz, fark beklenen maçlar istendiği gibi sonuçlanmaz. Çantada keklik olarak gördüğünüz bazı takımlar işte böyle size kök söktürürler... Dünkü Diyarbakırspor örneğinde olduğu gibi. Adamlar, geçtiğimiz sezon tek yenilgiyi tattırdıkları Kartal'dan puan, ya da puanlar almanın hesabı içinde çıktılar sahaya. Önce İlhan Mansız ve Ahmed Hassan'a "kilit" vurdular, ardından da müthiş bir savunma "duvarı" oluşturdular. Duvarı aşmak ne kelime, Kartal özellikle ilk yarıda, bir gol hariç, pozisyon bulamadı dersek abartmış olmayız. Tam tamına 29 dakika savunmasına kapanan Diyarbakırspor'da Serdar Samatyalı, Kartal'ın korkulu rüyası oldu. Adam pire gibi, bir bakıyorsunuz orta sahada, bir bakıyorsunuz forvette pozisyon kovalıyor. Kartal'ı uyutan Diyarbakırspor 29.dakikada Tümer Metin'in muhteşem frikik golüyle biraz olsun bu düşüncesinden sıyrıldı, ofansif futbola yöneldi. Ama savunma yine "sağlamdı"...Nitekim 55.dakikada Kartal'ın yüreği ağzına geldi. Serdar sağdan süratle indi, ceza alanına girdi, Cordoba çıktı, yakından sert vurdu, Kolombiyalı kaleciye çarpan top kornere çıktı. 
   Gelelim maçın en kritik dakikasına... Yine konuk takımdan Serdar bu kez soldan yılan gibi Beşiktaşın ceza alanına girdi, topu kurtardı, Zago'dan sıyrılamadı, kendini yerde buldu. Pozisyon bize göre penaltıydı. Ne var ki, Diyarbakırspor'un itirazları orta hakemin kararını değiştirmedi. Eğer hakem penaltı noktasını gösterse, Beşiktaş maçı zor döndürürdü. 
   Beşiktaş'ın "etkisiz" futbolu Lucescu'yu uyandırdı. İlk yarının "verimsiz" ismi Ahmed Hassan'ı oyundan aldı, Pancu'yu sahaya sürdü. Yetmedi, bu kez "markajda" kalan İlhan Mansız'ın yerine de Sinan'ı aldı. 73.dakikada Sinan Kaloğlu, Emre Aşık'tan aldığı topla sağdan indi, savunmaya rağmen sağıyla vurdu, top yan direkten dönerken, tribünleri puan kaybı korkusu sardı. Bu dakikada Kartal kabuğuna çekilirken, oyunun kontrolü tamamen Diyarbakırspor'un eline geçti. Kalan 17 dakikalık bölümde Kartal savunması sıkıntı çekerken, konuk takım geliştirdiği ataklarda ise kaleci Cordoba'yı geçemedi, orta hakem Bülent Demirlek'in bitiş düdüğü Kartal'ın "imdadına" yetişti. 
   
   Penaltıydı    HAKEM Bülent Demirlek için kötü bir geceydi. Gereksiz bir heyecan içinde olan Demirlek, faul pozisyonlarında garip düdükler çaldı. Ancak ikinci yarıda Zago'nun ceza alanında topa değil, Serdar'a vurarak düşürmesi penaltı. Bu karar bir anlamda maçın kaderini de çizdi. Ayrıca uzatmanın 3 dakika olmasına Diyarbakır'ın itirazı doğruydu. 
   
   En kötü maçımız    ORHAN YILDIRIM 

   BEŞİKTAŞ'IN hocası Lucescu, oynadıkları futbolla 3 puanı hak etmediklerini söyledi. Rumen hoca, "Bu futbolu unutmak istiyorum. Bu sezonki en kötü 90 dakikaydı. Tümer, Zago ve Ronaldo'nun bileklerinde sorun var. Sergen'i oynatmayacaktım, mecbur kaldım. Emre, önemli maçlar öncesi Galatasaray'dayken de motive olamazdı. Futbolcularımın aklı Prag'daydı. İyi hazırlanmamız gerekiyor. Rakip Alman ekolünde oynuyor. Chelsea maçından bile zor olacak" dedi. 
   
   
   
</TEXT>
</DOC>
