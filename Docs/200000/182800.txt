<DOC>
<DOCNO> 182800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/siy20.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Baykam, CHP başkanlığına aday    Ressam, yazar ve CHP eski Parti Meclisi PM üyesi Bedri Baykam, Taksim Hill Otel'de düzenlediği basın toplantısında CHP'nin 30. Olağan Büyük Kongresi'nde genel başkanlığa aday olduğunu açıkladı. Adaylığının CHP lideri Deniz Baykal ile kişisel bir mücadeleye girmek olmadığını belirten Baykam, "Amacım, hızla büyüyen bir CHP modelini yaşama geçirmektir. Solda birliği sağlayarak, gerici güçlere karşı demokratik bir set çekmektir. Birleşmiş bir sol, yüzde 45 ile birinci parti olur" dedi. 
   
   Ağar'ın renkli Karadeniz turu    DYP Genel Başkanı Mehmet Ağar, Genel Başkan Yardımcısı Mehmet Ali Bayar ile birlikte küçük bir Karadeniz turu yaptı. Ordu Fatsa'daki Fındık Mitingi'ne katılan, Giresun ve Trabzon'u ziyaret eden Ağar, yaptığı konuşmalarda hükümete sert eleştiriler yöneltti. Hükümeti farklı görüşler nedeniyle Bremen mızıkacılarına benzeten Ağar, "Fındığı savunmak Karadeniz'i savunmaktır" diye konuştu. Yerel seçimlerde sağda birleşme konusuna da değinen Ağar, "1980 müdahalesinin ortaya çıkardığı ayrılıklar bugün birleşme sürecine dönmek üzeredir. Birleşme için sabırla bekliyoruz" dedi. Giresun'da gazetecilerle sohbet ettikten sonra karayoluyla Trabzon'a geçen Ağar ve Bayar, Trabzon Havalimanı VIP Salonu'nda Eyüp Aşık'ın ısmarladığı köfte ve piyazla karnını doyurdu. Ağar ve beraberindekiler daha sonra THY uçağıyla İstanbul'a hareket ederek "mini Karadeniz turu"nu bitirdi. 
   
   DSP'liler, Ecevit'in kararını bekliyor    Kasımda yapılması planlanan kongre için hazırlıklarına başlayan DSP'de adaylığını açıklayacak olan isimler, Genel Başkan Bülent Ecevit'in 'siyaseti bıraktığı yönünde' açıklama yapmasını bekliyor. DSP Genel Başkan Yardımcısı Rahşan Ecevit'in, DSP liderinin görevinin başında olduğuna ilişkin açıklamasına rağmen de partide şimdiden aday enflasyonu yaşanıyor. Tayfun İçli, Masum Türker, Yılmaz Büyükerşen, Şükrü Sina Gürel ve Erdoğan Toprak'ın ismi genel başkan adaylığı için geçiyor. "Rahşan Ecevit'in adayı" olarak anılan Gürel'in en şanslı aday olduğu ifade ediliyor. 
   
   Bir Akşener çok mert hanımefendi    Emekli Org.Çevik Bir, Refahyol'un İçişleri Bakanı Meral Akşener'e "Yağlı kazığa oturturuz" mesajı gönderdiği yolundaki haberleri yalanladı. Söz konusu haberlerin ardından Akşener'le telefonda görüştüklerini belirten Bir, "Karşılıklı sevgi ve saygımızı ilettik. Çok mert bir hanımefendi" dedi. 28 Şubat sürecinde Genelkurmay 2. Başkanlığı görevini yürüten Bir, önceki akşam Kanal D'deki Teke Tek programında, Akşener'in o dönemle ilgili haberleri düzeltmesinden duyduğu memnuniyeti ifade ederek, "Çok mertçe bir hareket" diye konuştu. 
   
   Anna Lindh'in katili yakalandı    İsveç'in başkenti Stockholm'de geçen çarşamba günü NK adlı bir mağazada alışveriş yaparken öldürülen İsveç Dışişleri Bakanı Anna Lindh'in katil zanlısı olarak aranan kişinin yakalandığı dün gece geç saatlerde açıklandı. Dün erken saatlerde katil zanlısının yakalandığı haberi ülkede bomba etkisi yapmış, ancak polis haberi daha sonra yalanlamıştı. TT ajansı, polis açıklamasına dayanarak, zanlının başkent Stockholm yakınlarında yakalandığını bildirdi. Polis sözcüsü Stina Wessling de, adı açıklanmayan zanlının başkentin banliyösü Solna'da yakalandığını ve sorgulamak üzere gözaltına alındığını açıkladı. Lindh'in katil zanlısı olarak aranan ve kamera görüntülerinden tespit edilen 35 yaşındaki kişi daha önce çeşitli adi suçlardan 20 kez hüküm giymiş sabıkası kabarık biri... 
   
   Aliyev'in general koruması tutuklandı    Azerbaycan Devlet Başkanı Haydar Aliyev'in korumalarının başı General Beyler Eyübov'un tutuklandığı öne sürüldü. Rus gazeteleri, Eyübov'un Azerbaycan Güvenlik Bakanlığı'nın KGB Türkiye'de düzenlediği bir operasyonla yakalanarak Bakü'ye getirildiğini yazdı. Bazı kaynaklarsa, Kürt asıllı Eyübov'un operasyon sırasında yaralandığını ve halen Türkiye'de bulunduğunu savunurken, konuyla ilgili olarak resmi bir açıklama yapılmadı. Yeni Müsavat gazetesine göre de, bir süre önce Türkiye'ye giriş yapan bir Azerbaycan vatandaşı 32 kilogram ağırlığında değerli bir taşla yakalandı. Bakü'de düzenlenen operasyonlarda tutuklanan bazı PKK temsilcilerinin de Türkiye'ye teslim edildiği iddia edildi. 
   
   'Kıbrıs'ın kaderi seçimlere bağlı'    Yunan Başbakanı Kostas Simitis, Kıbrıs'taki gidişatı KKTC'de aralık ayında yapılacak seçimlerin belirleyeceğini vurgulayarak, bu konuda Rum Yönetimi lideri Tasos Papadopulos'u ikna etti. Yunanistan ve Kıbrıs Rum Yönetimi, KKTC'de aralık ayında yapılacak seçimlerin sonuçlarına göre politika konsunda anlaştı. Simitis bu konuda KKTC'deki seçim sonuçları ne olsun bir şey değişmeyeceğine inanan Papadopulos'a geri adım attırdı. Simitis dün Atina'da Papadopulos ile yaptığı görüşmeden sonra, KKTC'deki seçim sonuçlarının Kıbrıs konusundaki muhtemel gelişmeler için tabloyu netleştireceğini söyledi. Simitis, "Bu seçimlerde Kıbrıs Türk tarafının bugünkü tavrını sürdürecek bir şekilde çıkabilir"dedi. 
   
   
</TEXT>
</DOC>
