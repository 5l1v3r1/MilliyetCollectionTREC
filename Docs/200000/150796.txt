<DOC>
<DOCNO> 150796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo36.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği tesislerine kavuşuyor... 
</HEADLINE>
<TEXT>

     Gençlerbirliği Kulübü Başkanı İlhan Cavcav, Başbakan Recep Tayyip Erdoğan'ın, Beştepe Tesisleri'nin mülkiyetinin Gençlerbirliği'ne verilmesi için gerekli olan yasa teklifinin hazırlanması talimatını verdiğini söyledi. 
     İlhan Cavcav, Başbakan Recep Tayyip Erdoğan'ın, bugün Ankara Sanayi Odası'nı ziyareti sırasında kendisiyle görüşme olanağını bulduğunu belirterek, konuyla ilgili şu açıklamayı yaptı. 
     ''Sayın Başbakan ile görüşme fırsatını yakaladım. Kendisinden, mülkiyeti Tarım ve Köyişleri Bakanlığı'na ait olan Beştepe İlhan Cavcav Tesislerinin kulübe verilmesi için bize yardımcı olması ricasında bulundum. O an ziyarete Başbakan ile birlikte gelen Tarım ve Köyişleri Bakanı Sami Güçlü'nün de orada bulunması bizim için büyük bir tesadüf oldu ve sayın Başbakan, bakana bu konu hakkında gerekli olan kanun teklifinin hazırlanması talimatını verdi. Böylece yıllardır dişimizle tırnağımızla inşa ettiğimiz tesisimiz nihayet gerçek sahibine yani Gençlerbirliği Kulübü'ne verilecek ve bizim de rüyamız gerçekleşmiş olacak.'' Cavcav, Başbakan Recep Tayyip Erdoğan'ın, kulübü ziyaret eden Devlet Bakanı ve Başbakan Yardımcısı Mehmet Ali Şahin'in kulüp hakkındaki olumlu izlenimlerinden çok etkilendiğini de ifade ederek, ''Başbakanımız, 1-2 hafta içinde Gençlerbirliği Kulübü'nü ziyaret edeceğini söyledi'' dedi. 
     





</TEXT>
</DOC>
