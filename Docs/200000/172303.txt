<DOC>
<DOCNO> 172303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun04.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Saddam'ın sadece birkaç saat gerisindeyiz" 
</HEADLINE>
<TEXT>

     ABD Dışişleri Bakan Yardımcısı Richard Armitage, Amerikan askerlerinin ''devrik Irak lideri Saddam Hüseyin'in birkaç saat arkasında olduklarını'' söyledi. 
     Armitage, CNN televizyonuna yaptığı açıklamada, Saddam'ın ''Usame Bin Ladin olmadığını ve zor koşullarda yaşamaya alışık olmadığını'' söyledi. 
     Richard Armitage, ''Birçok kişinin Saddam'ın boynundaki ipin düzenli olarak daraldığını hissettiklerini düşünüyorum. Hatta bugün üç baskın yaptık ve saddam Hüseyin'in sadece birkaç saat gerisinde olduğumuza inanıyoruz'' dedi. 
     Irak'taki en büyük sorunun ''Baasçı unsurlarla dışardan gelen teröristlerin birleşmesi'' olduğunu ileri süren Armitage ''Hizbullah'ın bir şeyler yapmaya, yani çıkarlarımıza zarar vermeye çalışıyor olabileceğini gösteren bazı belirtilere rastladık'' diye konuştu. 
     Armitage, Suudi Arabistan, Ürdün, Pakistan ve Suriye'den Irak'a giren bazı kişilerin, ABD öncülüğündeki işgal güçlerine karşı silahlı saldırılara karıştıklarını da belirtti. 
     Hiçbir grubun tek başına gerilla saldırıları benzeri saldırıları yönettiğini sanmadığını ifade eden Armitage, daha çok bağımsız bireylerin ''karışıklıktan faydalanmaya çalıştıklarını'' iddia etti. 
     Kendilerine ''Selefiyeci Cihad'' diyen, daha önce adı duyulmamış bir grup, Arap televizyonlarında dün yayınlanan bir video kasette, ABD Başkanı George Bush'a karşı kutsal savaş cihad vereceklerini ilan etmişti. 
     
</TEXT>
</DOC>
