<DOC>
<DOCNO> 172845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur10.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, turisti eğlendirerek para kazanamıyor... 
</HEADLINE>
<TEXT>

     Tarihi ve doğal güzellikleriyle dünyanın önde gelen turistik kentleri arasında yer alan İstanbul, benzeri şehirlere oranla eğlence sektöründe hak ettiği geliri kazanamıyor. 
     Turizm Gazeteci ve Yazarları Derneği TUYED , İstanbul, Paris, Londra ve Las Vegas'taki eğlence olanakları ile turistik amaçlı eğlenceden elde edilen geliri karşılaştırdığı bir rapor hazırladı. 
     İstanbul'a yılda gelen ortalama 2 milyon yabancı turistten eğlence için sadece 50 milyon dolar döviz elde ediliyor. 
     Paris'e giden 26 milyon turist yılda 3.5 milyar euro, Londra'ya ziyaret eden 27 milyon turist 2 milyar dolar, Las Vegas'a giden 36 milyon turist de 800 milyon dolar eğlence merkezlerine para harcıyor. 
     TUYED'in İstanbul'u dünyanın diğer ünlü kentleriyle karşılaştırdığı rapora göre, şehre iş amaçlı giriş-çıkış yapanlar ve uzun süreli ikamet eden yabancılar hariç yılda ortalama 2 milyon turist geliyor. 
     Türkiye'nin toplam turizm gelirleri içinden yüzde 25'lik pay alan İstanbul'un yıllık turizm geliri, ortalama 2 milyar dolar. 
     Kentte toplam 24 adet 5 yıldızlı otel, irili ufaklı 350'yi aşkın eğlence mekanı ve bu mekanlarda da yaklaşık 7 bin 500 kişi çalışıyor. 
     Söz konusu mekanların yıllık toplam cirosu 300 milyon doları aşıyor. Bu rakamın içinde yabancı turistlerden elde edilen miktar 50 milyon doları buluyor. 
     İstanbul'a gelen turistlerin eğlenmek için uğrak yerleri incelendiğinde ise, 1950'lerde başlayıp 1980'li yıllara kadar Sulukule, Çiçek Pasajı, Kumkapı ve Nevizade Sokağı'ndaki meyhaneler başı çekiyor. Sonraki yıllarda ise özellikle seyahat acentelerinin, günlük şehir turu paketleri içinde turistleri, Kervansaray Kulübü, Galata Kulesi, Orient House ve Gar Gazinosu gibi mekanlara götürdükleri görülüyor. 
     İstanbul'daki eğlence merkezleri, son yıllarda ortalama 600-700 bin yabancı turist çekiyor. 
     
     TURİST SAYISI İLE GELİRİN ARTIRILMASI İÇİN ÖNERİLER... 
     TUYED'in raporunda, eğlence mekanlarına gelen turistlerin sayısının artırılmasına ilişkin öneriler de yer alıyor. 
     ''Kabuk değiştiren eğlence sektörünün mekan ve etkinliklerini yabancı tur operatörlerinin programlarına dahil etmesi halinde, İstanbul'da eğlence merkezlerine gelecek turist sayısının kısa sürede 1 milyonu aşabileceği'' vurgulanan raporda, ''Son yıllarda hizmete giren Laila, Reina, Hayal Kahvesi, Maslak Venue, Parkorman, yeniden düzenlenen Kilyos kumsalı gibi eğlence mekanlarının yanı sıra Anadolu Ateşi, Sultanas ve Magic You NEY gibi sanatsal etkinliklerin sektöre canlılık kattığı'' kaydediliyor. 
     
</TEXT>
</DOC>
