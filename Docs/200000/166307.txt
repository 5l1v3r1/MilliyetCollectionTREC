<DOC>
<DOCNO> 166307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo09.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HAGİ'NIN BAŞI DERTTE 
</HEADLINE>
<TEXT>

Bursaspor'un yeni hocası, 2001'deki Galatasaray - Gençlerbirliği maçının hakemi Erol Ersoy ile yaşadığı kavga nedeniyle ve iki ay hapis istemiyle mahkemeye çıkacak 
     CEMAL ERSEN 

     Ersoy dava açmıştı 
     BURSASPOR ile üç yıllık sözleşme imzalayan Rumenler'in efsane yıldızı, Galatasaray'ın eski futbolcusu Gheorghe Hagi'nin hakkında 2 yıl önce açılan ceza davası, tekrar gündeme gelecek. 10 Mart 2001'de oynanan Galatasaray - Gençlerbirliği maçının 31. dakikasında kırmızı kart gördükten sonra orta hakem Erol Ersoy'a tüküren, ayağına basan ve küfür eden Hagi, dönemin FIFA kokartlı hakemi tarafından açılan dava nedeniyle, yargılanmaya başlayacak. 
     
     Yanıt alınamadı 
     EROL Ersoy'un şikayeti üzerine Kadıköy Cumhuriyet Savcılığı tarafından hakkında soruşturma başlatılan Hagi'nin, 2001 1143 sayılı dosya ile Şişli 7. Asliye Ceza Mahkemesi tarafından kısa süre sonra duruşmaya çağrılacağı öğrenildi. Mahkemenin, Romanya'dan istediği resmi nüfus bilgileri ve adres tespit çağrısına yanıt alınamayan Hagi'nin "Görevli memura hakaret" suçundan, asgari 2 ay hapis cezasına çarptırılmasına kesin gözüyle bakıldığı bildirildi. 
     
     İzni mahkemeye bağlı 
     RUMEN teknik adamın davasına, bir süre önce İstanbul Amatör Küme futbolcularından Halit Can'a, hakeme saldırıda bulunduğu gerekçesiyle, mahkeme tarafından verilen 2 ay 10 günlük cezanın örnek oluşturacağı da ifade edildi. Şişli 7. Asliye Ceza Mahkemesi'nin önümüzdeki hafta içinde Bursaspor kanalıyla çağrı yapacağı Hagi'ye verilecek olası hapis cezasının, Emniyet Müdürlüğü'nün vereceği çalışma ve oturma iznine etkisi de mahkemenin kararına bağlı olacak. 
     

</TEXT>
</DOC>
