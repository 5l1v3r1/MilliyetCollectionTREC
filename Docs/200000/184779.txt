<DOC>
<DOCNO> 184779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko06.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanları için reklam kampanyası... 
</HEADLINE>
<TEXT>

     Uluslararası ticaret ve alışveriş merkezine dönüştürülen milletvekili lojmanlarından, ilk 3 günde 26 işyerinin satışı yapıldı. 
     Bu arada lojmanların satışı için, pazar gününden itibaren İstanbul başta olmak üzere, yurt çapında ilan ve reklam kampanyasına başlanacak. 
     Edinilen bilgiye göre, Maliye Bakanı Kemal Unakıtan tarafından Salı günü resmi satışına başlanan milletvekili lojmanlarında, ilk üç günün sonunda 'show room ve mağaza' şekline dönüştürülen villalardan 16, çok katlı iki bloktaki 'ofislerden' 5 adet ve merkezin restoran ve fast food için ayrılan 'çarşı' bölümünde ise 5 adet dükkanın satışı gerçekleşti. 
     Lojmanların satışını yapacak şirketin Başkanı Reha Medin, satış bedellerinin işyerlerinin tapularının çıkmasının ardından alınacağını, ancak alıcıların ödeme yapmak için bankalarla kredi anlaşması işlemine başladıklarını söyledi. 
     Medin, satış için Akbank ile özel bir anlaşma yapıldığını vurgularken, anlaşma çerçevesinde bankanın 10 yıla kadar döviz, 5 yıla kadar da lira bazında limitsiz kredi vereceğini belirtti. Medin, bu kapsamda gelecek haftadan itibaren bir Akbank görevlisinin de lojmanların satış ofisinde bulunacağını kaydetti. 
     
     SATIŞ İÇİN İLAN VE REKLAM KAMPANYASI 
     Lojmanların satışı için Pazar gününden itibaren başta İstanbul olmak üzere yurt çapında ilan ve reklam kampanyasına başlanacağını belirten Medin, bu süreçte büyük firmalar ve işletmeler nezdinde pazarlama faaliyetlerine girileceğini söyledi. Medin, satışların 6 ayda tamamlanacağını kaydetti. 
     Satışa sunulan meclis lojmanlarındaki blokların yanındaki yerin de otel alanı olarak satışa sunulacağını belirten Medin, lojman alanında 10 bin metrekarelik bir yapı market ve 12 bin metrekarelik bir hipermarket yapılacağını, marketlerin üzerinin de fuar katı olarak düzenleneceğini söyledi. 
     Medin bu arada, sitelerdeki mobilyacılardan show room olarak düzenlenen villalara yoğun talep geldiğini, ilk 3 günde 4 villa sattıklarını belirtti. 
     Maliye Bakanı Kemal Unakıtan, Salı günü düzenlediği toplantıda, lojmanlar için 150-200 civarında talep bulunduğunu bildirmişti. 
     
</TEXT>
</DOC>
