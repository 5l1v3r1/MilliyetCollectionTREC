<DOC>
<DOCNO> 157288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA ve Sakarya Traktör satışta... 
</HEADLINE>
<TEXT>

     Özelleştirme Yüksek Kurulu ÖYK , bazı kuruluşların satışına ilişkin ihale sonuçlarını onayladı. 
     Resmi Gazete'nin bugünkü sayısında yayımlanan ÖYK kararlarına göre, ÖYK, 13 Mayıs 2003 tarihli kararıyla Türkiye Selüloz ve Kağıt Fabrikaları A.Ş'ye SEKA ait Akdeniz, Çaycuma ve Balıkesir işletmeleri ile Sümer Holding A.Ş. ile birleştirilen Türkiye Zirai Donatım A.Ş'ye ait Adapazarı'ndaki Traktör İşletmesi ve Tarım Makinaları İşletmesi Sakarya Traktör Sanayii İşletmesi ile Taksan A.Ş'de bulunan Özelleştirme İdaresi'ne ait yüzde 100 oranındaki hissenin satışını onayladı. 
     
     SEKA AKDENİZ İŞLETMESİ 
     ÖYK kararına göre, SEKA'ya ait Akdeniz İşletmesi, 109 milyon 900 bin ABD Doları bedelle, en yüksek teklifi veren Park Holding A.Ş-La Veggia S.P.A. O.G.G.'ye, ihale şartları çerçevesinde satıldı. 
     Alıcı firmanın Özelleştirme İdaresi Başkanlığı ÖİB tarafından verilecek süre içinde satış sözleşmesini imzalamaktan imtina etmesi veya ihale şartnamesinde yer alan diğer yükümlülüklerini yerine getirmemesi halinde, geçici teminat ÖİB lehine irat kaydedilecek ve Akdeniz İşletmesi 106 milyon ABD Doları bedelle, ikinci sırada yer alan Aksa Jeneratör Sanayi A.Ş'ye ihale şartları çerçevesinde satılacak. Bu şirketin de idare tarafından verilecek süre içerisinde satış sözleşmesini imzalamaktan imtina etmesi veya ihale şartnamesinde yer alan diğer yükümlülüklerini yerine getirmemesi halinde, geçici teminatı ÖİB lehine irat kaydedilirken, Akdeniz İşletmesi ihalesi iptal edilecek. 
     
     ÇAYCUMA VE BALIKESİR İŞLETMELERİ 
     ÖYK, Çaycuma İşletmesi'nin ise 15.1 milyon ABD Doları bedelle, en yüksek teklifi veren OYKA Kağıt Ambalaj Sanayii ve Ticaret A.Ş'ye ihale şartları çerçevesinde satılmasını uygun buldu. 
     Alıcı firmanının ÖİB tarafından verilecek süre içerisinde satış sözleşmesini imzalamaktan imtina etmesi veya ihale şartnamesinde yer alan diğer yükümlülüklerini yerine getirmemesi halinde, geçici teminat ÖİB lehine irat kaydedilecek ve 14 milyon ABD Doları bedelle ikinci sırada yer alan Tire Kutsan Oluklu Mukavva Kutu ve Kağıt Sanayi A.Ş'ye ihale şartları çerçevesinde satılacak. Bu şirketin de idare tarafından verilecek süre içinde satış sözleşmesini imzalamaktan imtina etmesi veya ihale şartnamesinde yer alan diğer yükümlülüklerini yerine getirmemesi halinde, geçici teminat ÖİB lehine irat kaydedilerek, Çaycuma İşletmesi ihalesi iptal edilecek. 
     
     SEKA BALIKESİR İŞLETMESİ'Nİ ALBAYRAK TURİZM ALDI 
     SEKA A.Ş'ye ait Balıkesir İşletmesi'nin, 1 milyon 100 bin ABD Doları bedelle, Albayrak Turizm Seyahat İnşaat A.Ş'ye satılması da ÖYK tarafından onaylandı. Alıcı firmanın ÖİB tarafından verilecek süre içerisinde satış sözleşmesini imzalamaktan imtina etmesi veye ihale şartnamesinde yer alan diğer yükümlülüklerini yerine getirmemesi halinde, geçici teminat ÖİB lehine irat kaydedilerek, ihale iptal edilecek. 
     Kararda, daha önce üç kez ihaleye çıkılan ancak hiç teklif gelmeyen işletmenin 2002 yılında 20 trilyon 176 milyar lira zarar ettiği, ayrıca işletmeye Özelleştirme Fonu'ndan 9 trilyon 370 milyar lira aktarıldığı belirtildi. Satışta, alıcı firmaya, bir yıl süre ile işletmenin son üç yıllık ortalamasının yarısı kadar üretim yapması şartı konurken, alıcı firma ayrıca 15-20 milyon dolar tutarında yatırım yapacak, yeni bir sistem kuracak ve kaliteyi artıracak. 
     
     SAKARYA TRAKTÖR SANAYİ 
     Sümer Holding ile birleştirilen eski Türkiye Zirai Donatım A.Ş'ye ait Sakarya Traktör Sanayi İşletmesi de Sakarya 17 Ağustos Ortak Girişim Grubu'nun ''İhale Şartları Belgesi'' çerçevesinde kuracağı anonim şirkete, 2 milyon 300 bin ABD Doları bedelle satılacak. 
     Alıcı firmanının ihale şartlarının öngördüğü yükümlülükleri yerine getirmemesi veya satış sözleşmesini imzalamaktan imtina etmesi halinde, geçici teminatı irat kaydedilerek Sakarya Traktör Sanayi İşletmesi'nin ihalesi iptal edilecek. 
     ÖYK, TAKSAN-Takım Tezgahları Sanayi ve Ticaret A.Ş'de bulunan yüzde 100 kamu hissesinin, 10 milyon ABD Doları bedelle, en yüksek teklifi veren Hesfibel Fiber Optik ve Elektronik Sanayi ve Ticaret A.Ş'ye ihale şartları çerçevesinde satılmasını onayladı. 
     Alıcı firmanının satış sözleşmesini imzalamaktan imtina etmesi veya ihale şartnamesinde yer alan diğer yükümlülüklerini yerine getirmemesi halinde, geçici teminatı nakde çevrilerek ÖİB lehine irat kaydedilecek ve ihale iptal edilecek. 
     ÖİB, söz konusu satış işlemleri ile ilgili sözleşme imzalamaya ve karar gereklerini yerine getirme konusunda yetkili olacak. 
     
</TEXT>
</DOC>
