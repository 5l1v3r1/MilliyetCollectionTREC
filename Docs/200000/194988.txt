<DOC>
<DOCNO> 194988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun12.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da gerginlik devam ediyor... 
</HEADLINE>
<TEXT>

     Gürcistan'da 2 Kasım'da yapılan parlamento seçimlerinden sonra bazı muhalefet partilerinin protesto yürüyüşleriyle başlayan gerginlik devam ederken, Cumhurbaşkanı Eduard Şevardnadze'ye Azerbaycan Cumhurbaşkanı İlham Aliyev ve Ermenistan Cumhurbaşkanı Robert Koçaryan'dan destek geldi. 
     Azerbaycan Cumhurbaşkanlığı basın merkezinden yapılan açıklamaya göre, Aliyev dün Şevardnadze'ye telefon ederek, seçimlerden sonra Gürcistan'da ortaya çıkan siyasi gelişmeler hakkında görüş alışverişinde bulundu. 
     ''Gürcistan yönetiminin mevcut krizden yapıcı bir çıkış yolu bulacağından ve karışıklık çıkartma planlarına imkan vermeyeceğinden emin olduğunu'' belirten Aliyev, Şevardnadze'nin ülkedeki istikrarın korunması yönünde attığı adımları desteklediğini belirtti. 
     İlham Aliyev'in Gürcistan'daki gelişmelere ilgisine teşekkür eden Şevardnadze de İlham Aliyev'in babası, eski Cumhurbaşkanı Haydar Aliyev'in sağlık durumu hakkında bilgi aldı. 
     Aliyev, babasının durumunun istikrarlı olduğunu ve tedavisinin sürdüğünü kaydetti. 
     Ermenistan Cumhurbaşkanı Koçaryan da Şevardnadze ile telefon görüşmesinde, ''ülkedeki istikrarın en kısa zamanda sağlanacağından ümitli olduğunu'' söyledi. 
     Cumhurbaşkanlığı'ndan yapılan açıklamada, iki cumhurbaşkanının telefon konuşmasında Gürcistan'daki seçimlerden sonra meydana gelen gelişmelerin ele alındığı, Koçaryan'ın ''Gürcistan'daki siyasi istikrarın en kısa zamanda sağlanmasının Ermenistan ve tüm bölge için de gerekli olduğunu'' vurguladığı belirtildi. Ermeni asıllı Gürcistan vatandaşlarının Tiflis yönetimi ve Şevardnadze'yi desteklediğini belirten Koçaryan, ayrıca kendisinin de Ermenistan halkı adına tam destek verdiğini kaydetti. 
     Rusya Devlet Başkanı Vladimir Putin de daha önce Şevardnadze ile yaptığı görüşmede, ''istikrarın bir an önce sağlanacağı ümidini'' dile getirmişti. 
     ''Saakaşvili-Ulusal Hareketi'' ve ''Burjanadze-Demokratlar''taraftarlarınca düzenlenen protesto gösterileri, seçimlere katılan diğer muhalefet parti ve blokları tarafından desteklenmiyor. 
     
</TEXT>
</DOC>
