<DOC>
<DOCNO> 191907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur32.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen, doğum sırasında bebeğiyle birlikte öldü... 
</HEADLINE>
<TEXT>

     Trabzon'un Akçaabat İlçesi'nde bir öğretmen, doğum sırasında beyin kanaması geçirince, bebeğiyle birlikte öldü. 
     Doğum sırasında ölen öğretmenin eşi Mehmet Güven AA muhabirine yaptığı açıklamada, eşinin Akçaabat İlçesi Demirci İlköğretim Okulu'nda, öğretmen olarak görev yaptığını belirtti. 
     Güven, şöyle konuştu 
     ''Eşimi ikinci çocuğumuzun doğumunu yapmak için Akçaabat Devlet Hastanesi'ne götürdüm. Muayene eden, Doktor Aytekin Üçüncü, tansiyonun yüksel olması nedeniyle, durumdan şüphelenerek dahiliyeci hekimden yardım istedi. Dahiliyeci hekim tarafından, kalp tetkiki yaptırıldı. Eşimin sağlıklı olduğunu, doğum yapmasında herhangi bir mani olmadığı belirlendi.'' Güven, eşini sezaryen ile doğum yaptırılmak üzere, aynı hastaneye yatırdıklarını, ameliyat öncesinde hemşire tarafından heyecanını gidermek üzere sakinleştirici iğne yapıldığını belirtti. 
     Bu sırada, eşinin fenalaştığını kaydeden, Mehmet Güven, ''Ambulansla Doğum Hastanesi'ne götürdük. Hastanede doktorlar yaptığı tetkik sonucunda eşimin bebeğiyle birlikte öldüğünü tespit etti'' dedi. 
     Genç öğretmen Filiz Güven'in cesedi otopsi yapılmak üzere Trabzon Adli Tıp Kurumu'na götürüldü. 
     Yapılan otopside ise Filiz Güven'in aşırı heyecana bağlı tansiyon yükselmesi neticesinde beyin kanamasından öldüğü tespit edildi. 
     
</TEXT>
</DOC>
