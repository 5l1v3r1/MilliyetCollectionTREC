<DOC>
<DOCNO> 150915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/spor/spoz1.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi futbol 
</HEADLINE>
<TEXT>

     Rıdvan DİLMEN 

     Özür dileyerek rahmetli Candan Tarhan hocamın bir lafıyla başlamak istiyorum. "Gol pozisyonuna girmeyen santrfor ile eşşek arasında fark yok" derdi. Lukunku, bir çok gol pozisyonuna girdi, değerlendiremedi. Ancak her kaçırdığı pozisyondan sonra demoralize olmadı, arayışına devam etti ve öndireğe koşu yaparak golü buldu. 
     Eskiden büyük takımlar İzmir’e gittiği zaman deplasman sayılmazdı. Hatta onlar için ev sahipleri bile diyebiliyorduk. Ancak dün tribüne gelen seyircilerin dörtte üçü ateşli Göztepe seyircileriydi ve takımlarını müthiş desteklediler. Göztepe çok mücadele eden ve oyun disiplininden kopmayan bir takım. Fakat Galatasaray, geçen haftaki Altay maçındaki iyi futbolunu İzmir’de de devam ettirdi ve maçın başından itibaren markajdan yardımlaşarak kurtuldu, etkili hücumlar yaptı. Kanat bindirmeleri, orta sahadan ikiye birlerle gerçekten iyi top oynayarak ilk yarıda altı net pozisyon buldu. 
     İkinci yarının başındaki Xavier ve Baliç’in sakatlıklarından doğan zorunlu değişikliklerden sonra Galatasaray, ilk 10 dakikayı tempolu oynayamadı. 55. dakikadan sonra yine tempoyu yükseltti, pozisyonlar bulmaya başladı ve penaltı kazandı. İşte bu penaltıyla maç çok enteresan hale geldi. Ümit Davala penaltıyı kaçırdı. Bu Göztepe’ye moral verdi ve ev sahibi iki net pozisyon buldu. O ikinci net pozisyondaki karambolde, penaltıyı kaçıran Ümit Davala öyle bir hamleyle golü kurtardı ki, pozisyonun devamında Galatasaray öne geçti. Revivo’nun soldan ön direğe kestiği topa dokunan Lukunku, Sarı - Kırmızılı takımı öne geçirdi. 
     Golden sonra Göztepe daha fazla risk aldı. Galatasaray da oyunu kendi sahasında kabullenerek, çabuk kontratağa çıkarak rakibini üçe bir, dörde bir yakaladı ancak son paslardaki beceriksizlikten ikinci golü bulamadı. Maçın sonlarına doğru Fatih Terim, forvetten bir oyuncu daha çıkararak Suat Usta’yı oyuna alıp skoru belirledi. 
     Göztepe takım halinde mücadele etti. Galatasaray’da Mondragon, Mehmet Polat ve Vedat mükemmel oynadılar. Hakem Musa Eryılmaz, tempolu geçen maçta iyiydi, verdiği penaltı da doğru karardı. 
     
     
     


SPOR 




























</TEXT>
</DOC>
