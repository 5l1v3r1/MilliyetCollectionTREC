<DOC>
<DOCNO> 189700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo12.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Yavuz gözyaşlarını tutamadı... 
</HEADLINE>
<TEXT>

     25. Kıtalararası Avrasya Maratonu'nda erkeklerde ve bayanlarda dereceye girenlere ödüllerini Devlet Bakanı ve Başbakan Yardımcısı Mehmet Ali Şahin verdi. 
     Maratonun sona erdiği BJK İnönü Stadı'na, beraberindeki heyetle atletlerin giriş yaptığı kapıdan koşarak giren Mehmet Ali Şahin, tribünleri dolduran seyircilerin sevgi gösterileriyle karşılandı. 
     Ödül töreninde yaptığı konuşmada, heyecanlı bir gün yaşadığını anlatan Şahin, sporun barışa ve dostluğa büyük katkı sağladığını vurguladı. 
     25. Kıtalararası Avrasya Maratonu'na her yıl olduğu gibi çeşitli ülkelerden çok sayıda katılımın olmasıyla bunun pekiştiğini ifade eden Şahin, ''Avrasya Maratonu başlangıçta mütevazı bir projeydi. Ama bugün evrensel bir boyut kazandı. Bunu daha da genişletirsek dünyanın ilk sıralarında yer alan maratonlar arasında olabilir'' diye konuştu. 
     Halk koşusuna katılmanın kendisine büyük mutluluk verdiğini ifade eden Şahin, halkın katılımıyla gerçekleştirilen tüm organizasyonların aynı biçimde keyifli geçeceğine dikkati çekerek, ''Buradan çıkarılacak bir mesaj var. Türkiye'yi yönetenler halkla el ele, kol kola yürürse bu ülke çok daha güzel yönetilir'' dedi. 
     
     SEVGİYE, KARDEŞLİĞE VE BARIŞA KOŞTUK 
     İstanbul Büyükşehir Belediye Başkanı Ali Müfit Gürtuna, Avrasya Maratonu'nun, sevgi, dostluk ve barış için yapılan bir organizasyon olduğunu kaydetti. 
     Gürtuna, ödül töreninde yaptığı konuşmada, ''Bugün sevgiye, dostluğa ve barışa koştuk. Her zaman ister zengin, ister fakir, ne olursak olalım bütün istanbul tek yürek olacağız. Bu koşu hayat boyu devam edecek. Dünyanın lider şehri İstanbul'u hep beraber kuracağız'' dedi. 
     Diğer kategorilerde dereceye girenlere ise ödüllerini Gençlik ve Spor Genel Müdürü Mehmet Atalay, İstanbul Milletvekili İdris Naim Şahin, İstanbul Büyükşehir Belediye Başkanı Ali Müfit Gürtuna verdi. 
     Erkeklerde ve bayanlarda maratonda birincilere 20'şer, ikincilere 10'ar, üçüncülere 5'er, dördüncülere 2'şer, beşincilere ise biner dolar para ödülü verildi. 15 kilometre yarışında ise erkeklerde ve bayanlarda birinciler bin, ikinciler 750, üçüncüler 500, dördüncüler 400, beşinciler 300 ve altıncılar da 250 dolar ödül aldı. 
     Tekerlekli sandalyeyle yarışan engelli sporcuların birinci 1500, ikincisi 1000 ve üçüncüsü de 500 dolar para ödülü kazandı. 
     
     GÖZYAŞLARINI TUTAMADI 
     Maratonda genel klasmanda 7., Türk atletler arasında ise birinci olan Ahmet Yavuz, gözyaşlarını tutamadı. 
     Maratona zor koşullarda hazırlandığını belirten Yavuz, kendisine destek verildiği taktirde daha başarılı dereceler elde edeceğine inandığını vurguladı. 
     
     SAVAŞ PROTESTOSU 
     25. Kıtalararası Avrasya Maratonu'na, Saadet Partisi İl Gençlik Kolları üyeleri üzerlerinde ''Ortadoğu'da işgale son'' yazılı tişörtlerle katıldı. 
     SP İl Gençlik Koları Başkanı Mehmet Ünal, Ortadoğu'daki işgali protesto etmek amacıyla bu tişörtleri giydiklerini belirterek, ''Savaşsız bir dünya istiyoruz. Sporun barışı çağrıştırması nedeniyle de bu tişörtlerle buradayız'' dedi. 
     
     43 GÖZALTI 
     Vatandaşların renkli görüntüler oluşturduğu Avrasya maratonu, savaş karşıtı gösterilere de sahne oldu. 
     Koşu sırasında ÖZGÜR-DER imzası taşıyan savaş karşıtı bir pankartı köprüye asmak isteyen 43 kişi gözaltına alındı. 
     
     VATANDAŞLAR KONSERLE COŞTU 
     25. Kıtalararası Avrasya Maratonu'na katılan vatandaşlar, yarışların tamamlanmasının ardından BJK İnönü Stadı'nda ünlü sanatçıların verdiği konserde coştular. 
     Konserde, önce Yıldız Tilbe ardından da İbrahim Tatlıses sahne aldı. 
     
</TEXT>
</DOC>
