<DOC>
<DOCNO> 192972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/pulur.html </URL>
<DATE> 2003/11/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Karşı devrim" sabır ister... 
</HEADLINE>
<TEXT>

   
   "SABIR" üzerine çok laf vardır, kimi lehine, kimi aleyhine... 
   Sabırdan yana olanlar "Sabır acı, meyvesi tatlıdır" derler, "Sabrın sonu selamettir" diye eklerler, "Sabreden derviş muradına ermiş" diye umut dağıtırlar. 
   "Sabır"a karşı olan sözler de vardır ama, bizce, bunların güzeli "ölme eşeğim ölme, yonca biter de yersin" lafıdır... 
   Lakin, biz "sabrın" çok önemli olduğuna inananlardanız, hele bazı insanların, sonunu görmek için "sabretmenin" ne kadar gerekli olduğunu anlamışsak... 
   
   GÜNLERDİR, Türkiye bir "türban" sorunu ile çalkandı, türbanlı milletvekili eşlerini "laiklik anlayışına aykırı bularak" Çankaya'ya davet etmeyen Cumhurbaşkanı'na, bir küfür etmedikleri kaldı, bazı gazeteleri okursanız, ne demek istediğimizi daha iyi anlarsınız. 
   
   OYSA biraz sabretseler, her şey istedikleri gibi olacak... 
   Çankaya'ya "türbanlı" hanım da çıkacak, üniversitelere de, okullara da "türbanlı"lar girecek, avukatlar "türban" takacak, hatta bir de bakarsınız, "türbanlı savcı" bile olacak... 
   Nasıl mı olacak 
   Biraz sabır, şöyle birkaç yıllık sabır, 2007'e kadar sabır. 
   
   2007'de ne olacak 
   Kaç kere yazdık, 2007 yılının mayısında Cumhurbaşkanı Sezer'in görev süresi bitiyor, bu Meclis yeni cumhurbaşkanını seçecek... 
   Kimi seçecek 
   Herhalde Tayyip Erdoğan'dan başkasını değil 
   "İmam hatipliler de cumhurbaşkanı olacak" diyen Tayyip Erdoğan da, türbanlı eşiyle Çankaya'ya çıkıp oturacak, Meclis hemen Anayasa'yı değiştirecek, türban da serbest kalacak, imam hatipler de... 
   Herhalde yeni cumhurbaşkanının, Anayasa değişikliğini de, yeni çıkan yasaları da Anayasa Mahkemesi'ne götüreceğini sanmıyorsunuz 
   Onun için, biraz sabır 
   
   DİYECEKLER ki, "bu kadar beklenir mi " 
   Eeee "karşı devrim" için, bu kadar sabretmeyecek misiniz 
   "Karşı devrim " bu, oyuncak değil 
   
   ŞİMDİ okuyacaklarınızın bu konuyla ilgisi yok gibi görünse de, yazmakta fayda var geçen hafta ATV'de Ali Kırca'nın "Kim Haklı " programının başına yetişemedik, geç açtık... Toktamış Ateş, kendisinden önce konuştuğu anlaşılan, genç bir kıza, şunu soruyordu 
   "Kemalizmi eleştirdiği için, hapse düşen kaç kişi var " 
   Anlaşılan genç kız, ateşli bir "Kemalizm karşıtıydı", "Kemalizmi eleştirenleri hapse atıyorlar" diye doldurup göndermişlerdi, verilen görevi yerine getirmişti, ama şimdi kem küm ediyor, cevap veremiyordu, Toktamış Ateş de üstüne üstüne gidiyordu 
   "Kemalizme karşı çıktıkları için kaç kişi cezaevinde onu söyle " 
   Sonunda kızcağız pes etti bilmiyordu. 
   Toktamış Ateş, kendi sorusunu, kendisi cevapladı 
   "Hiç kimse " 
   Acaba bu gençlerin kafasına bu yalanları sokup gönderen sahtekarların, yüzü kızarmış mıydı 
   Kim bilir, belki de sakalları, hicaplarını örtüyordu 
   
      
   
</TEXT>
</DOC>
