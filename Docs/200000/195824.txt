<DOC>
<DOCNO> 195824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı araç güvenlik kamerasında 
</HEADLINE>
<TEXT>

      
   Anadolu Ajansı'nın öğlen saatlerinde geçtiği habere göre, patlamadan yaklaşık beş dakika önce sinagog önüne kırmızı renkli bir otomobilin park ettiği belirlendi. Neve Şalom Sinagogu'nun güvenlik kamerası görüntülerinin ilk incelemesi, Foto - Film Şube Müdürlüğü'nde yapıldı. Kayıtlarda, sinagogun önüne kırmızı renkli Kartal marka bir otomobil park edildiği, aracı bırakan bir kişinin olay yerinden ayrıldığı görüntülerinin bulunduğu öne sürüldü. Ancak emniyet yetkilileri gece yaptıkları açıklamada olaylarda kırmızı renkli iki kamyonetin kullanıldığını bildirdi. 
   
   Şimdi sorumluları bulma zamanı    Andrew Finkel 
   İstanbul'da artık akşam. İki büyük patlamanın yaşandığı günün akşamında iftar vaktinde ateşlenen Ramazan topu, insanları ilk kez korkuyla irkiltiyor. 
   Yahudi nüfusun yoğun olarak yaşadığı İstanbul'da Neve Şalom ile Beth Israel sinagoglarında meydana gelen patlamalar, barış içinde yaşayan iki din ve kültürün huzurunu bozma çabası olarak değerlendirilebilir. 
   Olayın, özellikle İslam dini için kutsal olan Ramazan ayında, Yahudiler için de haftalık ayin gününde meydana gelmesi ilginç. Patlamayı, İslami terör örgütü İBDA - C'nin üstlendiği bazı haber kaynaklarına gelse de, halk ve büyük çoğunluk saldırının arkasında El - Kaide örgütünün olduğuna inanıyor. 
   
   Politikacılar gelmişti 
   İki sinagogda günün erken saatlerinde meydana gelen patlama sonrasında olay yerine ilk ulaşanlar arasında polis ekipleri ve ambulanslar kadar politikacıları da görüyorum. 
   Patlamanın hemen ardından olay yerine gelen Beyoğlu Belediye Başkanı Kadir Topbaş, saldırının özellikle kutsal Ramazan ayında meydana gelmesiyle büyüyen üzüntüsünü dile getirip ekliyor 
   "Sorumlular Türk olamaz. Hatta bu yüzyılın insanları da olamaz " 
   Saldırı, Türkiye'nin uluslararası alandaki ismine leke sürmeyi de hedefliyor. Türkiye ile İsrail arasındaki ilişkilere baktığımızda, iki ülkenin diplomatik anlamda iyi ilişkiler içinde olduğunu görüyoruz. İstanbul'daki Yahudi müzesi, kentteki çok sayıda eser, Türkiye'nin çok dinli ve kültürlü yapısının da bir simgesi aynı zamanda. 
   
   Hoşgörü iklimini bozmak 
   Saldırının gerçek amacı için birçok tahmin yürütülebilir. Irak, Filistin - İsrail sorunları için Ortadoğu'da görmeye alıştığımız görüntüleri Türkiye'ye taşımak... Türkiye'nin de bölgenin karmaşık yapısının bir parçası olduğunu düşündürmek ve onu izole etmeye çalışmak. Ülkedeki hoşgörü iklimini bozmak... 
   Saldırının nedeni ne olursa olsun, Türkiye tuzağa düşmeyeceğini ispat etmeli. 
   Ve suçluları mutlaka bulmalı. 
   
   
   
</TEXT>
</DOC>
