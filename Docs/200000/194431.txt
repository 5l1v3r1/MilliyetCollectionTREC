<DOC>
<DOCNO> 194431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek emlak vergisi... 709 trilyon liranın 275 trilyonu tahsil edildi 
</HEADLINE>
<TEXT>

     İçişleri Bakanı Abdülkadir Aksu, ''Ekonomik İstikrara Katkı Sağlamak İçin Ek Vergiler Alınması Hakkında Kanun'' gereği belediyelerce tahakkuk ettirilen 709 trilyon liralık ek emlak vergisinden, 275 trilyon lira tahsilat yapıldığını bildirdi. 
     CHP İzmir Milletvekili Hakkı Ülkü'nün, belediyelerce tahakkuk ettirilen ve tahsil olunan ek emlak vergisi tutarlarının ne kadar olduğunu sorusunu yanıtlayan Aksu, 81 ilde belediyelerce tahakkuk ettirilen ek emlak vergisi tutarının Haziran 2003 sonu itibarıyla 709 trilyon 318 milyar 14 milyon lira olduğunu bildirdi. Bakan Aksu, bu tarih itibarıyla tahakkuk ettirilen tutardan 275 trilyon 256 milyar 501 milyon lira tahsilat yapıldığını belirtti. 
     Bakan Aksu'nun verdiği bilgiye göre, en yüksek ek emlak vergisi tahsilatı yapılan il İstanbul oldu. İstanbul'da 333 trilyon 263 milyar liralık vergi tahakkuk ettirilirken 107 trilyon 819 milyar liralık tahsilat yapıldı. 
     İstanbul'u, 65 trilyon 817 milyar liralık tahakkuk ve 29 trilyon 951 milyar liralık tahsilatla İzmir izlerken, Ankara 61 trilyon 616 milyar liralık tahakkuk ve 28 trilyon 175 milyar liralık tahsilatla 3. sırada yer aldı. 
     Listede, Bingöl, sıfır tahakkuk ve tahsilatla son sırada yer alırken, 1 Mayıs 2003 tarihinde meydana gelen deprem nedeniyle bu ilin ek vergiden muaf olduğu belirtildi. 
     Konya, 13 milyar 452 milyon liralık tahakkuk, 4 milyar 972 milyon liralık tahsilatla son sırada bulunurken, bu ili 36 milyar 118 milyon liralık tahakkuk ve 13 milyar 1 milyon liralık tahsilatla Iğdır, 46 milyar 321 milyon liralık tahakkuk ve 24 milyar 858 milyon liralık tahsilatla Ardahan izledi. 
     
</TEXT>
</DOC>
