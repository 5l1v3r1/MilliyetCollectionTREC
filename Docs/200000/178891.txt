<DOC>
<DOCNO> 178891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/altan.html </URL>
<DATE> 2003/08/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yerel sorunlar ve evrensel başarılar 
</HEADLINE>
<TEXT>

   
   Rahmetli Turgut Özal'ın çok sevdiği bir fıkra vardı 
   İki Alman ilk kez bizim rakıyı denemeye kalkmışlar. Üstüne su da konunca beyazlaşan, karşılıklı iki rakı kadehinin başında iki Alman... 
   İlk kadehleri tokuşturup içmişler ikinci kadehleri de... 
   Üçüncü kadehin ortalarında, Almanlardan biri, hafif kızarmış gözleriyle ötekine 
   - Yahu, demiş, ne olacak şu bizim Almanya'nın hali 
   
   Gerçi tek parti döneminin İstanbul'unda Mustafa Kemal Cumhurbaşkanı, İsmet Paşa Başbakan, Şükrü Kaya İçişleri Bakanı, Tevfik Rüştü Dışişleri Bakanı, Ali Çetinkaya Bayındırlık Bakanı, Dr. Refik Saydam Sağlık Bakanı'yken ne gazeteler - resmi demeçlerle, iktidara bol bol övgü dışında - güncel politikaya aşırı abanırlar ne de kimse, girdisiyle çıktısıyla güncel politika konuşmaya kalkardı. 
   Futbol da, henüz bugünkü kadar sarmalamamıştı toplumu. 
   
   Kadıköy, yahut Ada vapurlarında erkekler, daha çok ortak tanışlarıyla ilgili dedikodulardan söz ederler kimin Ankara'ya atandığından, yahut kimin köşkü satışa çıkardığından falan konuşurlardı. Bazen de yemek tariflerine girişirlerdi. 
   Kadınların ise başlıca konuları, kayınvalidelerin, yahut görümcelerin çıkardıkları tatsızlıklardı. 
   Ne Anayasa'dan haberi vardı kimsenin, ne Ceza Yasası'ndan, ne bütçeden, ne Meclis gündeminden... 
   ABD'nin adı ise, gazetelerin dış haberleri arasında bile pek geçmezdi. 
   
   Son 70 yılda ne kadar büyük değişiklikler oldu Türkiye'de. İstanbul'un nüfusu, 750 binden 15 milyona çıktı her taraf bir taşra yağmasına uğradı. Köşkler, bahçeler, boy boy gökdelenciklerle, irili ufaklı apartmanlara dönüştü gecekondu semtleri de, taşra kasabalarına... 
   Politika konularıyla futbol, hızla ön plana çıktı... 
   Besbelli ki Türkiye, üretim açısından çağla bütünleşmeye dönük olmasa da, hızlı bir değişimin içindeydi. 
   
   Yine besbelli ki sürüp gidecek bu değişim, daha da hızlanarak... Hele hele içten içe beklenen bir İstanbul depreminden sonra... 
   Dikkat ederseniz bürokrasinin alt kademeleri eski çekimini yitirdi. Ancak en büyük rantı hala daha politika sağlıyor. O nedenle de, 450 bin erkek erkeğe kahvesinde, "politika" baş konu... 
   
   30 yaşından küçük 40 milyon gençten ne kadarı, 21. yüzyılın evrensel özellikleriyle çok daha görkemli bir yaşam düzeyinde bütünleşebilecek ne kadarı sıkıntı cendereleri içinde silinip gidecek 
   2020'li yıllarda, şimdiden öngörülemeyecek çok sürprizli toplum tabloları çıkacak Türkiye'de... 
   
   Bir kez hala daha nüfusun yüzde 43'ünün köylü kalmış olması da kışları yolları kapanan binlercesiyle 35 bin köy ve 20 bin - köy bile olamamış - mezra da nasıl bir değişim ve aşama sürecine girebilecek ki, salt Türkiye'nin iç dinamikleri sayesinde 
   Ancak, Rusya'dan sonra Türkiye de, AB üyesi olduğunda 21. yüzyılın evrensel çağdaşlığı sarmalayabilecek buraları da... 
   O zamana kadar paçasını kurtaran kurtaracak, kurtaramayan kurtaramayacak... 
   
   Bütün bunlara artık boş verme dönemlerine doğru gidiliyor. "Demagoglar saltanatı"nın yarattığı hipnozlar, ister istemez arınmada... Hele bir de Başkan Bush, gelecek yıl ABD'de başkanlık seçimlerini kazanamazsa, siz seyredin gümbürtüyü o zaman... 
   
   Galatasaray, Bulgar CSKA'yı Sofya rövanşında da 3 - 0 yenerek, Şampiyonlar Ligi'ne adımını attı. 
   Süreyya Ayhan da, Paris'te 1500 metre seçmeler serisinde yine en önde koştu ve yarı finale kaldı. 
   Artık bizde de bireyler için, kendi uğraş, yahut meslek alanında evrenselleşme dönemi... 
   Başaran başaracak başaramayan da, politikada gizli gizli bir yer edinmeye çalışırken, sürdürecek iç çekmesini, "ne olacak şu bizim memleketin hali" diye... 
   
   Enseyi karartmayın. 21. yüzyıllı olmanın tılsımı herkesin kendi elinde artık... 
   
      
   
</TEXT>
</DOC>
