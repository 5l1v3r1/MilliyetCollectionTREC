<DOC>
<DOCNO> 188990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun13.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi, Irak'ın güvenliğini görüşecek... 
</HEADLINE>
<TEXT>

     ABD, İngiltere, İspanya ve Kamerun tarafından Irak ile ilgili olarak hazırlanan karar tasarısının bugün yerel saatle 10.00'da TSİ 17.00 oylanması kararlaştırıldı. 
     Bu konudaki açıklama Konsey Dönem Başkanı Amerikan temsilcisi Büyükelçi John Negroponte ve İngiltere temsilcisi Johns Perry tarafından yapıldı. 
     Konsey üyeleri gece geç saatlere kadar süren danışma toplantısı sonunda tasarı metninin 10,15 ve 6'ncı maddelerinde değişiklik yapılması konusunda görüşbirliğine vardılar. 
     Söz konusu maddelerin, BM temsilcisinin görevi, hükümet yetkisinin Irak halkına devredilmesi ve çok uluslu gücün görev süresi ile ilgili olduğu bildirildi. 
     İngiltere temsilcisi, hükümetlerinden talimat bekleyen bazı üyelerin, oylamanın bugün saat 10.00'a ertelenmesini istediklerini, bunun kabul gördüğünü belirtti. 
     ABD temsilcisi ise, ''bugün yapılacak oylamadan olumlu sonuç beklediklerini'' ifade etti. 
     Büyükelçi Perry bir soruya karşılık, ''değişikliklerin kozmetik değil öze yönelik olduğuna'' işaret etti. Büyükelçi Negroponte ise, ''Konsey bünyesinde, Amerikan tasarısı lehinde giderek artan bir uzlaşı oluştuğunu'' ifade etti. Negroponte, ''uluslararası gücün görev süresiyle ilgili değişiklikle, bu gücün görevinin hangi koşullar altında sona ereceği noktasına açıklık getirildiğini'' de sözlerine ekledi. 
     
</TEXT>
</DOC>
