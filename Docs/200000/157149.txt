<DOC>
<DOCNO> 157149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur16.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye demokrasi konusunda tereddüt geçirmeyecek" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Türkiye'nin demokrasi konusunda bir daha asla tereddüt geçirmeyeceğini'' ifade ederek, ''hiç kimsenin kargaşa çıkarmaya, gerginlik oluşturmaya, dumanlı hava üretmeye ve bu suretle Türkiye'yi yolundan çevirmeye yeltenmemesi gerektiğini'' söyledi. 
     Erdoğan, Rıxos Otel'de gerçekleştirilen AK Parti milletvekilleri ve kurucular kurulu istişare toplantısının açılışında yaptığı konuşmada, bu toplantı ile milletvekilleriyle, bugüne kadar neler yapıldığı ve neler yapılması gerektiği konusunda karşılıklı konuşma imkanı bulacaklarını bildirdi. 
     Ankara'nın resmi ortamı dışında söylenecek sözlerin, yapılacak tespitlerin beraber düşünmeye büyük katkı sağlayacağını ifade eden Erdoğan, Türkiye'nin artık demokratik istikrar zeminine oturduğunu kaydetti. Buna rağmen, dış dünyadan içeriye ''pompalanan'' haberlerle demokrasiyi zaaf içinde göstermeye çalışan haber ve yorumların eksik olmadığını anlatan Başbakan Erdoğan, ''milletin gerçek evlatlarının, demokrasiyi ve anayasal sistemi zaaf içinde gösterme çabalarını milletin bugünü ve geleceğine hizmet etmediğini çok iyi bildiklerini'' söyledi. 
     Demokrasinin gücünün milletin gücü olduğunu dile getiren Erdoğan, ''Anayasal sistemimizin gücü, çocuklarımızın geleceğinin parlak ve aydınlık olmasının teminatıdır'' diye konuştu. Bu gerçeğin dışındaki spekülasyonları ortaya koymanın bu millete yapılacak en büyük kötülük olduğunu ifade eden Erdoğan, demokrasiyi zaaf içinde gösterme çabalarının sadece dışarıdan kaynaklanmadığını bildirdi. 
     
     ''EN ÇİRKİN SENARYO, EN KÖTÜ OYUNCU OSKARLARI...'' 
     Demokrasi dışı fikirleri kafasından atamamış yorum sahiplerinin Türkiye'de eksik olmadığını kaydeden Erdoğan, şöyle konuştu 
     ''Dünya komuoyunun gözleri bütün dikkati ile üzerimizdeyken, demokrasimizi tartışmalı kılmaya, milletin meşru hükümetini haksız yollarla karalamaya ve Türkiye'yi küçük düşürmeye çalışanlar bilsin ki, ima ettikleri oyun oynandı ve bu filmi biz daha önce gördük. 3 Kasım günü o filme millet en çirkin senaryo ve en kötü oyuncu oskarlarını layık gördü. Türkiye'nin artık böyle çağdışı tartışmalara ayıracak vakti ve enerjisi yok.'' Tam demokrasi, milletin itibarını yükseltmek, evrensel insan hak ve hürriyetlerinin halktan esirgenmemesi için herkesin kalbini, umutlarını ve enerjisini birleştirmesi gerektiğini dile getiren Başbakan Erdoğan, herkesin, eski siyaset anlayışının neden tasfiye edildiğini, insani zaafların nasıl kullanıldığını ve siyaset değirmeninin kimleri öğüttüğünü iyi bilmek zorunda olduğunu kaydetti. 
     
     '''TÜRKİYE EŞİTTİR TAM DEMOKRASİ'' 
     ''Demokrasi politikacı için varolan bir şey değildir, politikacı demokrasinin hizmetindedir'' görüşünü dile getiren Erdoğan, şöyle devam etti 
     ''Hiç kimse kargaşa çıkarmaya, gerginlik oluşturmaya, dumanlı hava üretmeye ve bu suretle Türkiye'yi yolundan çevirmeye yeltenmesin. Hiç kimse çocuklarımıza, bize bırakılmış olandan daha aydınlık bir Türkiye bırakmamızı engelleyebileceğini düşünmesin. Türkiye, demokrasi konusunda bir daha asla tereddüt geçirmeyecektir. Karar Türkiye'nin kararıdır. Demokrasi işleyecek ve herkes bu demokrasi kültürünü içine sindirecektir. Türkiye eşittir, tam demokrasidir. Demokrasimizi zaaf içinde göstermeye çalışmak, Türkiye'yi güçsüz kılmak demektir. Türkiye'nin, tam demokrasi çerçevesinde, Anayasa'nın değiştirilemez ilkeleri doğrultusunda, hukuk devleti prensibine sımsıkı bağlı olarak çağdaş bir devlet ve çağdaş bir toplum olma ideali temelinde yoluna yürümesi ve yönelmesi dışındaki seçenekleri akıllarından bile geçirenler, çocuklarımızın geleceğine karşı suç işlemektedirler.'' 
     
</TEXT>
</DOC>
