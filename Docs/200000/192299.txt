<DOC>
<DOCNO> 192299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur12.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'ya ceza ve erteleme... 
</HEADLINE>
<TEXT>

     Yargıtay 4. Ceza Dairesi, İstanbul Büyükşehir Belediye Başkanı Ali Müfit Gürtuna'yı ''Görevi kötüye kullanmak''tan 1 yıl hapis cezasına çarptırdı. Ceza paraya çevrilerek ertelendi. 
     Yargıtay, Gürtuna'ya 2 ay 15 gün ''memuriyetten yoksun bırakma'' cezası da verdi, ancak bu ceza da erteledi. 
     Yargıtay 4. Ceza Dairesi'ndeki karar duruşmasına, Gürtuna katılmadı, avukatı Fatih Volkan hazır bulundu. Son sözleri sorulan Volkan, önceki savunmalarını tekrarlayarak, beraat kararı verilmesini talep etti. 
     Kararı açıklayan 4. Ceza Dairesi Başkanı Fadıl İnan, sanığın TCK'nın görevi kötüye kullanma fiilini düzenleyen 240. maddesine göre, şahsi ve sosyal durumu gözetilerek, takdiren 1 yıl hapis, 142 milyon 365 bin lira ağır para ve 3 ay memuriyetten yoksun bırakma cezasına mahkum edildiğini bildirdi. 
     Sanığın duruşmadaki iyi hali dikkate alınarak TCK'nın 59. maddesinin 2. fıkrasına göre verilen hapis cezasının 10 aya, para cezasını 118 milyon 637 bin liraya, memuriyetten yoksun bırakma cezasının da 2 ay 15 güne indirildiğini kaydeden İnan, sanığın kişiliği ve suç işleme eğilimi gözetilerek verilen hapis cezasının günlüğünün takdiren 4 milyon 445 bin liradan bir milyar 423 milyon 500 bin lira ağır para dönüştürüldüğünü belirtti. 
     İnan, verilen para cezalarının toplanarak sonuç olarak 1 milyar 542 milyon 137 bin lira ile 2 ay 15 gün memuriyetten yoksun bırakma cezasının, sanığın geçmişi, suç işleme eğilimi gözetilerek ertelenmesine oybirliğiyle karar verildiğini kaydetti. 
     Karar temyiz edilirse, temyiz istemine Yargıtay Ceza Genel Kurulu bakacak. 
     Gürtuna, 5 yıl içinde bir suçtan mahkum olursa ertelenen bu ceza da infaz edilecek. 
     Yargıtay Cumhuriyet Başsavcılığı'nca hazırlanan iddianamede, Gürtuna'nın İstanbul Maltepe'de yapılan bir sahil yoluyla ilgili olarak açılan davada mahkemece verilen yürütmenin durdurulması kararını yerine getirmeyerek görevini kötüye kullandığı öne sürülmüştü. Gürtuna'nın TCK'nın 240. maddesine göre 1 yıldan 3 yıla kadar hapis cezasına çarptırılması istenmişti. 
     
</TEXT>
</DOC>
