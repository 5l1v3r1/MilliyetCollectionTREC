<DOC>
<DOCNO> 185288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun21.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de sigaranın üzerinde artık ''SİGARA ÖLDÜRÜR'' yazacak 
</HEADLINE>
<TEXT>

     AB ülkelerinde satılan sigaraların paketleri üzerinde tüketiciyi uyarıcı mesajlar verilmesine ilişkin yasa uygulaması, 1 Ekim'de resmen başlıyor. 
     AB yasasına göre, sigara paketinin ön yüzünün yüzde 35'inde, kalın harflerle yazılmış ''sigara öldürür'' ifadesi bulunacak. 
     Paketin arka yüzünün en az yarısında ise AB tarafından belirlenmiş, sigaranın zararlarıyla ilgili uyarıcı cümleler yer alacak. 
     Bunlar arasında, ''Sigara içmek ölümcül akciğer kanserine neden olur'' veya ''Sigara sizin ve çevrenizin sağlığına büyük zarar verir'' gibi ifadeler yer alıyor. 
     Yeni uygulamaya göre, sigara paketlerinin üzerinde ''hafif'' light- ultra light nitelemesi yapılamayacak. Bir sigarada 10 miligramdan fazla katran, 1 miligramdan fazla nikotin ve 10 miligramdan fazla karbonmonoksit bulunmayacak. 
     AB'deki bu uygulamanın resmen başlamasından önce sigara üreticileri gereken önlemleri almış ve paketlerin çoğu yeni yasaya uyarlanmıştı. 
     Bu gelişmeden sonra, sigara paketlerinin içine konulduğu ve bu şekilde ''moral bozucu yazıların saklandığı'' kılıf ve kutu satışında patlama olduğu gözlemleniyor. 
     
</TEXT>
</DOC>
