<DOC>
<DOCNO> 160781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko13.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
OGS'de abone sayısı 225 bine ulaştı... 
</HEADLINE>
<TEXT>

     İşletmedeki paralı otoyol gişelerinde 1999 yılında uygulanmaya başlayan Otomatik geçiş sistemi OGS ile geçiş yapan sürücü sayısı giderek artıyor. 
     Karayolları Genel Müdürlüğü verilerine göre 2002 yılı sonu itibariyle 51 giriş, 68 çıkış olmak üzere toplam 119 şeritte otomatik geçiş sistemi uygulaması ile araç geçişleri yapılıyor. 
     Otomatik Geçiş Sistemi, mevcut durumda Avrupa Otoyolu, Anadolu Otoyolu İzmir-Çeşme otoyolu, İzmir-Aydın otoyolu ve Boğaz köprülerinde bulunan 45 gişe sahasıda hizmet veriyor. 
     Kısa sürede sürücüler tarafından benimsenen OGS'de, abone sayısı ise 225 bin adete ulaştı. 
     Gerek abone sayısında gerekse OGS şeritlerinin trafiğinde sürekli artış görüldüğünü belirten yetkililer, bu yıl itibariyle bu sayının 400 bine ulaşabileceğini bildirdiler. 
     
     KARTLI GEÇİŞ SİSTEMİ 
     Yine 1999 yılında Otoyol ve boğaziçi köprülerinde başlayan Otomatik geçiş sistemine paralel, ''ön ödemeli kart sistemine'' geçilmesi konusunda da çalışmalar yapıldığı öğrenildi. 
     Yetkililer, kullanıcılara sunulan geçiş ücreti ödeme yöntemlerindeki çeşitliliği artırmak, entegre ödeme yöntemlerini yaygınlaştırmak için uygulanacak kartlı geçiş sisteminin, bu yıl içinde hizmete alınabileceğini belirttiler. 
     
</TEXT>
</DOC>
