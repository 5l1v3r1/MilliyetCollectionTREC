<DOC>
<DOCNO> 166902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur07.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da İranlı turistler 
</HEADLINE>
<TEXT>

     Öner ŞAN- Ahmet AY ANTALYA, DHA 
     Antalya, Rus, Alman, İsrailli turistlerden sonra İranlı konukları da ağırlamaya başladı. Su parklarında kaydıraklardan kayıp serinleyen İranlı turistler, modern kıyafetleri ile dikkat çekiyor. 
     Antalya havuzlarını İranlı turistler de doldurmaya başladı. Ülkelerinde de su parkı benzeri tesisler olduğunu belirten adını vermek istemeyen 41 yaşındaki İranlı kadın turist, kendilerinin bu yerlere gidemediğini söyledi. İşe giderken türban taktıklarını ve kapalı kıyafetler giydiklerini anlatan İranlı turist, "Burası çok rahat. İstediğimiz gibi havuza girip dolaşabiliyoruz'' dedi. 
     İranlı turistlerin sayısının son günlerde arttığını belirten Aqualand Su Parkı yetkilileri, son bir haftadır günde ortalama 30 İranlı turistin tesislerine geldiğini belirtti. 
     
</TEXT>
</DOC>
