<DOC>
<DOCNO> 199652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun20.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Senato'dan saldırıları kınayan karar    ABD Senatosu, İstanbul'da meydana gelen bombalı saldırıları kınayarak kurbanların yakınlarına başsağlığı, yaralılara şifa dileyen ve terörizme karşı savaşta, Türkiye, İngiltere, ABD dayanışmasını vurgulayan bir tasarıyı kabul etti. Tasarıda, Türkiye'deki saldırıların, "uluslararası terörizmin korkak ve zalim manifestosu" olduğu belirtilerek, Türk hükümetinin, terörist saldırıları en güçlü ifadelerle kınadığı ve sorumluları ne pahasına olursa olsun adalet önüne getirmeye söz verdiği anlatıldı. Tasarıda ayrıca, antisemitik Yahudi düşmanı faaliyetlerin artmasıyla bütün dünyada Yahudilerin güvenliğinin ciddi bir endişe haline geldiği kaydedildi. 
   
   PKK'nın 12 ton gıdası imha edildi    Tunceli'de PKK KADEK'li teröristlerin kış için topladığı 12 ton gıda maddesi ve giyecek ele geçirildi. Güvenlik güçleri bir hafta boyunca Merkez, Ovacık ve Pülümür ilçeleri üçgenindeki Ahpanos Vadisi'nde operasyon düzenledi. Teröristlerin stokladığı gıda maddeleri ve giyecekler imha edildi. Elde edilen dokümanların incelenmesi sonucu teröristlere malzeme yardımı sağladığı belirtilen DEHAP Hozat İlçe Başkanı İnan Özel ve bunları minibüsüyle taşıyan Bülent Duru gözaltına alındı. İnan ve Duru cezaevine konuldu. 
   
   Okul binaları satışa çıkacak    Komisyon sürecinde, Cumhurbaşkanı Ahmet Necdet Sezer'in gerekçesi dikkate alınarak fakir öğrencilerin özel okullarda okutulmasına ilişkin maddenin metinden çıkarıldığı vetolu yasa Genel Kurul'dan geçti. Yasanın mevcut hükümleri okul binalarının satışına olanak sağlıyor. Genel Kurul'da Milli Eğitim Bakanlığı'na MEB ait taşınmazların satışını eleştiren CHP Milletvekili Mustafa Gazalcı, yasanın aynı zamanda kimin yazdığı belli olmayan kitapların okullarda okutulmasına yol açacağını savundu. Milli Eğitim Bakanı Hüseyin Çelik de eleştirileri, "Ülke ve kamu yararına olmayan hiçbir adım atılmayacaktır. Milli eğitimin dayandığı temel ilkelerden taviz verilmesi mümkün değildir. Aklın ve rasyonelliğin gereği de budur. Göreceksiniz, her şey daha güzel olacak" diye yanıtladı. 
   
   Engin Civan'a yeniden yargı    Ziraat Bankası'na devredilen Emlak Bankası'nın eski Genel Müdürü Engin Civan ve işadamı Selim Edes'in de aralarında bulunduğu 14 sanığın yargılandığı davanın "ortadan kaldırılmasına" ilişkin kararın Yargıtay'ca bozulmasının ardından yeniden görülmesine başlandı. 
   İstanbul 3. Ağır Ceza Mahkemesi'ndeki duruşmaya, aralarında Engin Civan'ın da bulunduğu tutuksuz sanıklar katılmadı. Mahkeme heyeti, "bozma kararına" karşı diyeceklerinin sorulması amacıyla sanıkların davetiyeyle mahkemeye çağırılmalarına karar vererek, duruşmayı erteledi. 
   
   Disiplin soruşturmasına isyan    Yıldız Teknik Üniversitesi'nde YTÜ toplanan bir grup öğrenci, öğrenci şenliğine katıldıkları gerekçesiyle 60 öğrenci hakkında rektörlük tarafından disiplin soruşturması başlatılmasını protesto etti. Üniversitenin yaya giriş kapısı önünde dün öğle saatlerinde toplanan öğrenciler, 'Yıldız Şenliği alkışlandı, 60 öğrenciye soruşturma' yazılı pankart açtı. "YTÜ'de savaşa hayır demek suç", "YTÜ'de zamlara hayır demek suç" yazılı dövizler taşıyan grup, "Öğrenciler için başlatılan soruşturmalar durdurulsun" sloganı attı. 
   
   
   
</TEXT>
</DOC>
