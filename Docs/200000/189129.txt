<DOC>
<DOCNO> 189129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur27.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus pilotun bagaj isyanı... 
</HEADLINE>
<TEXT>

     Aşırı yük nedeniyle uçağı kaldırmayan Rus pilot Andrei Neustrouev, 70 parça bagajı indirtmesine yolcuların tepki göstermesi üzerine seferden vazgeçti. 
     Sibirya Hava Yolları'na ait ''İlyuşin-86'' tipi uçak, İstanbul-Moskova seferini yapmak üzere Atatürk Havalimanı'ndan 348 yolcusunu aldı. 
     Yolcuların koltuklarına oturmasından bir süre sonra Kaptan Pilot Neustrouev tarafından, ''uçakta aşırı yük bulunduğu ve bu nedenle 70 parça bagajın boşaltılmak zorunda kalındığı'' anonsu yapıldı. 
     Kaptan pilotun bu kararı, bavul ticareti yapan yolcuların tepkisine yol açtı. 
     İndirilen bagajların kimlere ait olduğunun bilinmemesi üzerine de hep birlikte ayağa kalkan yolcular, ''Bagaj yoksa biz de yokuz'' diye bağırmaya başladılar. 
     Yolcuların tepkisi nedeniyle kaptan pilot ise ''Bagajlar candan daha önemli değil. Bu yükle uçağı kaldırarak gitmemiz de mümkün değil. Siz gitmiyorsanız, ben de uçmuyorum. Mesaim de zaten doldu'' diyerek seferden vazgeçtiğini bildirdi. 
     Ardından yolcu ve bagajları indirten Rus pilot, uçağı Atatürk Havalimanı'nda park alanına çektirdikten sonra da uçuş ekibiyle birlikte otele gitti. 
     Pasaport işlemlerini iptal ettirmek zorunda kalan 348 yolcunun, başka bir uçakla Moskova'ya gönderileceği öğrenildi. 
     
</TEXT>
</DOC>
