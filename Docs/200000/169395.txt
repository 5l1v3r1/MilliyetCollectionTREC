<DOC>
<DOCNO> 169395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur34.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura maaş zammının ilkeleri belirlendi.. 
</HEADLINE>
<TEXT>

     Başbakan Recep Tayyip Erdoğan'ın başkanlığında gerçekleştirilen Bakanlar Kurulu toplantısı sona erdi. 
     Başbakanlık Merkez Binası'nda yapılan toplantı, 5 saat 10 dakika sürdü. 
     Toplantıda ele alınan konulara ilişkin açıklama, Adalet Bakanı ve Hükümet Sözcüsü Cemil Çiçek tarafından yapıldı. 
     Hükümet Sözcüsü Çiçek, bugünkü toplantıda memur maaş zammının ilkelerinin belirlendiğini, oranların yarın açıklanacağını söyledi. 
     Devlet Bakanı ve Başbakan Yardımcısı Mehmet Ali Şahin başkanlığında Hazineden sorumlu Devlet Bakanı Ali Babacan ile Maliye Bakanı Kemal Unakıtan'ın konuyla ilgili bugün ayrıntılı bir çalışma yapacağını kaydeden Çiçek, bu çalışmayla zamma son şeklinin verilmiş olacağını ifade etti. 
     Yarın konuyla ilgili yazılı ya da sözlü ayrıntılı bir açıklama yapılacağını kaydeden Bakan Çiçek, ''İlke olarak söyleyeceğim şudur. Yüksek maaş alanlar da daha az yüzdeli bir artış, daha düşük maaş alanlarda ise yüksek yüzdeli bir artış öngörülmektedir. Bunun hangi dereceye ne kadar tekabül ettiği ve ne alacağı hususları yarınki açıklamalarda bildirilecek'' şeklinde konuştu. 
     Bakan Çiçek, gazetecilerin, memur maaşlarına 60 milyon lira seyyanen zam yapılacağı şeklindeki haberleri hatırlatmaları üzerine de şunları söyledi 
     ''O noktada bir ilke kararı var. Bunun detaylarını yarın size açıklarlar. Çünkü teknik bir konudur. Ben de size tefarruatlı bir açıklama yaparak belki yanlış söylerim, bu defa da yanlış bir bilgi üzerine hüküm inşa etmiş oluruz. Teknik bir konu olması sebebi ile üç arkadaşımız ayrıntılı hale getirip yarın size sunacaklardır.'' 

     
</TEXT>
</DOC>
