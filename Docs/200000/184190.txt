<DOC>
<DOCNO> 184190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur35.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent Konsere bilmeden çıktım 
</HEADLINE>
<TEXT>

     DEHAP Genel Başkanı Tuncer Bakırhan, ''Gündemin, festivallerde atılan sloganlarla değil, milyonlarca insanın dile getirdiği barışçıl taleplerin tartışılmasıyla doldurulması gerekir'' dedi. 
     Bakırhan ve Demir, Ankara 1 No'lu DGM Yedek Hakimliği'nin kendilerini serbest bırakmasının ardından DGM önünde açıklama yaptılar. Her iki partinin genel başkanına DGM'den çıktıkları sırada bekleyenler tarafından birer demet çiçek verildi. 
     Bakırhan, şık olmayan bir olayla karşı karşıya kaldıklarını söyledi. Türkiye'de son 2 günlük süreçte demokratikleşme adımları atılmalıyken, mahkemeye çıkarıldıklarını ifade eden Bakırhan, ''Bundan sonra gündemin, festivallerde atılan sloganlarla değil, milyonlarca insanın dile getirdiği barışçıl taleplerin tartışılmasıyla doldurulması gerekir'' diye konuştu. 
     Yedek hakimlik sorgularının ardından serbest bırakıldıklarını belirten Bakırhan, ''Dileriz bugünkü karar, barış ve demokrasiye katkılar sunsun. Bizi yalnız bırakmayan, çevre illerden buralara kadar gelen halkımızı ve sivil toplum örgütlerimizi selamlıyoruz'' dedi. 
     ÖTP Genel Başkanı Ahmet Turan Demir de yaptığı açıklamada, 2 gündür talihiz bir olay yaşadıklarını savundu. Bir yandan arka arkaya demokratikleşme sürecinin başlatılacağının açıklandığını, uyum paketleri çıkarıldığını anlatan Demir, '' Diğer yandan bizim yaşadığımız olaylar cereyan etmekten geri kalmıyor'' diye konuştu. 
     Bu tür olayların ülkenin gelişmesine, sorunları aşmasına katkı sağlamayacağını sorumlu olan herkesin bilmek zorunda olduğunu ifade eden Demir, ''2 günlük çektiğimiz sıkıntılar sonucunda, yapılan haksızlığın düzeltilmesinden duyduğumuz memnuniyeti belirtmek istiyorum'' dedi. 
     Bakırhan ve Demir'in konuşmalarından sonra DGM önündeki kalabalık tarafından Kürtçe sloganlar atıldı. 
     
     HALUK LEVENT 
     Bakırhan ve Demir'den sonra avukatı ve kardeşiyle birlikte DGM'den ayrılan sanatçı Haluk Levent, Almanya'daki konsere içeriğinin ne olduğunu bilmeden çıktığını ve çok üzgün olduğunu söyledi. 
     Türkiye'deki herkesin barış ve kardeşlik içinde yaşamasını hayal ve arzu ettiğini dile getiren Levent, şöyle devam etti 
     ''Ben Kuvayı Milliye ruhuna sahip birisi olarak, hiçbir zaman insanların bölünmesinden yana olmadığımı ifade ettim. Bu nedenle yaşadığım olay beni üzdü. Daha 3 ay önce Kuvayı Milliye türkülerini her Allah'ın günü söyleyen insanın, bir anda bir siyasi partinin, örgütün ya da herhangi bir kimliğin içinde şarkı söylemesini rahatsızlık verici olarak görüyorum. Bu tür olayın bana rastlamasını da talihsizlik olarak görüyorum.'' Levent, DGM'ye çağrılmak yerine gözaltına alınmasını nasıl değerlendirdiğinin sorulması üzerine, ''Ben bunu ajitasyon meselesi yapmayacağım, çünkü Türkiye'deki kurallar böyle'' dedi. 
     DGM savcısını suçlayamayacağını, uyum yasalarının tam olarak uygulanmadığını ifade eden Levent, herkese uygulanan kuralın kendisine de uygulandığını, ayrımcılık yapılmadığını söyledi. 
     Haluk Levent, yanlış anlaşılmaktan nefret ettiğini dile getirerek, ''Beni, alındığım şekil değil, içinde bulunduğum konum, yanlış anlaşılma ilgilendiriyor'' diye konuştu. 
     ''Bu konuyla ilgili şarkı yazacak mısınız '' sorusuna Levent, şu yanıtı verdi 
     ''Toplumsal şarkılar yapa yapa başım derde giriyor. Bırakın biraz da aşk şarkıları yapayım. Şaka bir yana, bu ülkenin insanıyım, aksaklıklar gördüğüm zaman eleştiriyoruz. Bundan sonra da Mustafa Kemal şarkıları olacak. Ahmet Kaya şarkıları da söylerim. Bu benim bölücü olduğumu göstermez. 
     Bundan sonra konser organizasyonlarına çok dikkat etmem gerektiğini düşünüyorum. 2 dakikada bazı yayın organlarında beni KADEK'li gibi göstermelerini hazmedemedim. Çok üzüldüm. Bu üzüntü gözaltına alınmamdan daha büyük üzüntüdür.'' 
     
</TEXT>
</DOC>
