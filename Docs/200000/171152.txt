<DOC>
<DOCNO> 171152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko09.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ruhsat skandalı daha Dünya Bankası kredisiyle yaptırılmıştı 
</HEADLINE>
<TEXT>

     Sanayi ve Ticaret Bakanlığı'nın, Dünya Bankası kredisiyle yaptırılan Balıkesir Merkez Küçük Sanayi Sitesi'nin Küçüksan , ''Organize Sanayi Sitesi statüsüne alınması'' talebini, ''kaçak'' olduğu gerekçesiyle reddettiği bildirildi. 
     12 Kasım 1972 tarihinde kurulan Balıkesir Merkez Küçük Sanayi Sitesi Yapı Kooperatifi, üyelerine işyeri yapmak için 1980 yılında inşaat çalışmalarına başladı. Sanayi ve Ticaret Bakanlığı'na ait projeyi, Dünya Bankası da, yaklaşık 5.5 trilyon lira kredi vererek destekledi. Kooperatif, inşaat çalışmalarını 1991 yılında tamamladı. 1 milyon 323 bin 490 metrekare alana sahip, Türkiye'nin ikinci büyük sanayi sitesinde, 30 ayrı meslek grubundan bin 24 işyeri faaliyete başladı. 
     Kooperatif yönetimi, bir süre önce bölgenin ''Organize Küçük Sanayi Sitesi'' statüsüne kavuşturulması ve kooperatifin fesh edilmesi için Sanayi ve Ticaret Bakanlığı'na başvurdu. Ancak Bakanlık, ''imar ruhsatı'' alınmadan inşaata başlanması, Balıkesir Belediyesi'nin de bu yüzden ''yapı kullanma izni belgesi'' vermemesi nedeniyle kooperatifin talebini geri çevirdi. 
     Küçük Sanayi Sitesi Yapı Kooperatifi Başkanı Yüksel Canseven, Küçüksan'ın, Balıkesir Belediyesi'nce ''kaçak'' yapılmış bir site olarak kabul edildiğini, bu nedenle ''yapı kullanma izni'' verilmediğini söyledi. 
     Canseven, sitenin işlerinin 20 yıldan bu yana ''kooperatif ana sözleşmesi'' hükümlerine göre yürütüldüğüne dikkati çekerek, ''Değişen ülke ve dünya koşulları, sitemizde her geçen gün yeni sorunlar ortaya çıkarmaktadır. Kooperatif ana sözleşmesi ile dikilen elbise dar gelmektedir. 15 bin kişinin geçimini sağladığı sitenin, Organize Küçük Sanayi Sitesi kapsamına alınması kaçınılmaz hale gelmiştir'' dedi. 
     
     GENELGE GEREKİYOR 
     Küçük Sanayi Sitesi'ne, yapımına başlandığı dönemde imar ruhsatı alınmadığı gerekçesiyle ''yapı kullanma izni'' verilmediğini söyleyen Canseven, Marmara Depremi'nden sonra belediye imar yönetmeliklerinde yapılan değişiklikler ile sorunun iyice çıkmaza girdiğini ifade etti. 
     Canseven, tapuların alınması sırasında, 1992 tarihli ''kesin kabul tutanağı''nın ''yapı kullanma izni'' yerine geçebilir düşüncesiyle sorunun aşıldığına dikkati çekerek, ''Daha sonraki yazışmalarımızda kesin kabul tutanağının, yapı kullanma izni yerine geçmeyeceği belirtildi. Sitemiz şu anda kaçak olarak kabul ediliyor. Sanayi ve Ticaret Bakanlığı, kesin kabul tutanaklarının yapı kullanma izni yerine geçebileceğine ilişkin bir genelge yayımlarsa sorun çözülebilir. Aksi halde sorunlarımız her geçen gün büyüyecek, üretim yapamaz hale geleceğiz'' diye konuştu. 
     Balıkesir Belediye Başkanı Ziya Tan ise sorunun kooperatif yönetiminin ihmalinden kaynaklandığını öne sürdü. Tan, sitenin yapımına 23 yıl önce başlandığını hatırlatarak, ''Küçük bir ihmalkarlık bugün büyük bir sorun olarak karşımıza çıktı. Belediye olarak yasa ve yönetmelikleri uyguluyoruz'' dedi. 
     Ziya Tan da, sorunun ancak, Sanayi ve Ticaret Bakanlığı'nca çözülebileceğini bildirdi. 
     
</TEXT>
</DOC>
