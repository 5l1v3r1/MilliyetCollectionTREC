<DOC>
<DOCNO> 162456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko19.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Halk Bankası'na talip olabiliriz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıkloğlu, borç yükünün azalabilmesinin faizlerin düşmesine bağlı olduğunu söyledi. 
     Hisarcıklıoğlu, TÜBİTAK'da düzenlenen ''Vizyon 2023 Projesi'' toplantısının çıkışında gazetecilerin sorularını yanıtladı. 
     Birliğin Genel Kurulu'nda ''Ne zaman döviz düşük, faiz yüksek olsa kriz çıkar'' söylemi ile Başbakanın ''İlla kriz çıkacak diye bir şey yok. Hatta ekonomideki her şey kontrol altında'' sözlerinin hatırlatılması üzerine TOBB Başkanı, Türkiye'nin büyük bir borç yükü altında olduğunu ve bu borç yükünün azalabilmesinin faizlerin düşmesine bağlı olduğunu ifade etti. 
     Hisarcıklıoğlu, ''Bugün Türkiye'de enflasyonu yüzde 20 hedeflemişseniz ve faizler yüzde 50'ler seviyesinde ise artı 30 puan normalde 20'ye göre hesaplandığında, bu yüzde 100 bir faiz oranı demektir. Bizim devamlı söylediğimiz şu faiz oranlarının muhakkak aşağı inmesi lazım. Bu da güven ve istikrar ile birlikte piyasaların iyi algılanması ile ortaya çıkacaktır'' diye konuştu. 
     Hisarcıklıoğlu, ''Ekonomide her şey kontrol altında mı '' sorusunu da verilere bakmak gerektiğini belirterek, şöyle cevapladı 
     ''Yıl sonu itibariyle enflasyonu yüzde 20'ye indirmeyi, faiz dışı fazlanın yüzde 6.5 olacağını hedeflemişsiniz. Buna karşılık faizlerin, reel faizlerin ortalama yıllık itibariyle yüzde 45 seviyelerinde olacağını programa koymuşsunuz. Bugüne kadar ilk beş aylık dönemde faizler 45'lerin üzerinde seyretmiş. Bundan sonraki dönemde 45'lerin altında seyredecek ki program ortalamayı tutturabilsin. Yoksa program başarısız olur. Başarısız olduğunda güven azalır. Faizlerin düşmesi lazım.'' 
     
     HALK BANKASI 

     Bugün basında Halk Bankası'nın Ziraat Bankası ile birleştirileceği yönündeki haberin hatırlatılarak, Halk Bankası'na talip olup olmadıklarının sorulması üzerine Hisarcıklıoğlu, şu ana kadar hiç talip olmadıklarını, sadece Halk Bankası'nın kendilerine verilmesini piyasalarda ve kamuoyunda dile getirdiklerini kaydetti. 
     Halk Bankası'nın bugün çok büyük bir know how'a sahip olduğuna işaret eden TOBB Başkanı, bunun da KOBİ'ler olduğunu kaydetti. 
     Halk Bankası'nın bugün 1 milyona yakın müşterisi bulunduğunu belirten Hisarcıklıoğlu, ''Bu hiçbir bankada olmayan bir şey. Bu büyük bir sermaye, bunu kapatmak yazıktır. KOBİ'ler ve esnaf için muhakkak Halk Bankası'nın hayatiyetini devam ettirmesi lazım. Ama bunu ne kamunun ne de halkın üzerine yük olmadan devam ettirmesi lazım'' dedi. 
     Bunun modellerinden bir tanesinin belli oranda halka açılma şeklinde olabileceğini anlatan TOBB Başkanı, ''İşin şartlarına göre TOBB'da talip olabilir. Ama şartları bilmeden bir şeye talip olmak yanlış olur'' dedi. 
     Hisarcıklıoğlu, Halk Bankası'nın Ziraat Bankası ile birleştirilmesinin hatırlatılması üzerine, Ziraat Bankası'nın tarım üzerine, Halk Bankası'nın KOBİ'ler ve esnaf üzerine ihtisaslaşması gerektiğini belirtti. 
     Hisarcıklıoğlu, bugün Anadolu'da yeni gelişmekte olan sanayi tesislerinin altında yatan ana unsurun Halk Bankası olduğunu, bu nedenle bankanın işlevinin küçümsenemeyeceğini, ancak bankanın verimli çalışması gerektiğini bildirdi. 
     Rifat Hisarcıklıoğlu, ancak Halk Bankası'nın bugün gerçek işlevini yerine getiremediğini kaydetti. 
     Bir başka soru üzerine de Hisarcıklıoğlu, kuracakları üniversitenin dün itibariyle Bütçe Plan Komisyonu'ndan geçtiğini, bir an önce Meclis'in gündemine girerek geçmesini hedeflediklerini belirterek, bu yılın kasım ayında programa başlamayı düşündüklerini söyledi. 

     
</TEXT>
</DOC>
