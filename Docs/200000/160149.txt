<DOC>
<DOCNO> 160149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun05.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülmek 'şeker' gibi geliyor.. 
</HEADLINE>
<TEXT>

     Gülmenin, tip 2 şeker hastalarında kan şekerini düşürebildiği belirlendi. 
     Japonya'daki Tsukuba Üniversitesi'nde yapılan araştırmada, yemek sırasında gülen insanlarda kan şekerinin gülmeyenlere göre daha az yükseldiği kaydedildi. 
     Tip 2 şeker hastası 19 kişi üzerinde yapılan araştırmada, denekler birinci gün öğle yemeğinde 40 dakika sıkıcı bir konferans, ikinci gün aynı sürede komedi gösterisi izledi. Yemekten önce ve iki saat sonra kan şekerleri ölçülen deneklerde, yemek sırasında gülmenin kan şekerini düşürebildiği gözlendi. Aynı etkinin, günün diğer saatlerinde de meydana gelebildiği belirtildi. 
     Uzmanlar, tip 2 şeker hastalarında gülme sırasında meydana gelen kimyasal etkileşimin, hastalığın kontrolü üzerinde rol oynayabildiğini düşünüyor. Dr. Keiko Hayashi, gülmeyi ''vücudun iç egzersizi'' olarak niteliyor. 
     Araştırma raporu, Diabetes Care adlı dergide yayımlandı. 
     
</TEXT>
</DOC>
