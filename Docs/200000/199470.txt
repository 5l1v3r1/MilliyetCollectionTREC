<DOC>
<DOCNO> 199470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun08.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıslı Türkler seçimde Annan Planı'ndan yana irade belirtecek" 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Tom Weston, KKTC'de 14 Aralık'ta yapılacak genel seçimlerde, önemli oranda Kıbrıslı Türk'ün, BM Genel Sekreteri Kofi Annan'ın Kıbrıs planına destek yönünde iradesini ortaya koyacağını savundu. 
     Johns Hopkins Üniversitesi'nde düzenlenen Kıbrıs panelinde konuşan Weston, ''ABD hiçbir zaman başka ülke ve bölgelerin iç işlerine karışmaz. 14 Aralık seçiminde de kimin kazanması gerektiği yönünde görüş belirtecek değilim. Ancak çok sayıda Kıbrıslı Türk, Annan planını ve öngördüklerini destekliyor. Bunun yüzde 51 mi, 49 mu olacağını bilemem. Ancak çok önemli oranda Kıbrıslı Türk'ün Annan planından yana irade belirteceğine eminim. Bu da, sonuçtan daha önemli'' dedi. 
     Weston, Kıbrıs'ta çözümün, Rum tarafının AB'ye gireceği 1 Mayıs 2004 tarihinden önce bulunması için ilgili her tarafın çaba göstermesi gerektiğini, aksi takdirde çözümün çok daha zorlaşacağını söyledi. 
     Aynı panelde konuşan ABD'deki AB Komisyonu heyetinin siyasi ve ekonomik işler danışmanı Jonathan Davidson da, Kıbrıs'ta çözüm olmadan Türkiye'nin Aralık 2004'te AB ile müzakerelerin başlaması için tarih almasının çok zor olacağını kaydetti. 
     Bağlı olduğu kurum adına değil, kişisel görüşlerini ifade ettiğini belirten Davidson, ''Teknik olarak Kıbrıs'ta çözüm, tarih konusunda bir ön koşul değil. Ancak Türkiye'den çözüm yönünde çabalarını yoğunlaştırmasını istiyoruz. Siyasi gerçek şu Kıbrıs'ta çözüm olmadan Türkiye için olumlu bir karar çok problemli olacak. AB Komisyonu'nun son raporunda da bu durum, Kıbrıs'ta çözümün olmaması Türkiye için ciddi engel teşkil edebilir sözleriyle dile getirildi'' dedi. 
     Davidson, Türkiye'nin Kıbrıs'ı AB'den bir taahhüt almak için pazarlık unsuru olarak kullanıp kullanmadığı sorusu üzerine, ''AB, Türkiye konusunda ilgili bütün kriterler paketine dayanarak öngörülen tarihte, yani Aralık 2004'te karar verecek. Kıbrıs'ta çözüm olmadan, Türkiye'nin istediğini alması çok zor'' diye konuştu. 
     
</TEXT>
</DOC>
