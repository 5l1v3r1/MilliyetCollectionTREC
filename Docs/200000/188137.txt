<DOC>
<DOCNO> 188137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun09.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Aramızdaki sorunları sistemli bir çalışmayla çözebiliriz 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye ile Yunanistan arasındaki sorunların sistemli bir çalışmayla çözülebileceğini'' belirtti. 
     Papandreu, Atina'da yayınlanan Katimerini gazetesine verdiğini demeçte Türk-Yunan ilişkilerine değinerek, ''Bu konuda önemli gelişmeler kaydettik'' dedi. 
     Dışişleri Bakanı ve Başbakan Yardımcısı Abdullah Gül'ün Atina'ya yapacağı resmi ziyaretin iki ülke ilişkilerine yeni bir ''ivme'' kazandırmak için fırsat olduğunu kaydeden Papandreu, ''Türk meslektaşım sayın Gül ile yapacağımız görüşmelerde inisiyatif üstlenebileceğimiz ortak ilgi alanlarını araştıracağız. Hedefimiz geçmişteki sorunları çözümlemektir'' ifadesini kullandı. 
     ''Ege'deki kıta sahanlığı sorununun çözümlenmesinin Türk-Yunan ilişkilerinin yumuşatılması ve iki ülke arasında karşılıklı güven atmosferi oluşması için belirleyici bir adım olacağını'' ifade eden Papandreu, ''Yunanistan'ın bu konudaki politikasının kıta sahanlığı sorununun Deniz Hukuku'ndan kaynaklanan haklar ve uluslararası antlaşmalar ile AB müktesebatı çerçevesinde çözümlenmesi olduğunu'' belirtti. 
     Papandreu, Türkiye ile Yunanistan arasında sürdürülen diyalog sonucunda iki ülke ilişkilerinde ''önemli kazanımlar elde edildiğini'', ancak bu aşamada iki ülke ilişkilerinde ''çok büyük gelişmeler'' beklenmesinin de yanlış olacağını kaydetti. Papandreu, ''İki ülke arasında karşılıklı olarak askeri tatbikatların iptal edilmesi için anlaşmaya gidilmesi ve iki ülke sınırlarındaki personel mayınlarının imha edilmesiyle ilgili sözleşmenin uygulanması konusunda BM düzeyinde ortak inisiyatif belirtmemiz önemli kazanımlardır. Ancak aramızdaki geçmişten kalan tüm sorunların çözümü adım adım yapılacak sistemli ve dikkatli çalışmayla mümkün olabilir'' diye konuştu. 
     
</TEXT>
</DOC>
