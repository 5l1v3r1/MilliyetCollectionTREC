<DOC>
<DOCNO> 161783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/siyaset/siy04.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal ile Erdoğan şarkılı çayda buluştu 
</HEADLINE>
<TEXT>

     ASLI ÖKTENER İstanbul 

     İstanbul Emniyet Müdürü Celalettin Cerrah'ın eşi Hülya Cerrah tarafından şehit polislerin çocukları ve vazife malulleri yararına düzenlenen çayda, Başbakan Recep Tayyip Erdoğan'ın eşi Emine Erdoğan ile 8. Cumhurbaşkanı Turgut Özal'ın eşi Semra Özal bir araya geldi. 
     Florya Atatürk Köşkü'nde yapılan çaya İstanbul Valisi Muammer Güler'in eşi Neval Güler ve İstanbul Belediye Başkanı Ali Müfit Gürtuna'nın eşi Reyhan Gürtuna da katıldı. Hülya Cerrah, davete gelen misafirleri kapıda karşılarken, Yunuslar ve Trafik Şube Müdürlüğü'nde görevli kadın polis memurları misafirlere karanfiller verdi. 
     Emine Erdoğan, protokol masasında Semra Özal'ın yanına oturdu. Erdoğan ve Özal, ücretsiz şarkı söyleyen sanatçı Umut Akyürek'in şarkılarına eşlik etti. Akyürek, Erdoğan'ın isteği üzerine, "Bana her şey seni hatırlatıyor", Özal'ın isteği üzerine de, "Avuçlarımda h l sıcaklığın var" isimli şarkıları seslendirdi. Erdoğan, sanatçının verdiği kırmızı karanfili Özal'a verdi. 
     
     400 bilet satıldı 
     30 milyon liradan 400 biletin satıldığı çayda elde edilen gelirin şehit polis çocukları ve vazife malulleri yararına kullanılacağı bildirildi. Emine Erdoğan'ın da şehit polis ailelerine bilet ücretinin yanı sıra ek para yardımında bulunduğu öğrenildi. 
     Bu arada emniyet mensubu Erhan Güney'in eşi Hülya Güney, Erdoğan'ın yanına gitti. Güney, gözyaşları içinde, 6 yaşındaki engelli oğlunun uzun uğraşlardan sonra özel okula kabul edildiğini, bu nedenle eşinin tayinin durdurulmasını istedi. 
     

</TEXT>
</DOC>
