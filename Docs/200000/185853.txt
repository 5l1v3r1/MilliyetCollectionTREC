<DOC>
<DOCNO> 185853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur17.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal YSK ne karar alırsa alsın tartışmalı olacaktır 
</HEADLINE>
<TEXT>

     CHP Genel Başkanı Deniz Baykal, Yargıtay'ın DEHAP ile ilgili kararından sonra ''YSK'nın vereceği tüm kararların tartışmalı olacağını'' bildirdi. 
     Baykal, partisinin TBMM Grup toplantısının açılışında yaptığı konuşmada, Yargıtay'ın kararı ile birlikte ortaya çıkan tabloyu üzüntü ile izlediklerini bildirdi. Türkiye'nin 1950'den bu yana demokratik bir seçim süreci yaşadığını ifade eden Baykal, ilk kez 2002'de yapılan seçimlerin ardından hukuki ve siyasi bir kargaşa yaşandığını söyledi. Baykal, ''Çok yönlü bu kargaşa''nın seçimler ile ilgili denetim mekanizmalarının yerine oturmadığını gösterdiğini de belirtti. YSK'nın seçim sürecinde Yargıtay Başsavcılığı'nın itirazlarını dikkate almadan DEHAP'ın seçimlerin katılmasına olanak verdiğini kaydeden Baykal, bundan bir süre sonra bu partinin Çorum'da yapılan yerel seçimlere arada hiçbir gelişme olmamasına karşın sokulmadığını anımsattı. 
     Yargıtay'ın kararından sonra ''Seçimlerin tümden iptali, milletvekili dağılımının yeniden yapılması, konunun Meclis'e taşınması ya da hiçbir şey yapılmaması'' seçeneklerinin tartışıldığına dikkat çeken Baykal, sözlerini şöyle sürdürdü 
     ''Bütün bunların hepsi mümkünse, alınacak karar hukuki değil, demektir. Bu seçeneklerin olması alınacak kararı, hukukun dikte ettiği, kuralların gerekli kıldığı karar olmaktan çıkarıp siyasi değerlendirme noktasına geliyor. Bu aşamada YSK'nın yapacağı, siyasi değerlendirme olacaktır. Bu seçeneklerden biri siyasi tercihle ortaya çıkacaktır. 
     Seçimlerden bir yıl sonra bu itirazın yapılabilmesi, parlamentonun tümüyle ya da kısmen değiştirilmesine dayatılan bir tartışma hukukun sürekliliği bakımından kabul edilebilir bir tablo değil. 
     YSK'nın ne yapacağını hep birlikte göreceğiz. YSK ne karar alırsa alsın tartışmalı olacaktır.'' Baykal bu gelişmelerle seçimlerde oy kullanan vatandaşlara haksızlık edildiğini de söyledi. 
     
     SEÇİM TARTIŞMALARI 

     CHP Genel Başkanı Deniz Baykal, AK Parti sözcülerinin karardan sonra ''Şöyle bir karar alınırsa seçime gideriz'' demeye başladıklarını da ifade ettiği konuşmasında, ''Gidecekseniz gidin, bunu önceden söylemeye gerek yok. Bunu söylemek, Aman ha, böyle bir karar almayın demektir'' diye konuştu. Baykal, bu açıklamaların YSK'nın alacağı kararlardan kaygı duyulduğu için ve bunu engellemek amacıyla söylendiğini de savundu. 
     Bu gelişmelerin ardından ''Seçim atışmaları'' başladığını, CHP'den de ''Bizde seçime gideriz'' açıklamaları yapılmasının beklendiğini kaydeden Baykal, şunları söyledi 
     ''CHP ciddi bir siyasi partidir. Kimseyi tehdide ihtiyacı yok, seçimden kaçmak için nedeni de yok. 6 ay sonra yerel seçimler var, oraya gidiyoruz. CHP'yi seçime angaje etmek isteyenler bilsin ki kararını CHP kendisi verir. Tartışmasız, hukuki ve siyasi kuralların hakim olduğu bir seçim istiyoruz. Siyaseti seçim talebi yarışına çekmek isteyenlere CHP'nin her an seçime hazır olduğunu ilan ederek cevap veriyorum.'' 
     
     ''MEYDAN OKUMALARINA ALIŞIĞIZ'' 

     AK Partililerin meydan okumalarına ''Alışık olduklarını'' kaydeden CHP Genel Başkanı Deniz Baykal, ''2b Yasası'nda da meydan okuyorlardı. Şimdi sesleri kısıldı. Referanduma gideriz diye kabadayılık yapanların şimdi olaylar bir noktaya gelince sesi kısıldı'' dedi. 
     Baykal, seçimlerden güçlü çıkacakları iddialarında bulunanların seçimlerde ne duruma düşeceğinin hep birlikte görüleceğini ifade ederek bu konudaki değerlendirmelerini tamamladı. 
     
</TEXT>
</DOC>
