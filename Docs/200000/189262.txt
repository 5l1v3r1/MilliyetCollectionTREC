<DOC>
<DOCNO> 189262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun26.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Geçici Konseyi, komşulardan asker istemiyor 
</HEADLINE>
<TEXT>

     Irak'ta ABD'nin kurduğu Geçici Hükümet Konseyi GHK , son BM kararında öngörülen demokratikleşme sürecine uymaya çalışacağını bildirdi. 
     GHK dönem başkanı İyad Allavi, İKÖ doruğu için bulunduğu Malezya'da gazetecilerin sorusu üzerine, BM Güvenlik Konseyi'nin dün kabul ettiği 1511 sayılı karara uymaya çalışacaklarını belirtti. 
     Kararda, demokratikleşme süreci için 15 Aralık tarihinin öngörüldüğüne işaret eden Allavi, ''Irak'taki koşullara göre hareket edeceğiz. Seçimlerin olabildiğince erken yapılmasını elbette istiyoruz. Anayasa hazırlanacak, referandum yapılacak, hükümet kurulacak, peşinden egemenlik gelecek'' diye konuştu. 
     Allavi Fransa, Almanya ve Rusya'nın BM kararına itirazlarına son vermelerinden ve BM'nin rolünün artırılmasından memnuniyet duyduklarını da belirtti. 
     GHK başkanı, komşu ülkelerin Irak'a asker göndermesine karşı olduğunu da yineledi. Allavi, ''Komşu ülkelerin askeri katkısı, sorunları azdırabilir'' dedi. 
     
</TEXT>
</DOC>
