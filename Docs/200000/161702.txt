<DOC>
<DOCNO> 161702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo13.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Okan Koç'u Beşiktaş'a verdi... 
</HEADLINE>
<TEXT>

     Gençlerbirliği Kulübü, yıldız futbolcusu Okan Koç'u Beşiktaş'a verdi. 
     Transferin flaş isimlerinden Okan Koç'u kadrosuna dahil etmek isteyen ve 2 gündür yoğun şekilde Gençlerbirliği ile pazarlıklarını sürdüren Beşiktaş ve Galatasaray kulüplerinden, mutlu sona ulaşan siyah-beyazlılar oldu. 
     Beşiktaş Kulübü Asbaşkanı Muzaffer Nasıroğlu ile Yönetici Deniz Atalay, bugün Beştepe İlhan Cavcav Tesisleri'ne gelerek Gençlerbirliği Kulübü'nün Genel Koordinatörü Ufuk Özerten ile Okan Koç'un transferi için hazırlanan protokolü imzaladılar. 
     Beşiktaş Kulübü Yöneticisi Deniz Atalay, imza öncesi yaptığı açıklamada, Okan Koç'un transferinin yarın tamamen sona ereceğini ve yıldız futbolcunun Milli Takım'dan döner dönmez Beşiktaş ile sözleşme imzalayacağını belirterek, şunları söyledi 
     ''Okan ve abisiyle görüştük. Beşiktaş'ta oynaması konusunda hiçbir pürüz kalmadı. Galatasaray bu konuya bundan sonra pek dahil olamayacak. Okan'ın, anlaşma şartlarının detayını pek bilmemesi nedeniyle Galatasaray Teknik Direktörü Fatih Terim ile görüştüğü kanaatindeyim. Biz kendisine anlaşma şartlarını anlatınca, yaptığı açıklamaların yersiz olduğunu kabul etti.'' Bu arada Gençlerbirliği Kulübü Genel Koordinatörü Ufuk Özerten, Okan Koç'u Beşiktaş Kulübü'ne para karşılığında verdiklerini ve kesinlikle futbolcu takasının sözkonusu olmadığını söyledi. Buna karşılık Kulüp Başkanı İlhan Cavcav, Beşiktaş'tan Ali Cansun, Bülent ve Ali'yi ücretsiz olarak kendilerine 2 yıllığına kiralamalarını istediklerini ve siyah-beyazlıların da bu isteklerine olumlu yanıt verdiğini açıkladı. 
     
     ÇANAKKALE DARDANELSPOR'DAN SÜRPRİZ TEKLİF 

     Okan Koç'un bonservisinde yüzde 25'lik hakkı bulunan Çanakkale Dardanelspor Kulübü de son anda devreye girerek kırmızı-siyahlılara ilginç bir teklifte bulundu. 
     İlhan Cavcav'ı telefonla arayan Çanakkale Dardanelspor Kulübü Başkanı Niyazi Önen, Okan Koç'un bonservisini almak istediklerini ve bunun için 1.5 milyon dolar peşin ödemeye yapmaya hazır olduklarını bildirdi. İlhan Cavcav'ın ise Beşiktaş Kulübü'ne söz verdiğini belirterek, ''Ben sözümden asla vazgeçmem. Şu anda resmi sözleşme imzalamamış olmamıza rağmen, benim sözüm 50 tane imzadan daha değerlidir'' diyerek teklifi geri çevirdiği öğrenildi. 
     
</TEXT>
</DOC>
