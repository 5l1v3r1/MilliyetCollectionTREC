<DOC>
<DOCNO> 157052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun18.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı doktorlar "Saddam yıllarca yaşayacak kadar sağlıklı.." 
</HEADLINE>
<TEXT>

     Irak'ın devrik Devlet Başkanı Saddam Hüseyin'in, yıllarca saklanmasına olanak sağlayacak derecede sağlıklı olduğu iddia edildi. 
     Kimlikleri açıklanmayan, ancak bir dönem için Saddam Hüseyin'in güvendiği isimler arasında yer aldıkları belirtilen doktorlar, Reuters haber ajansına yaptıkları açıklamada, Saddam'ın zekasının ve tecrübelerinin, yıllarca saklanmaya yetecek kadar gelişmiş olduğunu söylediler. 
     Doktorlar, 1937 doğumlu Saddam'ın, daha uzun seneler yaşayacağını ve yakalanacağını bilse bile intihar edecek bir kişi olmadığını belirttiler. 
     Saddam'ın devamlı yüzdüğünü ve güreştiğini söyleyen doktorlardan biri, ''Saddam'ı bir süredir görmedim. Ancak bir yeraltı sığınağında uzun zaman yaşayabilecek kadar sağlıklı. Hiçbir zaman ciddi bir rahatsızlıktan dolayı muayene olmadı'' dedi. 
     Saddam'ın, fiziğinin gücünü göstermekten hoşlanan bir kişi olduğunu belirten doktor, ''Birçok doktora görünmesine rağmen, sadece birkaç doktora inanırdı. Çok dikkatliydik. Ona veya ailesine küçük bir ameliyat, normalden 4 kat fazla zaman alırdı'' şeklinde konuştu. 
     Doktorlardan bir diğeri de, Saddam'ın ailesinin de turp gibi olduğunu, 1996'da suikast girişiminde bulunulan oğlu Uday'ın hayatını kurtarmak için büyük çaba sarfettiklerini ve Saddam'ın, bu dönemde her zaman oğlunun yanında olduğunu söyledi. 
     
</TEXT>
</DOC>
