<DOC>
<DOCNO> 191916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/ekonomi/aeko.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini ihya etti ama Türkiye zor görünüyor 
</HEADLINE>
<TEXT>

   Başbakan Erdoğan'ın yatırım daveti üzerine Türkiye'ye gelen Intel'in CEO'su Barrett, "Fabrikalarımızdan birinin Türkiye'de olması zor" dedi 
      EKONOMİ SERVİSİ 
   
   Intel CEO'su Craig Barrett, dün İstanbul'da işadamları ve Boğaziçi Üniversitesi öğrencileriyle bir araya geldi. Stanford Üniversitesi'nde öğretim üyesiyken 1974'te Intel'e giren ve 1998'de CEO'luğa yükselen Barrett, bir öğrencinin, "Üniversitedeki görevinizden böyle bir işe sizi iten neydi " sorusuna "Bana teklif ettikleri hisse senedi seçenekleri... Özellikle piyasaya ulaşan ürünleri etkileme gücü beni her zaman heyecanlandırmıştır" yanıtını verdi. 
   Barrett'in Türkiye'de bulunma nedeni de bu tarife uygun. O, Başbakan Tayyip Erdoğan'ın yatırım daveti üzerine Türkiye'ye geldi ama çok da umut vermedi. 
   
   'Şans altyapıya bağlı' 
   Barrett, Türkiye'deki yatırım planları sorusu üzerine "Fabrikalarımızdan birinin Türkiye'de olması biraz zor ancak sistem entegrasyonu, ülkeler için çok önemli. Esas iş fırsatı mikro işlemciyi sıfırdan imal etmek yerine budur" dedi. Barrett, Erdoğan'la buluşması öncesinde yaptığı açıklamada, "Politikacılarla görüşmelerimden önce basına bilgi vermiyorum. Erdoğan'la görüştükten sonra bilgi vereceğim" dedi. 
   Yılda 100 ülkeden yatırım daveti aldıklarını belirten Barrett, "Birleşik Arap Emirlikleri, Lübnan, Ürdün Arap dünyasına merkez olmak istiyor. Lübnan, Asya ile Avrupa arasında köprü olduğunu söylüyor. Türkiye bence bu konuda önemli bir rekabet gücüne sahip ama kimin başarılı olacağını iletişim altyapısı belirleyecek" diye konuştu. 
   
   Hükümete çağrı 
   Barrett, "Intel olarak, kablosuz bilgi işlem olanaklarının artması için Türkiye'ye, telekomünikasyon sektörünü regüle etmeyi sürdürmesi, pazara yeni oyuncuların girmesi için gerekli kolaylıkları sağlaması, yasal düzenlemeleri tamamlaması çağrısı yapıyoruz'' dedi. 
   
   Silikon Vadisi'nin aslarından    Dünyanın en büyük bilgisayar işlemcisi üreticisi Intel'in CEO'su Barrett, aynı zamanda Silicon Valley Manufacturing Group Silikon Vadisi Üretim Grubu Yönetim Kurulu Üyesi. 
   Stanford Üniversitesi'ndeki öğretim üyeliği görevinden ayrılarak, 1974'te Intel'e Teknoloji Geliştirme Müdürü olarak giren Barrett, 1998'de CEO oldu. Barett, Qwest Uluslararası İletişim Birliği ve Ulusal Mühendislik Akademisi üyesi ve Business Coalition for Excellence Education'ın da Mükemmel Eğitim İçin İşadamları Koalisyonu eş - başkanı. 
   
   Çok şey yapmalısınız    Türkiye'nin teknolojideki yeniliklere adaptasyonda 82 ülke arasında 50'nci sırada bulunduğunu belirten Barrett, Türkiye'nin ilerlemesi için hem özel sektör hem de devletin yapacağı çok şeyler bulunduğunu söyledi. Barrett, Türkiye'nin gelecekte büyümesini daha da ileriye taşıyacak olan eğitim sisteminin geliştirilmesi için gerekli olan ekonomik istikrar ortamı ve hükümet programlarının mevcut olduğuna dikkat çekti. Barrett, gelecek yıl Türkiye'de 5 ila 10 bin arasında bilgisayar öğretmenini eğiteceklerini de söyledi. 
   
   E-ticaret şansınız var    Barrett, "İç içe geçen bilişim ve iletişim teknolojileri ile internetin hızlı gelişiminden iyi yararlanması halinde, Türkiye, Doğu ve Batı arasındaki mevcut stratejik köprü konumunun ötesine geçerek Batı Avrupa, Arap dünyası, Çin, Hindistan ve Rusya ile e - ticaret hacmini genişleten bölgesel bir lider olabilir" dedi. Türkiye'nin bu konuda çok büyük avantajlara sahip olduğunu dile getiren Barrett, "Türkiye eğitime önem veriyor. Telekomünikasyon ve iletişim altyapısına büyük yatırım yapıyor. Hükümet politikaları da bu konuda çok önemli" diye konuştu. 
   
   Kapalıçarşı mucizesi    Kapalıçarşı'da internet kullanılarak satışın daha önce düşünülemeyecek bir konu olduğunu belirten Craig Barrett, bilgisayar ve iletişim sektörlerinin birleşmesiyle bireyler ve şirketlerin daha verimli hale geldiğini anlattı. 
   Nuri Çolakoğlu'nun ve öğrencilerin sorularını yanıtlayan Intel CEO'su Craig Barret, Intel'in pazardaki lider konumunu nasıl koruduğu ve bugüne nasıl geldiği sorusuna espirili bir biçimde "Çok para harcıyoruz" diye yanıt verdi. Barrett her yıl ar - ge için yaklaşık 4 milyar dolar harcadıklarını ifade etti. 
   
   
</TEXT>
</DOC>
