<DOC>
<DOCNO> 180551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo24.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Ukrayna 77-69 
</HEADLINE>
<TEXT>

     33. Avrupa Erkekler Basketbol Şampiyonası finalleri, İsveç'in çeşitli kentlerinde başladı. Şampiyonada D Grubu'nda bulunan A Milli Takım, ilk maçında Ukrayna'yı 77-69 yendi. 
     Karşılaşmaya adam adama savunmayla başlayan Türkiye, ilk yarı boyunca gerek hücumda gerekse savunmada tutuk bir oyun sergiledi. Her iki ekibin de hücumda skor üretmekte zorlandığı ilk 3 dakikayı, A milliler 5-4 üstünlükle geçti. 
     Hücum setlerinde bir türlü istediği oyunu oynayamayan Türkiye, düşük şut yüzdesiyle başladığı maçın 5. dakikasını 10-5 geride tamamladı. 
     Periyodun ikinci bölümünde de tutuk oyununu sürdüren Türkiye, bu bölümün tamamlanmasına 1.5 dakika kala, farkın 9 sayıya dek 21-11 çıkmasını engelleyemedi. Türkiye, son dakikalarda Mirsad ve Ender ile 3 sayılık basketler bulsa da, bu bölüm 23-18 Ukrayna'nın üstünlüğüyle geçildi. 
     2. periyotta, Ukrayna savunmasının sert ve hareketli oyunu karşısında içeriden etkili olamayan milliler, dış şutlardan da skor üretmekte zorlandı. Hücumda isabetli şut yüzdesini artıran Ukrayna, devrenin bitimine 5 dakika kala farkı 10 sayıya 32-22 dek çıkardı. 
     Milli takım devrenin sonlarında top kayıplarını artırınca, milliler devreyi 10 sayı farkla 42-32 geride tamamladı. 
     Türkiye, rakibin hareketli ve sert olan adam adama savunması karşısında 3. periyoda da hücumda sıkıntı yaşayarak başladı. Bu sıkıntıyla rakibi karşısında yeniden geriye düşen Türkiye, Mehmet'in özellikle hücumda çok etkili oynamaya başlamasıyla hareketlendi. Bu temposunu savunmaya da yansıtan milliler, 25. dakikada farkı 3 sayıya indirdi 46-43. 
     Dış şutlarda bu dakikadan sonra isabet bulmaya başlayan Türkiye 27. dakikada beraberliği sağladı 48-48 Bu dakikadan sonra karşılıklı basketlerin olduğu periyodu milliler 54-52 önde tamamladı. 
     Son periyotta temposunu artırıp istekli oyunuyla kendini bulan A milliler, son periyoda da bu tempoyla başladı ve bunu maçın sonuna dek sürdürdü. Mehmet'in yanısıra Hidayet, İbrahim ve Mirsad'ın da devreye girmesiyle dış şutlarda sayı üretmeyi sürdüren milliler, 35. dakikayı 67-62 üstün geçtiler. 
     37. dakikada farkı 10 sayıya dek 74-64 çıkaran milliler, son dakikada da skoru 77-66'ya getirip sahadan da 77-69'luk galibiyetle ayrıldılar. 
     
</TEXT>
</DOC>
