<DOC>
<DOCNO> 157387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/guncel/gun04.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ın sırrını Van Gölü aydınlatacak 
</HEADLINE>
<TEXT>

     DIŞ HABERLER SERVİSİ 

     Mars'ta bir zamanlar hayat olup olmadığı sorusuna kesin yanıtı Van Gölü dibinde bulunan bir yosun verecek. Bilim adamları, Mars'tan kopup gelerek dünyaya düşen "ALH84001" adlı bir meteorit üzerindeki mikrop fosilleriyle Van Gölü'nün derinliklerinde görülen mineral çökeltileri ve sualtı kaya yapıları üzerindeki mikroskobik bir yosun arasında çarpıcı benzerlikler olduğunu belirledi. 
     
     HAYAT VAR MI 
     Bu durumda, iki oluşum daha detaylı incelenerek, meteorit üzerindeki mikroskobik bakteri fosilinin dünyada oluşup oluşmadığı veya Mars'ın hayatın en ilkel formuna ev sahipliği yapıp yapmadığına karar verilecek. Başka bir deyişle, 3.9 milyar yaşındaki meteorit üzerindeki fosilin dünya dışı hayata ait olup olmadığı açıklığa kavuşacak. Araştırmayı yapan bilim adamları, Mars'ta da bir zamanlar Van Gölü benzeri alkali gölleri olduğunu tahmin ediyor. 
     
     'TOPRAK ÖRNEĞİ LAZIM' 
     Araştırmayı yapan Polonya Bilim Akademisi'nden Prof. Josef Kazmierczak ile Darmstadt Teknik Üniversitesi'nden Alman Prof. Stephan Kempe, Van Gölü'ndeki oluşumlar üzerinde yaptıkları incelemelerde elde ettikleri bulguların çok önemli olduğunu belirterek, "Ancak Mars'ta hayat olup olmadığı sorusuna insansız bir uzay aracı toprak örneği getirdikten sonra kesin yanıt verebiliriz" dedi. 
     

</TEXT>
</DOC>
