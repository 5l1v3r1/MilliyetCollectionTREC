<DOC>
<DOCNO> 192982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun05.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
New York maratonunda bir "rapçi"... 
</HEADLINE>
<TEXT>

     New York Maratonu'nu tamamlamayı başaran rapçi P. Diddy Puff Daddy kent çocukları için 2 milyon dolar topladı. 
     New York'ta, dün koşulan geleneksel maraton her yıl olduğu gibi Kenyalı atletlerin üstünlüğüyle sona ererken, maratona katılmaya 2 ay önce karar veren ve asıl adı Sean Combs olan ünlü rap şarkıcısı da yarışı 3 saat 58 dakika 22 saniyede tamamladı. 
     İlk maratonunu koşan yapımcı ve rapçi P. Diddy, New York'lu çocuklar için toplamayı hedeflediği 1 milyon doların iki katına ulaştı. 
     Ünlü rapçiye koşusu karşısında bağış yapanlardan Ben Affleck ve eski sevgilisi Jennifer Lopez toplam 78 bin, aktör Bruce Willis 25 bin, bir başka rap şarkıcısı Jay-Z 25 bin ve New York Belediye Başkanı Michael Bloomberg 10 bin dolar katkı sağladılar. 
     Maratonun son kilometrelerinde zor anlar yaşayan ve bacaklarına kramp girmesine karşın yarışı tamamlamayı başaran rap sanatçısı P. Diddy'ye bir koruması ve polisler eşlik etti. 
     Rap şarkıcısı topladığı 2 milyon doları New York'ta çocuklar için çalışan bir avukatlık grubu ile kentin eğitim sistemine bağışlamayı planlıyor. 
     Maratonu Kenyalı atlet Martin Lel 2 saat 10 dakika 30 saniyede birinci olarak tamamlarken, onu bir diğer Kenyalı atlet Rodgers Rop 2 saat 11 dakika 11 saniyelik derecesiyle izledi. Yine Kenyalı Christopher Cheboiboch ise 2 saat 11 dakika 23 saniye ile 3. oldu. 
     30 binden fazla kişinin katıldığı maratonda 90 yaş üzeri atletler arasında rekor kırmayı deneyen 92 yaşındaki Sih dede Fauja Singh de yarışı 5 saat 40 dakika 44 saniyede tamamladı. 
     Yarışa ayrıca Kolombiya'daki çatışmalarda yaralanan asker ve polislerden oluşan 7 kişilik bir bedensel özürlüler grubu da katıldı ve tamamlamayı başardı. 
     
</TEXT>
</DOC>
