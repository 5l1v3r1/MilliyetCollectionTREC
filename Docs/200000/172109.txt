<DOC>
<DOCNO> 172109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun25.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir ilk... "Homoseksüel Lisesi"... 
</HEADLINE>
<TEXT>

     ABD'de ilk kez kadın ve erkek eşcinsellerin, biseksüel ve cinsiyet değiştiren öğrencilerin eğitim göreceği lise Eylül'de New York'ta açılıyor. 
     New York Post gazetesinin haberine göre, yaklaşık 20 yıldır sadece 2 sınıfta gay ve lezbiyen öğrencilere verilen alternatif eğitim bu yıl genişletilerek, lise düzeyine getiriliyor. Öldürülen San Fransiscolu eşcinsel politikacı Harvey Milk'in adını taşıyacak lisede yaklaşık 100 öğrenci eğitim görecek. 
     New York'un East Village semtindeki okulun yöneticisi eski Wall Street çalışanı William Salzman, ''Harvey Milk lisesinin, ABD ve belki de tüm dünya için bir model oluşturacağını'' söyledi. 
     Eşcinsel haklarının savunuculuğunu yapan Hetrick Martin Enstitüsü'nün desteğiyle açılan ve New York Eyaleti Eğitim Dairesi'nce kabul edilen liseye, IBM, 60 adet masa ve dizüstü bilgisayar bağışladı. 
     Bir sonraki eğitim yılında mevcudunu 170'e çıkarmayı planlayan liseye muhafazakar kesimse büyük tepki gösterdi. 
     New York Muhafazakar Partisi Başkanı Mike Long, ''liseye yapılan yatırımla vergi gelirlerinin çöpe atıldığını'' savunarak, ''Eşcinsellere başka eğitim mi vermek gerek Gay matematiği var mı Bu çocukların diğerlerinden ayrılmasının anlamı yok'' diye konuştu. 
     New York eyaleti, okul binasının yenilenmesi ve genişletilmesi için 3 milyon dolar sağlayacak. 
     
</TEXT>
</DOC>
