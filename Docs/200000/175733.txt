<DOC>
<DOCNO> 175733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo12.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Beşiktaş maçı "Hagi-Lucescu" kapışması mı 
</HEADLINE>
<TEXT>

     Bursaspor Kulübü Başkanı Fikret Üstenci, Beşiktaş'ın geçen yılın şampiyonu, güçlü bir takım olduğunu belirterek, ''Ama, biz de iyi bir takım olduğumuza inanıyoruz. İnönü Stadı'ndan puan veya puanlarla dönmek istiyoruz'' dedi. 
     Üstenci, spor kamuoyunun bu maçta Beşiktaş'ı favori gösterdiğini, ancak hiçbir maçın sonucunun, oynanmadan belli olmayacağını söyledi. 
     Karşılaşmanın centilmence geçmesini dileyen Üstenci, ''Beşiktaş, geçen yılın şampiyonu güçlü bir takım. Ama biz de iyi bir takım olduğumuza inanıyoruz. İnönü Stadı'ndan puan veya puanlarla dönmek istiyoruz'' diye konuştu. 
     
     HOCA-ÖĞRENCİ KARŞILAŞMASI... 
     Fikret Üstenci, iki takımın başında da Rumen teknik adamların bulunmasının, spor kamuoyunda maçın ''Hagi- Lucescu kapışması'' şeklinde geçeceği yönünde yorumlandığını, ancak kendisinin buna katılmadığını kaydetti. 
     Maç için bu tür yakıştırmalar yapılacağını ve bir ölçüde de doğru olabileceğini belirten Üstenci, ''Bana göre çok zevkli ve çekişmeli bir maç olacak. Ben, Bursaspor Kulübü Başkanı olarak, maça Hagi-Lucescu kapışması olarak değil, Beşiktaş-Bursaspor karşılaşması gözüyle bakıyorum'' görüşünü dile getirdi. 
     Üstenci, kombine bilet satışlarına da değinerek, taraftarın en son Galatasaray maçı öncesi 21 Ağustos'a kadar kombine biletlerini edinmek zorunda olduklarını bildirdi. 
     Galatasaray maçı için şimdiden yoğun şekilde bilet talebiyle karşı karşıya kaldıklarını anlatan Üstenci, şunları söyledi 
     ''Bizim amacımız çok sayıda kombine bilet satmak. Ancak, Galatasaray maçına olan ilgi nedeniyle kombine satışını durdurmak zorundayız. Çünkü, bu karşılaşma için şimdiden bilet talebi alıyoruz. Satılmayan kombinelerin yerine bilet bastıracağız. Taraftarlarımız belirtilen tarihe kadar kombine biletlerini alsınlar.'' 
     
</TEXT>
</DOC>
