<DOC>
<DOCNO> 199971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun17.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de propaganda yarışı... Anahtar kelime AB ve Annan Planı 
</HEADLINE>
<TEXT>

     KKTC'de tüm toplumsal sorunları gündemden düşüren 14 Aralık genel seçimlerine 9 gün kala siyasi partiler arasındaki propaganda yarışı amansız sürüyor. 
     Geleneksel seçimlerin aksine ülke sorunlarından çok, Kıbrıs sorununa ve Annan planına endeksli seçimler, ülke insanının gündemini, sohbetlerin ana konusunu oluşturuyor. Partiler ve adaylar da çeşitli yollarla kendilerini en iyi şekilde ifade etmeye çalışıyorlar. 
     Siyasi partiler köy köy, mahalle mahalle gezerek, salon toplantıları yaparak, vatandaşla bire bir ilişkilerle hedeflerini anlatmaya çalışırken, tüm adaylar ve partiler propaganda aracı olarak en çok medyayı tercih ediyor. 
     Gazetelerde, radyo ve televizyonlarda her gün halka hitap eden liderler ve adaylar, propaganda döneminin son günlerinde büyük kent merkezlerinde mitinglerle de coşkuyu yükseltmeye çalışacaklar. 
     Annan planı temelinde partiler iki ayrı gruba ayrılarak keskin bir gruplaşma oluşturmalarına karşın, propaganda döneminde birkaç küçük olay dışında genelde hoşgörü hakim. 
     
     KKTC SEÇİMLERİ İLK KEZ DÜNYANIN GÜNDEMİNDE 
     Ülkede son bir yılda yoğun şekilde tartışılan Annan planı ve bununla bağlantılı olarak Kıbrıs'ta çözümle ilgili dönüm noktası niteliğine bürünen 14 Aralık seçimleri, Kıbrıs Türkünün ayrı yönetim altındaki yaklaşık 30 yıllık tarihinde ilk kez dünyanın gündemine girdi. 
     ''Kader'' seçimi olarak nitelenen 14 Aralık milletvekilliği seçimleri, bu niteliğiyle tarihte ilk kez Türkiye, BM, Avrupa Birliği ve diğer ülkeler tarafından da çok yakından takip ediliyor. 
     Dünya tarafından ''tanınmayan'' statüsüyle bugüne kadar ''sözde'' nitelemesiyle karşılaşan KKTC, böylece bu seçimlerle yasallık statüsünü de fiilen kazanıyor. 
     KKTC Yüksek Yayın Kurulu'ndan YYK sonra Türkiye Radyo Televizyon Üst Kurulu'nun RTÜK tarihinde ilk kez KKTC seçimlerine yönelik Türkiye medyasına uyarı yapma ihtiyacını hissetmesi de seçime ilginin bir göstergesi olarak yorumlanıyor. 
     
     PARTİLİ, 3 ADAYLI YARIŞ 
     Milletvekilliği seçimlerinde 7 siyasi parti yarışıyor. Cumhuriyet Meclisi'ndeki 50 sandalye için 7 partiden aday olan toplam 350 kişiye ek olarak Lefkoşa bölgesinden seçim yarışına 3 de bağımsız aday katıldı. 
     Seçimin ''tarihi'' niteliğine uygun olarak, siyasi partiler de tarihi oluşumlarla seçime hazırlanıyorlar. Bu süreçle birlikte ''yıllanmış'' partiler yeni ittifaklara veya oluşumlara giderken, yeni partiler de bu tarihi dönemin bir ürünü olarak ülke siyasi tarihine adım attılar. 
     Seçime katılacak partilerden sadece koalisyon ortakları Ulusal Birlik Partisi UBP ile Demokrat Parti DP , yapılarında herhangi bir değişiklik veya açılıma gitmeden seçimlere katılıyor. 
     Bunlar dışında Cumhuriyetçi Türk Partisi CTP , 30 yıllık tarihinde ilk kez listelerini ''Birleşik Güçler'' adıyla CTP'li olmayanlara da açtı. 
     Meclis'te 5 sandalyesi bulunan yılların sosyal demokrat partisi Toplumcu Kurtuluş Partisi TKP , iki yeni partiyle, Sosyalist Parti ve Birleşik Kıbrıs Partisi ile ittifak kurarak ''Barış ve Demokrasi Hareketi'' BDH adı altında seçimlere katılıyor. 
     Seçimin en genç partisi ise Çözüm ve AB Partisi ÇABP . Annan planıyla ilgili süreçle birlikte kamuoyunun gündemine giren ÇABP, işadamlarının kurduğu bir siyasi parti olarak Kıbrıs Türk siyasi tarihinde yerini aldı. 
     Seçim deneyimi bulunan Milliyetçi Adalet Partisi MAP ile yeni bir parti olmasına karşın siyasi geçmişi olan milletvekillerinin kurduğu Adalet ve Barış Partisi de seçim listelerinde Milliyetçi Barış Partisi MBP adlı ittifakla yer alıyor. 
     Seçim arifesinde kurulan Kıbrıs Adalet Partisi KAP de bu seçimin genç partilerinden. 
     
     FİNANSMAN PROPAGANDALARA YANSIYOR 
     Yüksek Seçim Kurulu'nun YSK 1.5 trilyon liralık bütçeyle hazırlandığı seçim sürecinde, partiler de kesenin ağzını açmış durumda. Ancak bazı partiler finansman bulmakta güçlük çekerken, paralı ve parasız partiler propaganda çalışmalarındaki farklılıklarla dikkat çekiyor. 
     Meclis'te grupları bulunan ve devlet bütçesinden milletvekili sayıları oranında katkı alan partiler nispeten daha büyük bütçelerle seçime katılırken, adaylardan bağış veya katkı, piyango gelirleri, etkinlikler, flama ve bayrak satışı, hatta SMS mesajlarıyla katkı da partilerin finansman olarak kullandıkları yöntemler arasında. 
     Ulusal Birlik Partisi 500 milyar liralık bütçeyle seçime en çok kaynak ayıran parti konumunda. Demokrat Parti ve Kıbrıs Adalet Partisi 300, Cumhuriyetçi Türk Partisi-Birleşik Güçler ve BDH 250'şer milyar liralık bütçelerle seçime katılıyorlar. 
     Bütçelerinin adaylar, üyeler ve vatandaşların katkılarından oluştuğunu belirten ÇABP ve MBP ise rakam belirtmedi. 
     
     ANNAN PLANI SLOGANLARIN TEMEL UNSURU 
     Partiler ve adayların temel politikalarını simgeleyen sloganlar da süreci belirleyen Kıbrıs sorununa endeksli. 
     Annan planı temelinde çözüm ve AB hedefiyle yarışa katılan BDH, CTP-BG ile ÇABP, sloganlarını da bu temel stratejiler üzerine kurarken, plana karşı çıkan partiler karşıtlıklarını sloganlarla simgelediler. 
     BDH, ''Mevsimi Geldi Artık'' temel sloganı yanında, ''Baharda Avrupa'' sloganını ve Kıbrıslılık bilincini ön plana çıkarmak amacıyla da ''Kıbrıslı Türkü'nün Onurlu Sesi'', ''Onurla, Gururla Baharda Avrupa'' gibi söylemleri kullanmayı tercih etti. 
     ''Avrupa Evet'', ''Yeni Bir Kıbrıs İçin CTP-BG'ye Mühür'', ''Talat Görüşmeci'' sloganlarıyla propaganda faaliyetlerini sürdüren CTP-BG de, geleneksel yeşil yanında beyaz rengini de hakim renk olarak kullanarak, bu sloganların altını dolduran söylemler kullanıyor. 
     ''Çözüm ve AB'' sloganını sürekli ön planda tutan, ağırlıkla AB simgesi mavi rengi tercih eden ÇABP'ın ilgi çeken sloganları ise ''Statüko Tumba, Hoşgeldin Avrupa'', ''Baharda 200 Bin Yeni Avrupalı'', ''Yeni Dinamikler, Yeni Vizyon''. 
     
     SAĞDUYU ÇAĞRISIYLA DEVLET ÖN PLANDA 
     Ulusal Birlik Partisi ile Demokrat Parti ise sloganlarını ''KKTC'nin yaşatılması'' üzerine kurdular. 
     UBP, ''KKTC'yi Güneş Doğdukça Yaşatacağız'' sloganıyla devleti UBP'nin yaşatacağına vurgu yaparken, ''Yeni Bir Gün Doğuyor'' sloganını hem afişlerde, hem bildirgede ön plana çıkardı. UBP, Annan planına karşı duruşunu ise ''Sağduyuya Oy Ver'' sloganıyla özetledi. 
     Demokrat Parti ise bir yandan toprak ve mülk terimlerini ön plana çıkararak devleti savunurken, diğer yandan Annan planı konusunda ''retçi'' olmadığı vurgusunu yapıyor ve ''Uzlaşma'' sloganını ön plana çıkarıyor. ''Toprak ve Mülk Mühimdir Annan Planı Buna Ne Der '' gibi soru işaretli pankartlar ve sloganlar da kullanan DP, yeşil rengini tercih eden partilerden. 
     Kırmızı-beyaz-mavi hakim renklerle ''Çözüm'', ''Değiştir'', ''Sessiz Çoğunluğun Sesi'' sloganlarını kullanan Milliyetçi Barış Partisi MBP , Annan planına karşı çıkan, bugünkü haliyle kabul edilemeyeceğini, ancak müzakere edilebileceğini dile getiren alt söylemlerle sloganlarını tamamlıyor. 
     Kırmızı-beyaz hakim renklerle ''Toparlanın Gitmiyoruz'' sloganıyla yola çıkan, ancak seçim sürecinde bu sloganı ''Toparlanın Geliyoruz'' diye değiştiren Kıbrıs Adalet Partisi KAP ise ''Ne Soyguncular Ne Annancılar'', ''Anavatan Olmadan Asla'', ''Bir Geminin Tek Kaptanı Olur'' gibi sloganları da ön plana çıkarıyor. 
     
</TEXT>
</DOC>
