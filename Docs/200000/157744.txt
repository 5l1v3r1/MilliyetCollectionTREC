<DOC>
<DOCNO> 157744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/spor/spo01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE'NİN 100 AKI 
</HEADLINE>
<TEXT>

Kartal'ı şampiyonluğa uçuran Rumen hoca, ligde Galatasaray ve Beşiktaş'ın başında 100 maça çıktı, bunların 71'ini kazandı. Yönetim, bu başarısından dolayı Lucescu'nun sözleşmesini uzatmaya hazırlanıyor 
     ASLIHAN ÇİL 

     Aslan ile başladı 
     GALATASARAY ile başlayıp, Beşiktaş ile devam eden üç yıllık Türkiye kariyerinde birçok başarıya imza atan Mircea Lucescu'ya Siyah - Beyazlılar yeni bir sözleşme götürmeye hazırlanıyor. Rumen çalıştırıcı, Cim - Bom'un başına geldiği ilk sezon şampiyonluğu Fenerbahçe'ye kaptırmasına rağmen, Süper Kupa'yı almış, Şampiyonlar Ligi'nde Sarı - Kırmızılılar'a çeyrek final keyfi yaşatmıştı. 
     
     Kartal ile sürdü 
     İKİNCİ sezonunda Galatasaray'ı şampiyon yapan, ancak Fatih Terim'in gelişiyle Sarı - Kırmızılılar'a veda eden Lucescu, Avrupa'dan birçok teklif almasına rağmen, Beşiktaş'ı tercih etmişti. Siyah - Beyazlılar ile bu sezon şampiyonluğa iyice yaklaşan Rumen teknik adam, Avrupa Kupaları'nda da Kartal'da tarih yazdı. Çünkü Beşiktaş, UEFA Kupası'nda ilk kez çeyrek finale çıktı. 
     
     Erken davrandılar 
     BU nedenle Siyah - Beyazlı yönetim, iki yıllık mukavelesi bulunan başarılı teknik adamı elinden kaçırmak istemiyor. Yeniden başkan adayı olmayı planlayan Serdar Bilgili, Galatasaray derbisinden sonra Lucescu ile 2007'ye kadar sözleşmeyi uzatmak için pazarlığa oturucak. Rumen hocaya bu önerinin iletildiği, ancak "Şampiyonluk kesinleşsin, görüşürüz" dediği öğrenildi. 
     
Kartal'a 100. yıl için özel albüm      BEŞİKTAŞ taraftarı, 100. yıl için hazırlanan özel albümle coşacak. DMC tarafından hazırlanan, Beşiktaşlı olarak bilinen Mustafa Sandal, Reha, Aykut ile Ufuk Yıldırım'ın şarkılarıyla renk kattığı, birçok müzisyenin çalıştığı albümdeki şarkıların ve marşların, Siyah - Beyazlılar'ın dilinden düşmeyeceği belirtiliyor. Birbirinden hareketli, birbirinden kaliteli marşlarla dolu "Beşiktaş 100. Yıl Taraftar Albümü", Kara Kartal'a şampiyonluk hediyesi olacak. 
     
Öncelik Sambacı      YENİ sezon için harekete geçen Beşiktaş, yabancı konusunda Brezilya ve Arjantin'e yöneldi. Burada bulunan çok sayıda oyuncunun kasetlerini izleyen Teknik Direktör Lucescu, Galatasaray maçından sonra yönetimle yeniden masaya oturacak ve isimleri belirleyecek. Rumen çalıştırıcı, takımda huzuru bozan futbolcuların da gitmesi yönünde rapor vereceği öğrenildi. 
     
Tazminatı var      BEŞİKTAŞ Kulübü İkinci Başkanı Hüsnü Güreli, Teknik Direktör Mircea Lucescu'ya talip olmasının çok doğal olduğunu söyledi. Rumen hocanın başarılı bir çalıştırıcı olduğunu hatırlatan Güreli, "Hocamızın parayla, pulla işi olmaz, 100 milyon dolar verseler yine bizi bırakmaz. Üstelik yaptığımız bir sözleşme ve 1.2 milyon dolarlık tazminat var" ifadesini kullandı. 
     
'İntikam'      SÜPER Lig'de Beşiktaş ile Galatasaray arasındaki şampiyonluk yarışı, İtalyan basınına da konu oldu. La Gazzetta dello Sport, "Lucescu'nun intikamı" başlıklı haberinde, Galatasaray'daki görevine son verilmesinin ardından Beşiktaş'ın başına geçen Rumen teknik adamın şampiyonluğu yakalamak üzere olduğu belirtildi. 
     
Geleceği garantide      Futbol sonrasındaki geleceğini garantiye almak isteyen Beşiktaş Kaptanı Tayfur Havutçu, kendisine ait Hendek'teki benzin istasyonunun ardından, şimdi de eşi Neslihan'a Kavacık'ta şarküteri açtı. Havutçu çiftinin bu açılışına Siyah - Beyazlılar'dan Tümer ile eşi katıldı. 
     

</TEXT>
</DOC>
