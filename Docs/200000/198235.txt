<DOC>
<DOCNO> 198235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur25.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fıkra gibi... TEDAŞ'tan Belediyeye, Belediyeden TEDAŞ'a ceza .. 
</HEADLINE>
<TEXT>

     Balıkesir'in Marmara İlçesi'nde TEDAŞ ve Belediye birbirlerine ceza kesti. 
     Alınan bilgiye göre, TEDAŞ İlçe İşletme Şefliği, ilçe merkezindeki sokak lambalarının aydınlatma bedelini ödemediği gerekçesiyle Marmara Belediyesi'ne gecikme bedeliyle birlikte 57 milyar lira ceza kesti. 
     Belediye de ilçedeki 2 bin 500 adet elektrik direğinin ''kaçak yapı'' olduğu iddiasıyla TEDAŞ'a 750 milyar lira para cezası uyguladı. 
     Belediye Başkanı Ahmet Enön, TEDAŞ'ın Belediye'ye 57 milyar liralık fatura çıkarmasına anlam veremediklerini bildirdi. 
     Kurumun sokak lambası elektrik tüketim bedelini belediyelerden aldığını, ancak yasa gereği belediyelere elektrik direği işgal harcı ödemediğini hatırlatan Enön, bunun haksızlık olduğunu, bu nedenle elektrik direklerini ''kaçak yapı kapsamına sokarak'' TEDAŞ'a 750 milyar lira ceza kestiklerini kaydetti. 
     TEDAŞ Bölge Müdürlüğü'nden, ilçede bulunan gerilim hatlarıyla ilgili rapor istediklerini, rapora göre kuruma uyguladıkları ceza miktarını artırabileceklerini anlatan Enön, yürürlükteki 1580 Sayılı Yerel Yönetimler Yasası'na göre elektrik direklerinden işgal harcı alamayan belediyelerin, direkleri kaçak yapı kapsamına sokarak kuruma yüksek para cezası kesebileceklerini savundu. 
     
</TEXT>
</DOC>
