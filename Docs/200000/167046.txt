<DOC>
<DOCNO> 167046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyonun genleri bulundu... Kadınlar daha stresli çıktı.. 
</HEADLINE>
<TEXT>

     Çıkarılması tamamlanan insan gen haritasını kullanan Amerikalı bilim adamları, depresyonla ilgili genler belirlediler. 
     ''University of Pittsburgh School of Medicine''dan Prof. Dr. George Zubenko ve ekibinin, ''American Journal of Medical Genetics'' adlı tıp dergisinde yayımlanan çalışmalarına göre bulgu, depresyon ve ona bağlı çeşitli rahatsızlıkların, örneğin madde bağımlılığının daha iyi teşhis edilip tedavisinde yardımcı olabilecek. 
     Bilim adamları, sık sık ağır bunalımlar yaşanan 81 ailenin üyeleri üzerinde araştırmalar yaptılar. Çalışmalar sonucunda kromozomlar üzerinde toplam 19 genetik alanın, depresyonla bağlı olduğunu belirlediler. Çalışmanın bir sonraki aşaması, söz konusu genlerin hangileri olduğunu tam olarak ortaya çıkarmak olacak. 
     
     KADINLAR İKİ KAT DAHA STRESLİ 
     Kadınlarda gelişen depresyonun, erkeklere oranla iki kat daha yoğun olduğunu belirten Prof. Dr. Zubenko, ''bu tür farklılıkların nedeni, cinsiyetler arasındaki genetik farklılıklar gibi gözüküyor'' dedi. 
     Zubenko'ya göre bu bulgu, kadınların ergenlik, hamilelik, doğum sonrası ve menopoz dönemlerinde neden diğer dönemlerine göre daha kolay incindiklerini de anlamaya yardımcı olabilecek. 
     Bir başka bulgu da incelenen bu ailelerdeki ortalama ömrün, nüfusun ortalama ömrüne göre daha kısa olması. Ölüm nedenlerinin başında da kalp hastalıkları, kanser ve felç geliyor. Tüm bu verilerin, yine bu ailelerdeki özel genetik farklılıkların yarattığı strese bağlı olabileceği düşünülüyor. Eğer çalışmalar tamamlanabilirse depresyon yaratan genetik farklılığa sahip olan bu tür kişilerdeki stres, öteki stresli kişilere göre daha kolay tedavi edilebilecek. 
     
</TEXT>
</DOC>
