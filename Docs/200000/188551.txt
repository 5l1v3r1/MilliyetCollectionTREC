<DOC>
<DOCNO> 188551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko10.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEG Başkan Yardımcısı Türkiye'de iyi bir yatırım ortamı oluşuyor 
</HEADLINE>
<TEXT>

     Almanya Yatırım ve Kalkınma Bankası DEG Başkan Yardımcısı Volker Siepen, uluslararası finans kurumlarının yakın bir dönemde Türkiye'nin reytinglerinde değişiklik yapacağına inandığını söyledi. 
     Siepen, ekonomideki olumlu gelişmelere dikkat çekti. Enflasyon ve faizlerdeki düşüşle Türkiye'de daha iyi bir yatırım ortamının oluşmaya başladığını söyleyen Başkan Vekili Siepen, DEG olarak Türk şirketlerine verdikleri finansal desteği artıracaklarını söyledi. 
     Türkiye'nin geçen hafta gösterdiği performansla krizlere karşı daha dayanıklı bir ekonomiye sahip olduğunu gösterdiğini kaydeden Siepen, ''Artık krizlerin sık ve aniden gelmeyeceğini hissediyoruz. Türkiye'nin reytinglerinin de bir kaç hafta içinde değişeceğine, bir düzeltme yapılacağına inanıyorum. Bu gelişmeler sonrası dünya bankaları artık daha büyük oranda Türkiye'ye gelecek. Bir canlılık geleceğine inanıyoruz'' dedi. 
     Toplam 233 milyon Euro'luk hacimle Türkiye'nin en büyük yatırımcıları arasında yer aldıklarını dile getiren Siepen, 18 aylık dönemde 12 civarında Türk şirketine 60 milyon Euro'luk destek sağlayacaklarını kaydetti. 
     
     İLGİ YÜKSEK 
     Kendilerine son dönemde finansal destek sağlanması amacıyla çok sayıda müracaat geldiğini hatırlatan Siepen, başvuran firmaların ''şeffaflık'', ''bilançolarının düzgünlüğü'', ''ciddiyet ve güvenilirliğine'' göre destekte bulunmaya karar verdiklerini kaydetti. 
     Türkiye'de şu ana kadar destek oldukları hiçbir projede kötü bir sonuçla karşılaşmadıklarına dikkat çeken Volker Siepen, ekonomideki istikrarlı yükselişe de dikkat çekerek, ''Türk şirketlerine 18 ayda 60 milyon Euro destek olma planımızı 24 ayda 120 milyon Euro'ya çıkarabiliriz'' diye konuştu. 
     DEG olarak Türkiye'de 1980'li yıllardan beri özel sektör firmalarına ortak olarak katılım sağladıklarını ve kredi desteğinde bulunduklarını dile getiren Siepen, bankacılık sektörü projelerine 35 milyon Euro, enerji sektörüne 5.5 milyon Euro, turizm sektörüne 13.5 milyon Euro, sanayiye 29.5 milyon Euro ve gıda sektörü projelerine ise 21 milyon Euro katkıda bulunduklarını belirtti. 
     
</TEXT>
</DOC>
