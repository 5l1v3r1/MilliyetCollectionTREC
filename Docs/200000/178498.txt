<DOC>
<DOCNO> 178498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo20.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız zihinsel engelli çocuklar için forma imzaladı 
</HEADLINE>
<TEXT>

     Beşiktaş'ın milli futbolcusu İlhan Mansız, zihinsel engelli çocuklar yararına düzenlenen bir organizasyona katıldı. 
     İlhan Mansız, Zeytinburnu Olivium Outlet Center'da, taraftarlara ve hayranlarına siyah-beyazlı formaları imzaladı. Tüm geliri Zeytinburnu Zihinsel Engelliler Derneği'ne bağışlanan organizasyonda, alışveriş merkezi tıklım tıklım dolarken, taraftarlar ve hayranları uzun süre İlhan Mansız lehine tezahüratlarda bulundu. 
     Zeytinburnu Zihinsel Engelliler Derneği'nin tişörtünü giyerek imza dağıtan İlhan, kendisine gösterilen ilgiden dolayı mutlu olduğunu belirterek, ''Bu sevgiye layık olmaya çalışacağım. Burası adeta tribünleri andırıyor. Böylesine yararlı bir organizasyonun içinde bulunmaktan dolayı da memnunum'' dedi. 
     Bu arada gösterilen yoğun ilgi nedeniyle zaman zaman izdiham da yaşandı. İlhan'dan imza almak için uzun kuyruklar oluşurken, alışveriş merkezinin özel güvenlik elemanları, izdiham olmaması için yoğun çaba sarfetti. İmza töreni sonrası İlhan, güçlükle korumalar arasında yönetim odasına götürüldü. 
     
</TEXT>
</DOC>
