<DOC>
<DOCNO> 171344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun03.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in yerini bilebilecek El Kaide komutanı yakalandı 
</HEADLINE>
<TEXT>

     İran'da El Kaide örgütünün üç numaralı adamı ve komutanı olduğu belirtilen bir kişinin, Suudi Arabistan'ın baskısı üzerine tutuklandığı bildirildi. 
     ABC News televizyonu, Merkezi Haberalma Teşkilatı'nın CIA , Mısır kökenli Seyf El Adil adlı bu kişinin, haftalardır İran'da bulunduğunu öğrendiğini, Adil'in İslami Cihat örgütüyle de ilişkisi bulunduğu duyurdu. 
     Adil'in tutuklanması El Kaide'ye yeni bir darbe olarak değerlendirilirken, Amerikalı yetkililer, Seyf El Adil'in geçen yıl Amerikan güçlerine yakalanmamak için Afganistan'dan İran'a kaçtığını ve bu ülkede faaliyetlerini sürdürdüğünü söylediler. 
     
     BİN LADİN'İN NEREDE OLDUĞUNU BİLİYOR 
     ABC'ye danışmanlık yapan eski Federal Soruşturma Bürosu FBI casusu Jack Cloonan, ''El Adil, El Kaide operasyonlarından sorumlu olan kişidir ve örgütün lideri Usame bin Ladin'e çok yakındır. Bin Ladin'in şu anda nerede olduğunu bilmesi olasılığı çok yüksek'' diye konuştu. 
     Adil, 1993'te Somali'de Amerikan helikopterlerine yönelik saldırıyı düzenlemişti. Mogadişu'daki saldırı, 18 Amerikan askerinin ölümüne yol açmış ve ''Black Hawk Down'' Kara Şahin Düştü adıyla beyaz perdeye yansıtılmıştı. 
     Seyf El Adil'in, geçen Mayıs ayında Suudi Arabistan'da meydana gelen bombalı saldırıların da arkasında bulunduğu kaydedildi. 
     FBI kaynakları, Adil'in 1998'de Tanzanya ve Kenya'daki ABD büyükelçiliklerine yönelik bombalı saldırıları düzenlediğini belirttiler. 
     ABC, 11 Eylül saldırılarından sonra dünya televizyonlarında yeni saldırılar düzenleneceği yönünde tehditler savuran El Kaide sözcüsü Süleyman Ebu Gayt'in da, Adil ile birlikte İran'da tutuklu olduğunu bildirdi. 
     ABD, bu kişilerin yargılanmak üzere anavatanları Mısır ve Kuveyt'e iade edilmelerini istiyor. 
     
</TEXT>
</DOC>
