<DOC>
<DOCNO> 186479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur10.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci profesörden garip sözler Futbolcular asalaktır 
</HEADLINE>
<TEXT>

     Kamuoyunda ''Çevreci Profesör'' olarak tanınan Prof. Dr. Orhan Kural, futbolcuları ''insanların parasıyla geçinen birer asalak'' olarak nitelendirdi. 
     Denizli'de ''Yaşanabilir Bir Çevre İçin El Ele'' konulu bir konferans veren Prof. Dr. Kural, futbol ve magazin dünyasına yönelik eleştirilerde bulundu. 
     Polis memurları ve öğrencilerin dinleyici olarak katıldığı konferansta, futbola ayrılan zamana ve paraya karşı olduğunu anlatan Prof. Dr. Kural, ''Bir devlet memurunun 250 ayda aldığı parayı bir imzayla alan futbolcunun bugüne kadar hayırlı bir iş yaptığı görülmemiştir. Çevre bilinci olmayan bu insanlar, bizim paramızla geçinen birer asalaktır, futbol da parazit...'' dedi. Her konferansta 5 kişiyi kazanmak için çaba harcadığını, bugüne kadar okul, cezaevi, genelev gibi yerlerde konuşmalar yaptığını anlatan Prof. Dr. Orhan Kural, Denizli'ye, trafik kazasında vefat eden Vali Recep Yazıcıoğlu'na verdiği söz nedeniyle geldiğini belirtti. 
     Prof.Orhan Kural, son olarak bir toplantı için gittiği Afrika'da gece otelde sivrisineklerin ilaçlanmasına "onların da yaşam hakkı var" diyerek karşı çıkmış ancak sıtmaya yakalanmıştı. 
     Prof. Kural, kamuoyunda ünlülerle girdiği polemiklerle tanınıyor. 
     
</TEXT>
</DOC>
