<DOC>
<DOCNO> 194085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur21.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de kameraya takılan polis dayağı için soruşturma açıldı 
</HEADLINE>
<TEXT>

     İzmir Valisi Yusuf Ziya Göksu, 2 kişiye kötü muamele edilmesi olayına karışan polisler hakkında idari ve disiplin soruşturmasının açıldığını bildirdi. 
     İzmir Valisi Göksu, bir televizyon kanalında, Alsancak Semti'nde kimlik kontrolü yapan polis memurlarının, arabadan indirdikleri 2 kişiyi tartaklamalarını içeren ve travesti oldukları belirtilen kişilerce çekilmiş görüntüleri izlediğini belirtti. 
     Konuyla ilgili Emniyet Müdürü Halil Tataş ile görüştüğünü kaydeden Vali Göksu, ''Sabahleyin Emniyet Müdürümüze gerekli talimatı verdim. Derhal bu kişiler hakkında idari ve disiplin soruşturması açıldı. Gerekli tüm hukuki işlemler yapılacaktır. Bu konuda kimsenin şüphesi olmasın'' dedi. 
     Vali Göksu, Alsancak Semti'nin İzmir'in en hassas bölgelerinden olduğunu, bölgeden gelen şikayetlerin kendilerine iletildiğini ve bu nedenle semtte sıkı güvenlik önlemleri alındığını belirtti. 
     Vali Göksu, şunları söyledi 
     ''Alsancak'ta güvenlik önlemleri alınırken, halkın huzur ve güvenliği sağlanırken, hiç kimseye en ufak bir kötü muamele yapılmasını istemeyiz. Bunun altını çizerek söylüyorum. Biz artık insan haklarına saygı duyan, insana sevgi duyan bir teşkilatla çalışmak istiyoruz. Arada bu tip nahoş olaylar olabilir ama bunlar cezasız kalmayacaktır. Emniyet Müdürümüz, bu konuda gerekli incelemeyi başlattı. Neticeyi daha sonra kamuoyuna duyuracağız.'' 
     
</TEXT>
</DOC>
