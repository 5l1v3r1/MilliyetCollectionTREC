<DOC>
<DOCNO> 188567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko26.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, çalışmalarını Hazine'de sürdürdü... 
</HEADLINE>
<TEXT>

     Uluslararası Para Fonu IMF Heyeti, 6. Gözden Geçirme çerçevesindeki çalışmalarını Hazine Müsteşarlığı'nda sürdürüyor. 
     Edinilen bilgiye göre, Hazine'deki çalışmalara, Maliye Bakanlığı, Merkez Bankası ve DPT bürokratları katılıyor. 
     Heyetin, bu hafta içinde çalışmalarını tamamlayarak Türkiye'den ayrılması bekleniyor. 
     IMF Heyeti, 25 Eylül'de, İstanbul'da özel sektör temsilcileriyle başlayan görüşmelerinin hemen ardından, Ankara'da da, 2003 yılı gerçekleşmeleri, makro ekonomik tahminler ve 2004 bütçesi üzerinde çalışmalarda bulundu. 
     Heyet, Ankara'daki temaslarında 2003 yılı bütçe uygulamalarıyla 2004 yılı bütçe hazırlıkları üzerinde yoğunlaşırken, ayrıca Hükümetin, Niyet Mektubu'nda belirttiği ve 6. gözden geçirmeyle ilgili olarak tamamlamayı hedeflediği yapısal reformlar da ele alındı. 
     IMF'nin, 6. Gözden Geçirme çerçevesinde aradığı şartlar, ''Teşviklerin yeniden düzenlenmesiyle birlikte doğrudan vergi reformu mevzuatının tamamlanması, yeni bütçe yasalarının Kamu Mali Yönetim ve Denetim Yasası çıkarılması, kamu iktisadi teşebbüslerindeki fazla çalışan sayısının hedeflere uygun şekilde azaltılması, BDDK'nın etkinliğinin güçlendirilmesi için gerekli yasaların çıkarılması, Türk Telekom'un özelleştirilme planının onaylanması ve firmalarla hane halklarının borçlanma maliyetlerini yükselten aşırı vergilendirme ve diğer aksaklıkların azaltılmasına yönelik bir strateji benimsenmesi'' gibi unsurlardan oluşuyor. 
     IMF İcra Direktörleri Kurulu'nun da, 6. Gözden Geçirmeyi onaylamasının ardından, IMF, yaklaşık 500 milyon dolarlık kredi dilimini serbest bırakacak. 
     2002-2004 yıllarını kapsayan stand-by çerçevesinde IMF tarafından Türkiye'ye sağlanan toplam 17.5 milyar dolarlık krediden, yaklaşık 2.5 milyar doları henüz kullanılmamış durumda bulunuyor. 
     
</TEXT>
</DOC>
