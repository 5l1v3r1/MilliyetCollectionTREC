<DOC>
<DOCNO> 188601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo15.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Tomas'ın sakatlığı geçti... 
</HEADLINE>
<TEXT>

     Fenerbahçe, ligin 9. haftasında deplasmanda Bursaspor ile yapacağı maçın hazırlıklarını yoğun bir çalışma temposuyla sürdürüyor. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda, sarı-lacivertli futbolcular kondisyon çalışması yaptı. 
     Antrenmana salonda ağırlık çalışmalarıyla başlayan futbolcular daha sonra sahada dayanıklılığı artırıcı idmanlar yaptılar. 
     Soğuk algınlığına yakalandığı bildirilen Van Hooijdonk'un yer almadığı antrenmanda, kasığında hafif sakatlığı bulunan Servet de takımdan ayrı koşu yaptı. 
     Antrenör Eike Immel yönetiminde takımdan ayrı çalışmalar yapan kalecilerden Volkan, parmağını burkunca çalışmaya devam etmedi. 
     Sarı-lacivertli ekip, Bursaspor maçının hazırlıklarını öğleden sonra yapacağı antrenmanla sürdürecek. 
     
     TOMAS'A ÖZEL ANTRENMAN 
     Ayak bileğindeki sakatlığı geçen Hırvat futbolcu Tomas, Bursaspor maçına yoğun bir çalışma programıyla hazırlanıyor. 
     Takım arkadaşlarından önce antrenmana çıkan Tomas, bireysel futbolcu ve rehabilitasyon antrenörü Dr. Gunnar Gerisch yönetiminde ikili mücadele ve şut çalışmaları yaptı. 
     
</TEXT>
</DOC>
