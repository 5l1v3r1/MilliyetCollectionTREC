<DOC>
<DOCNO> 198614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun13.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den rest Güvenlik duvarı kalıcı... 
</HEADLINE>
<TEXT>

     İsrail, Batı Şeria'da inşa ettiği güvenlik duvarını eleştiren BM Genel Sekreteri Kofi Annan'ın açıklamasına tepki gösterdi. 
     İsrail Dışişleri Bakanlığı'nın açıklamasında, ''Filistin yönetimi terörizme son vermedikçe, bu duvarın gerekli olduğu'' ifade edildi. 
     Açıklamada, ''Filistin yönetimi, Filistinli terörist örgütlere karşı çıkmak için etkin biçimde çaba sarfetmediği sürece, güvenlik duvarının inşasına alternatif yoktur'' denildi. 
     Annan'ın da raporunda, İsrail'in güvenlik duvarını vatandaşlarını korumak için inşa ettiğini yazdığı hatırlatılan Dışişleri Bakanlığı açıklamasında, vatandaşlarını korumanın İsrail'in hem hakkı hem görevi olduğu ifade edildi. 
     Duvarın masumları korumak amacıyla inşa edildiği belirtilen açıklamada, ''İsrail, duvarın gerçek anlamının çarpıtılarak, yanlış bir şekilde dile getirilmesini kesinlikle reddetmektedir'' denildi. 
     BM Genel Sekreteri Kofi Annan, hazırladığı raporda, İsrail'in Batı Şeria'da inşa ettiği güvenlik duvarının, uluslararası yasalarla çeliştiğini, barış sürecini başarısızlığa uğrattığını ve Filistin halkının acı çekmesine yol açtığını belirtmişti. 
     
</TEXT>
</DOC>
