<DOC>
<DOCNO> 184846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur25.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O, sınıfa hemşire ve doktorla birlikte girecek 
</HEADLINE>
<TEXT>

     İzmir Milli Eğitim Müdürü Kamil Aydoğan, HIV taşıyan Y.O'nun, kendi akranlarıyla birlikte sınıfında eğitimine devam edeceğini, diğer çocukların zarar görmemesi için sınıfta her derste hemşire, doktor ve rehber öğretmen bulunacağını, bütün önlemlerin alındığını bildirdi. 
     Y.O'nun HIV taşıyıcısı olması nedeniyle okulda eğitimine karşı çıkan velilerle bir toplantı yapan İzmir İl Milli Eğitim Müdürü Kamil Aydoğan, İl Sağlık Müdürü Dr. Levent Kıdak, Dokuz Eylül Üniversitesi'nden öğretim üyesi Prof. Dr. Süha Miral ve Ege Üniversitesi'nden Doç. Dr. Deniz Gökengin'in katıldığı toplantının velileri bilgilendirme amacını taşıdığını söyledi. 
     Aydoğan, ''Bu çocuklar hepimizin. HIV taşıyanı da, diğerleri de bizim. Önemli olan HIV taşıyan çocuğumuzun da okula diğer akranlarıyla birlikte devam etmesi. Diğer çocukların da bundan zarar görmemesi''dedi. 
     
     ''İKNA DEĞİL, BİLGİLENDİRME'' 

     Toplantının amacının ikna olmadığını, bilgilendirme yapmak istediklerini anlatan Aydoğan, şöyle konuştu 
     ''Velilerimizle bu konuyu paylaşmaya çalışıyoruz. Bu toplantının niteliği de ikna değil, paylaşma... Bizler uygar insanlarız, düşüncelerimizi ifade ettik, velilerimiz de ifade etti. Dr. Levent Kıdak, bu sorunun nasıl yönetileceğini, bilimsel ortamın nasıl hazırlandığını velilerimizle paylaştı. Süha Miral, çocuklar için bu konunun ne anlama geldiği ve sorunun en aza indirilmesi için neler yapılması gerektiğini paylaştı. Doç. Dr. Deniz Gökengin de HIV ve hastalıkla ilgili bilgiler sundu.'' Velilerin duygu ve düşüncelerini saygıyla karşıladıklarını, ancak ortada Y.O'nun geleceği, duyguları ve sağlığının bulunduğunu kaydeden Aydoğan, ''Bu paylaşımlardan sonra tabii ki kararımız Y. okulda diğer öğrencilerle birlikte eğitime devam edecektir. Bu konuda tüm önlemler alınmıştır, artı önlemler de devam edecektir. Sınıfa bir hemşire ve rehber öğretmenle birlikte bir de doktor girecektir'' dedi. 
     Okulda HIV ve AIDS hastalığı ile ilgili bilgilendirme sürecinin Pazartesi gününden itibaren başlayacağını da duyuran Aydoğan, konunun tüm kesimlerinin eğitileceğini bildirdi. 
     
     İKNA OLAN VELİLER DE VAR OLMAYAN DA... 

     İzmir Milli Eğitim Müdürü Kamil Aydoğan, HIV taşıyıcısı Y.O'nun eğitimi konusundaki sorunun çözülmesi amacıyla yapılan toplantıda velilerin tepki göstermediğini, karşılıklı paylaşımın sağlandığını söyledi. 
     İzmir Milli Eğitim Müdürü Kamil Aydoğan, toplantının ardından gazetecilerin sorularını yanıtladı. Aydoğan, velilerin tepkisine ilişkin bir soru üzerine ''Velilerimiz tepki göstermedi, paylaştı. Burada bugün çok demokratik bir ortam oluştu. Herkes duygu ve düşüncelerini ortaya serdi'' dedi. 
     Aydoğan, 29 Eylül Pazartesi günü tüm velilerin çocuklarını okula gönderip göndermeyeceğiyle ilgili soruyu ise şöyle yanıtladı 
     ''Gönderme kararında olan velilerimiz var, bundan kaygı duyan velilerimiz de var. Ne kadarı gönderecek, ne kadarı göndermeyecek, bunu ben bilemem. Kararlarına saygı duyarım. O velilerimizin de çocuklarını okuldan alacakları bir durum olmadığını zaten ifade ediyoruz. '' Y.O'nun HIV taşıyıcısı olduğunun ortaya çıkmasının ardından sınıfta hemşire ve rehber öğretmenin hemen görevlendirildiğini belirten Aydoğan, buna İl Sağlık Müdürlüğü'nün bir de doktor ilave ettiğini kaydetti. Kamil Aydoğan, velilerin kaygılarını azaltacak her türlü önlemi Sağlık Müdürlüğü ve üniversitelerle birlikte alacaklarını söyledi. Umutlu olduklarını vurgulayan Aydoğan, ''Y.O toplumsal yaşamda ve okulda olacaktır, burada bir sorunla karşılaşmayacaktır. Bundan umutluyum'' dedi. 
     Aydoğan, bir gazetecinin ''Sınıfta bir öğrenci kalsa bile Y.O okula devam edecek mi'' şeklindeki sorusunu, ''Bir öğrenci kalacağı yolunda bir kanatimiz yok. Y.O akranlarıyla sorun yaşamadan okuyacaktır''diye yanıtladı. 
     Velilerle birlikte öğrencilerin ve öğretmenlerin de eğitimine başlayacaklarını kaydeden Aydoğan, okulun bir süre tatil edilmesi gibi bir şeyin söz konusu olmadığını bildirdi. 
     
</TEXT>
</DOC>
