<DOC>
<DOCNO> 179343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo02.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Makalele 24 milyon euroya Real Madrid'de... 
</HEADLINE>
<TEXT>

     Beşiktaş'ın Avrupa Şampiyonlar Ligi'nde G Grubu'ndaki rakiplerinden İngiltere'nin FC Chelsea takımı, İspanya'nın Real Madrid takımından olaylı biçimde ayrılan Claude Makelele ile 24 milyon Euro transfer ücreti karşılığında anlaştı. 
     Real Madrid Kulübü Spor Direktörü Jorge Valdano, kulübün internet sitesinde yaptığı açıklamada, Fransa Milli Takımı formasını giyen 30 yaşındaki orta alan oyuncusu Claude Makelele'nin transferinin gerçekleştiğini doğrularken, bu futbolcunun yarın sağlık kontrolünden geçtikten sonra büyük bir olasılıkla yeni takımıyla sözleşme imzalayacağı bildirildi. 
     Rus işadamı Roman Abramovich tarafından satın alındıktan sonra transfere 100 milyon paunddan fazla para harcayan FC Chelsea, böylece bu sezonki 11. transferini de gerçekleştirmiş oldu. 
     Real Madrid ile 3 yıllık daha sözleşmesi bulunan Makelele, İspanyol kulübünden yıllık 1.2 yerine 3 milyon dolar ücret istemiş ve isteği yerine getirilmeyince, önce idmanlara çıkmamış, sonra da kulüpten ayrılacağını açıklamıştı. 
     
     FC CHELSEA, LİGDE BERABERE 
     Öte yandan İngiltere Premier Ligi'nin 4. haftasında, Gençlerbirliği'nin UEFA Kupası 1. turundaki rakibi Blackburn Rovers ile sahasında karşılaşan FC Chelsea, karşılaşmayı 2-2'lik beraberlikle tamamladı. 
     FC Chelsea'nin gollerini, Rumen Adrian Mutu ve Hollandalı Hasselbaink penaltıdan , Blackburn Rovers'ın gollerini ise Andy Cole kaydetti. 
     Bu sonuçtan sonra FC Chelsea, 3 maçta 7 puanla 5. sırada bulunurken, Blackburn Rovers da 4 maçta 5 puanla 8. sırada yer aldı. 
     Bu arada bir başka Fransız milli futbolcu Dalmat da İngiltere Premier Ligi takımlarından Tottenham Hotspur ile anlaştı. 
     
</TEXT>
</DOC>
