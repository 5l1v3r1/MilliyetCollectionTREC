<DOC>
<DOCNO> 170312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko08a.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski çeke yeni yasayla beraat 
</HEADLINE>
<TEXT>

Antalya 1. Asliye Ceza Mahkemesi, yeni Çek Yasası çıkmadan önce karşılıksız çıkan çek yazan bir kişiye yeni yasa uyarınca beraat kararı verdi 
     Antalya 1. Asliye Ceza Mahkemesi, yeni Çek Yasası kabul edilmeden önce, yazdığı çekin karşılıksız çıkması sonucu hakkında dava açılan bir kişiye, yeni Çek Yasası uyarınca beraat kararı verdi. Kararda, 11 Ekim 2002'de yazdığı çek karşılıksız çıktığı için hakkında dava açılan İ.K. beraat etti. 
     
     Vergi no'su yok 
     Mahkeme, keşide tarihinde, üzerinde vergi numarası olması şartı bulunmayan çekin yeni yasaya göre değerlendirilmesi gerektiğine ve dolayısıyla olayda suçun yasal unsurlarının gerçekleşmediğine hükmetti. 
     Mahkeme kararının, Türk Ceza Kanunu'nda yer alan, "Failin lehine olan kanun tatbik ve infaz olunur" hükmüne dayandırıldığı bildirildi. Mahkeme, çek defterinin her yaprağına, vergi numarası, hesap numarası ve şube adının yazılması gerektiğinin yeni yasada olduğunu, ancak vergi numarası hariç diğerlerinin yazılmamış olmasının çekin geçerliliğini etkilemeyeceği hükmünün konulduğunu belirtti. 
     Kararda, çek üzerinde hesap sahibinin vergi numarası bulunmadığının açık olduğu vurgulanarak, "Çek yaprağına yazılacak vergi numarası sıkı sıkıya suçu oluşturan unsurlar içerisinde sayılmakta. Yeni yasa ile getirilen bu değişiklik, sanık lehine sayılmalıdır. Suçun yasal unsurlarının olayda gerçekleşmediği anlaşılmakla, sanığın atılı suçtan beraatine karar vermek yolunda mahkememizce tam bir vicdani kanaat oluşmuştur" denildi. 
     
     Temyize gitti 
     Sanığın beraatiyle sonuçlanan mahkeme kararının, Yargıtay'a temyiz amacıyla gönderildiği öğrenildi. 
     Antalya Barosu Yönetim Kurulu Üyesi Avukat Murat Bilgin, kararın hukuki olarak doğru olduğunu söyleyerek, "Yasaya göre, çekin zorunlu unsurlarından biri yer almıyor. Bu durumda çek, çek olma özelliğini yitiriyor. Mahkemenin yaklaşımı doğru. Yargıtay onarsa, yasanın çıktığı tarihe kadar yargılaması süren tüm çekler için beraat kararı verilecek. Ancak Yargıtay'ın kararı bozacağını tahmin ediyorum" dedi. 
     
     
     

</TEXT>
</DOC>
