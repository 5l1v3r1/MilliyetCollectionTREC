<DOC>
<DOCNO> 199812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo27.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, gurbetçilerden taraftar desteği istedi... 
</HEADLINE>
<TEXT>

     Beşiktaş ile İngiltere'nin FC Chelsea takımları arasında 9 Aralık Salı günü Almanya'da yapılacak Avrupa Şampiyonlar Ligi G Grubu 6. maçı öncesi siyah-beyazlı takımın menajeri Sinan Engin ile bazı futbolcular, gurbetçilerden taraftar desteği istedi. 
     UEFA'nın, İstanbul'daki patlamalar sonrası tarafsız sahaya aldığı ve siyah-beyazlı kulübün isteğiyle Almanya'nın Gelsenkirchen kentinde Schalke Auf Arena Stadı'nda yapılacak maç öncesinde, Sinan Engin ile takım kaptanları Tayfur Havutçu ve Sergen Yalçın'ın yanısıra Tümer Metin, İlhan Mansız, Okan Koç, İbrahim Üzülmez ve Emre Aşık'ın katılımıyla BJK Nevzat Demir Tesisleri'nde basın toplantısı düzenlenerek, gurbetçilerden Beşiktaş'ı yalnız bırakmamaları istendi. 
     Beşiktaş Futbol Takımı Menajeri Sinan Engin, FC Chelsea maçı konusunda UEFA'nın yanlış bir karar verdiğini belirterek, ''Ancak bizim için farketmez. Beşiktaşlıyız, Türküz, her yerde oynarız'' dedi. 
     FC Chelsea maçını, FC Schalke 04'ün Arena Stadı'nda yapacaklarını hatırlatan Engin, ''Bu sadece Beşiktaş'ın değil, Türkiye'nin meselesidir. Tüm taraftarları stadımıza bekliyoruz. Türk'ün gücünü göstermek istiyoruz. Türkiye'ye gelmeyen, burayı ikinci sınıf ülke gibi görenlere bunu göstermek istiyoruz. Arena Stadı'nı, BJK İnönü Stadı'na çevirmelerini gurbetçilerimizden istiyoruz. Galatasaray'ın, Juventus karşısında aldığı galibiyetten dolayı da onları kutluyoruz'' diye konuştu. 
     Almanya ve Avrupa'da yaşayan Türk vatandaşlarından, ellerinde Türk bayraklarıyla, Türk'ün ne kadar güçlü olduğunu göstermelerini istediklerini ifade eden Engin, şunları kaydetti 
     ''Biz orada futbol oynamaya çıkacağız. Futbolcular arasında bir gerginlik olacağını sanmıyorum. Taraftarlarımız da çok sağduyulu davranacaklardır. Bu karar zaten çok önce alınmıştı. Değişmeyeceğini biliyorduk. Ama formaliteleri yerine getirerek başvurularımızı yaptık. Orada güvenliğin nasıl olacağını bilemiyorum. Bana göre İstanbul en güvenli yer. İstanbul'dan daha iyi korunan bir yer yok. Belki İstanbul'da oynasalar daha rahat ederlerdi.'' Engin, ilk kez bu denli çok futbolcunun basın toplantısı düzenlediğini, bunun da FC Chelsea maçı öncesi nasıl bir hava oluştuğunu gösterdiğini belirterek, ''Arkadaşlarımız en iyi cevabı sahada verecek'' dedi. 
     
     FUTBOLCULARIN GÖRÜŞLERİ 

     Basın toplantısına katılan siyah-beyazlı futbolculardan Sergen, İbrahim ve Okan konuşmazken, öteki futbolcuların maçla ilgili görüşleri şöyle 
     Tayfur Havutçu ''UEFA'nın aldığı yanlış karardan dolayı Almanya'da oynayacağız. Almanya'da yaşayan çok sayıda vatandaşımız var. Biz de yurtdışında yetiştik. Gurbetçilerimize iyi bir galibiyet yaşatmak istiyoruz. Fenerbahçelisi, Galatasaraylısı ve tüm Türkleri bizi desteklemek üzere maça bekliyoruz. Bizi sonuna dek desteklesinler, inşallah onlara tarihi bir gün yaşatacağız.'' İlhan Mansız ''Bizi desteklemelerini istiyoruz. Galibiyet hediye etmek amacındayız. Stadı bayram yerine dönüştürmelerini bekliyoruz. Sadece Beşiktaşlıları'ı değil, tüm Türkleri bekliyoruz.'' Tümer Metin ''Şartlar ortada. Yanlış karardan dolayı Almanya'da oynayacağız. Tıpkı Galatasaray'ın oynadığı gibi. Nasıl Westfalen Stadı 60 bin Türk ile dolmuşsa, biz de Arena Stadı'nda, vatandaşlarımızın takım ayırt etmeksizin bizi desteklemeye gelmesini bekliyoruz. Galatasaray'ın verdiği cevabı biz de vermek istiyoruz. İnşallah hayırlısı olur, takım olarak bunu başaracak güçteyiz. Artık bu bir onur meselesi oldu. Ülkemizi en iyi şekilde temsil edeceğimize inanıyoruz.'' Emre Aşık ''Salı gününü iple çekiyoruz. Türk futbolu ve Beşiktaş açısından çok önemli bir maç. İnşallah gurbetçi vatandaşlarımızın desteğiyle bu maçı da kazanıp, bir üst tura çıkarak, UEFA'ya gerekli dersi veririz.'' 
     
</TEXT>
</DOC>
