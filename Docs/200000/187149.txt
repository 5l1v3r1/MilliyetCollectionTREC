<DOC>
<DOCNO> 187149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/guncel/gun03.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestoya 'aferin' 
</HEADLINE>
<TEXT>

   Hacettepe Üniversitesi Rektörü Prof. Tunçalp Özgen, kendisini protesto eden öğrencilere teşekkür etti 
   
   Hacettepe Üniversitesi Rektörü Prof. Tunçalp Özgen, akademik yıl başlangıcı dolayısıyla düzenlenen törende kendisini protesto eden öğrencilere "Aferin" diyerek alkışla destek verdi. Kocaeli Üniversitesi'ndeki törende konuşmalarına izin verilmeyen dört öğrenciyse salondan çıkarıldı. 
   Törende konuşan Başbakan Yardımcısı Abdüllatif Şener ve Özgen bir grup öğrenci tarafından protesto edildi. Güvenlik görevlileri pankart açan grubu engellemek istedi. Bunun üzerine "Siz polis misiniz Burası üniversite. Buraya polis giremez" diyen öğrencileri öğretim üyeleri alkışlarıyla destekledi. Gruba müdahale edilmemesini isteyen Özgen öğrencileri "Aferin" diyerek alkışladı. Yeniden söz alan Özgen, "Ne YÖK ne YEK parasız, bilimsel, demokratik, bağımsız üniversite istiyoruz" pankartı açan öğrencilere şöyle seslendi "Bu ne bahtsız bir üniversitedir ki, burada hiçbir öğrenci protesto etmiyor diyordum. Onun için teşekkür ediyorum." 
   
   Kocaeli'nde "dışarı" 
   Süleyman Demirel Kültür Merkezi'nde düzenlenen törende de Kocaeli Üniversitesi Rektörü Prof. Dr. Baki Komsuoğlu'nun konuşmasının ardından söz almak isteyen dört öğrenci, özel güvenlik görevlileri tarafından zorla dışarıya çıkartıldı. Kimlik kontrolünden sonra serbest bırakılan öğrencilerden Gökhan Taş "YÖK ve AKP hükümeti özerklikten bahsediyor. Burada öğrencilere konuşma hakkı verilmezken özerklikten bahsediliyor" dedi. 
   
   
</TEXT>
</DOC>
