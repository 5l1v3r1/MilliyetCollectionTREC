<DOC>
<DOCNO> 155949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun05.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak... Halkın Mücahitleri örgütü, silahlarını teslim edecek... 
</HEADLINE>
<TEXT>

     Irak'ta üslenen ve İran'daki rejime karşı gelen Halkın Mücahitleri örgütü, silahlarını Amerikan askerlerine teslim etmeyi kabul etti. 
     Bağdat'taki Amerikan askerleri, başkentin 72 kilometre kuzeydoğusunda, Bakubah kenti yakınlarında Amerikan tanklarınca kuşatılan Halkın Mücahitleri örgütünün temsilcilerinin, 2 gün süren müzakerelerden sonra silahlarını teslim etmeyi kabul ettiğini bildirdi. 
     Silahların teslim edilmesi işleminin, birkaç gün süreceği, örgüt temsilcilerinin, gıda satın almak için bile olsa Bukabah'a Amerikan askerleri eşliğinde gideceği belirtildi. 
     Irak'ta yetki sahibi olduğunu iddia eden gruplara uyarı niteliğindeki bu gelişmenin, ülke şartlarının güvenli hale getirilmesi sürecine önemli ölçüde katkıda bulunacağı belirtildi. 
     Örgüt konuyla ilgili açıklama yapmadı. 
     Saddam Hüseyin yönetiminin destek verdiği Halkın Mücahitleri örgütü, Irak'ta koalisyon güçleri için tehdit oluşturuyor. 
     Bu arada, Irak'ta ABD'nin kurduğu Enformasyon Radyosu, Amerikan askerlerinin, kitle imha silahlarının üretildiği, saklandığı ya da satıldığı yerlerin bulunmasını sağlayacak bilgiyi verenleri ödüllendireceğini duyurdu. 
     Haberde, bu yönde bilgi verenlerin kimliklerinin saklanacağı ve güvenliklerinin sağlanacağı belirtilirken, ''Alacağınız ödül, yaşam standardınızı iyileştirebilir'' ifadesi kullanıldı. 
     
</TEXT>
</DOC>
