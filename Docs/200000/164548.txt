<DOC>
<DOCNO> 164548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yasam/yas01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataşe, yanmaktan son anda kurtarıldı 
</HEADLINE>
<TEXT>

Yunanistan'ın İstanbul Konsolosluğu Ataşe Yardımcısı'nın cipinde yangın çıktı. Araçta mahsur kalan İstavridis, son anda çıkarıldı 
     SiNAN TOROS İstanbul 

     Yunanistan Ulaştırma Bakanı Hristos Verelis'i karşılamak üzere havalimanına gelen İstanbul Konsolosluğu Ticaret Ataşe Yardımcısı'nın cipinde yangın çıktı. Kapıların otomatik kilitlenmesiyle araçta mahsur kalan ateşe yardımcısı, arka kapıdan kurtarıldı. 
     Yunanistan'ın İstanbul Konsolosluğu Ticaret Ataşe Yardımcısı Toma İstavridis, ülkesinin Ulaştırma Bakanı Hristos Verelis'i karşılamak üzere cipiyle Atatürk Havalimanı'na geldi. Verelis, VIP salonu önüne geldiği sırada cipin motorunda yangın çıktı. Kapıların otomatik olarak kilitlenmesi nedeniyle araçta mahsur kalan İstavridis, çevredekilerin yardımıyla son anda cipin arka kapısından dışarıya çıkarıldı. 
     Elektrik kontağından çıktığı öğrenilen yangın, VIP Salonu'ndaki üç yangın tüpüyle büyümeden söndürüldü. 
     Olayın şokunu üzerinden atamadığı gözlenen İstavridis, cipin hareket halindeyken aniden yanmaya başladığını belirterek, "Kapılar kilitlendi, dışarıya çıkamadım. Eğer çevrede yardımıma koşacak kimse olmasaydı, kurtulamazdım" dedi. 
     Bu arada Ulaştırma Bakanı Binali Yıldırım da, ülkemize gelen Yunanistanlı Bakan Verelis'i karşıladı. İki bakan, bir süre sohbet etti. 
     

</TEXT>
</DOC>
