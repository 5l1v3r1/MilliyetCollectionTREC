<DOC>
<DOCNO> 186761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun23.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Suriye'deki saldırısını AB Komisyonu da kınadı .. 
</HEADLINE>
<TEXT>

     AB Komisyonu, İsrail'in Suriye'deki bir kampa yaptığı hava saldırısını ''kabul edilemez'' olarak nitelendirdi ve kınadı. 
     AB Komisyonu Sözcüsü Emma Udwin, günlük olağan basın toplantısında yaptığı açıklamada, AB Komisyonu'nun da, görüşlerini açıklamış olan birçok üye ülke gibi İsrail saldırısından ''derin endişe'' duyduğunu ve Ortadoğu'daki gerginliğin daha fazla tırmanmasını istemediklerini söyledi. 
     Komisyon, Ortadoğu'da tarafları ''durumu daha fazla vahimleştirmemek için'' gerginliği artıracak eylemlerden uzak durmaya davet etti. 
     Sözcü, AB Komisyonu'nun Suriye'yi, terörizme karşı mücadelede işbirliğine çağırdığını da belirtti ve Suriye ile AB arasındaki işbirliği anlaşmasının yürürlüğe sokulabilmesi için, terörizme karşı mücadeleye ilişkin maddesinin onaylanmasının şart olduğunu söyledi. 
     Udwin, Suriyeli yetkililerle yapılan her temasta, terörizme karşı mücadele unsurunu ısrarla ön plana çıkardıklarını ifade etti. 
     AB Ortak Dış Politika ve Güvenlik Yüksek Temsilcisi Javier Solana da konuya ilişkin açıklamasında, terörizme karşı mücadelenin uluslararası hukuk çerçevesinde yapılması gerektiği üzerinde durdu. 
     
</TEXT>
</DOC>
