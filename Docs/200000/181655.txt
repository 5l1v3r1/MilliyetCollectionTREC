<DOC>
<DOCNO> 181655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun11.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç Dışişleri Bakanı öldü... 
</HEADLINE>
<TEXT>

     İsveçli siyasetçilerin halk arasında korumasız gezme gelenekleri, 1986'da öldürülen Başbakan Olof Palme'nin ardından, bir politikacının daha hayatına mal oldu. 
     İsveç Dışişleri Bakanı Anna Lindh 46 , başkent Stockholm'de parlamento binasından birkaç blok uzaklıktaki alışveriş merkezinde alışveriş yaparken bıçaklı saldırıya uğradı. 
     Göğsünden, karnından ve kollarından bıçaklanan Lindh, bu sabah iç kanama sonucu yaşamını yitirdi. 
     Lindh'in saldırıya uğraması üzerine pazar gününkü "Euro'ya Geçiş Referandumu" da ertelendi. 
     Yeşiller Partisi lideri Peter Eriksson da, Lindh'in vurulmasının İsveç halkına Olof Palme cinayetini hatırlattığını, bu olayın İsveçli politikacıların şu andan itibaren güvenlik korumasına ihtiyacı olduğunu gösterdiğini söyledi. 
     GELECEĞİN BAŞBAKANI 

     19 Haziran 1957'de doğan Lindh hukuk eğitimi gördü. Sosyal Demokratlar'dan milletvekili olan Lindh 46 , 1998 yılından bu yana Dışişleri Bakanlığı'nı yürütüyor. 2 çocuk annesi olan Lindh, İsveç'in en sevilen politikacılarından ve "geleceğin Başbakanı" olarak anılıyor. 
     
     Lindh kimdir 

     Kimliği henüz belirlenemeyen bir kişi tarafından bıçaklandıktan sonra hayatını kaybeden İsveç Dışişleri Bakanı Anna Lindh 46 , parlak ve popüler bir siyasetçi olarak tanınıyordu. 
     1998 Ekim'inden bu yana Dışişleri Bakanlığı görevini yürüten Lindh, iktidardaki Sosyal Demokrat Parti içinde hızla yükselmiş ve Başbakan Göran Persson'ın halefi olarak değerlendirilmişti. 
     İsveç'te Pazar günü yapılması planlanan Euro referandumu için önemli rol oynayan Lindh, AB forumlarında insan hakları konusundaki çabalarıyla öne çıkmıştı. 
     ABD Başkanı George Bush'a Irak savaşı nedeniyle ''Yalnız Kovboy'' adını takan Lindh, İtalya'nın AB dönem başkanlığını ve İtalya Başbakanı Silvio Berlusconi'yi de eleştiriyordu. 
     19 Haziran 1957 yılında Stockholm'de doğan Lindh, Uppsala Üniversitesi'nde hukuk eğitimi gördü. 1977'de Belediye meclis üyesi olan Lindh, 1982'de milletvekili seçilmiş, aynı yıl Stockholm'de bir mahkemede zabıt katibi olarak çalışmaya başlamıştı. 
     Parti içinde geleneksel yükselme çizgisini izleyen Lindh, diğer Sosyal Demokrat liderlerin izini takip ederek, 1984'ten 1990'a kadar Sosyal Demokratik Gençlik Birliği başkanlığı yaptı. 
     Yerel televizyon programlarındaki siyasi tartışmalarda boy gösteren Lindh, gençliğin temsilcisi olarak görülüyordu. 
     1986'dan 1990'a kadar alkol ve uyuşturucuyla ilgili hükümet komisyonunun başkanlığını üstlenen Lindh, 1987'den 1989'a kadar da Uluslararası Sosyalist Gençlik Birliği'nin başkan yardımcılığını yürüttü. 
     İyi derecede İngilizce ve Fransızca bilen Lindh, kabinedeki ilk görevini 1994'te Çevre Bakanı olarak üstlendi, 1998'de Dışişleri Bakanı oluncaya kadar da bu görevi sürdürdü. 
     Lindh, eski İçişleri Bakanı Bo Holmberg'le evli ve Filip ile David adlı iki erkek çocuk annesiydi. 
     
</TEXT>
</DOC>
