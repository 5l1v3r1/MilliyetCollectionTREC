<DOC>
<DOCNO> 166796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun04.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alcatraz Adası "hediyelik eşya" oldu 
</HEADLINE>
<TEXT>

     Dünyada kaçılması en zor hapishanelerden biri olarak kabul edilen Alcatraz cezaevini bir zamanlar üzerinde barındıran San Fransisco körfezindeki Alcatraz adasının küçük parçalar halinde hediyelik eşya olarak satılması kararlaştırıldı. 
     Amerikan Ulusal Parklar Yönetimi'nce alınan karar uyarınca, adanın kayaları, parçası 4.95 dolardan satışa çıkartıldı. Sağlanacak gelirle adada bulunan tarihi hapishanenin hücreleri ve gardiyan odaları onarılacak. Günde 20-30 adet kaya parçası satıldığını kaydeden yetkililer, cezaevinin onarım maliyetinin 7.7 milyon dolar olduğunu da açıkladılar. 
     Alcatraz hapishanesi, bakım masraflarının yüksekliği yüzünden 1963 yılında kapatılmıştı. Yetkililer satışla birlikte ''Alcatraz'ı kurtarma operasyonu'' da başlattılar. Bu bağlamda birkaç bin dolar gelir elde edilmesi bekleniyor. 
     Alcatraz hapishanesinin ünlü konukları arasında Al Capone, ''makineli tüfek'' George Kelly ve ''Alcatraz kuşçusu'' Robert Stroud bulunuyordu. 
     
</TEXT>
</DOC>
