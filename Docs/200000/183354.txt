<DOC>
<DOCNO> 183354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun19.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın "kırık kalpler" kabinesi... 
</HEADLINE>
<TEXT>

     Almanya'da, Dışişleri Bakanı Joschka Fischer'in 4'üncü eşinden de boşanmasının ardından gözler yeniden kabine üyelerinin özel yaşamına çevrildi. 
     Alman Bild gazetesi, bugün kabine üyelerinin evlilik durumlarına geniş verdi. Haberde, çoğu bakanın boşanmış olduğuna dikkat çekildi. 
     Gazetenin ''Kırık kalpler kabinesi'' başlığıyla verdiği haberde, Dışişleri Bakanı Joschka Fischer'in yaklaşık 2 hafta önce 4'üncü eşinden de boşandığı hatırlatılarak, Başbakan Gerhard Schröder'inse 1997 yılında 4'üncü kez evlendiği hatırlatıldı. İçişleri Bakanı Otto Schily'nin 2'nci kez evlendiği, Ekonomik İşbirliği Bakanı Heidemarie-Wieczorek Zeul'unsa 1989 yılında 2'nci eşinden boşandığı belirtilen haberde, Maliye Bakanı Hans Eichel'in 1998 yılından bu yana eşi ile ayrı yaşadığı, Sağlık Bakanı Ulla Schmidt'in de 1975 yılında boşandığı kaydedildi. 
     Aile Bakanı Renate Schmidt'in 1984 yılında dul kaldığı ve 1998 yılında yeniden evlendiği, Adalet Bakanı Brigitte Zypries, Çevre Bakanı Jürgen Trittin ile Tarım ve Tüketiciyi Koruma Bakanı Renate Künast'ınsa bekar olduğu belirtildi. 
     Cumhurbaşkanı Johannes Rau'nun 1982, Ekonomi ve Çalışma Bakanı Wolfgang Clement'in 1966, Savunma Bakanı Peter Struck'un 1965, Ulaştırma, İmar ve İskan Bakanı Manfred Stolpe'nin 1961, Eğitim ve Araştırma Bakanı Edelgard Bulmahn'ın da 1971 yılından bu yana evli oldukları kaydedildi. 
     Muhalefette ise Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber'in 35 yıldan bu yana evli olduğu, Hıristiyan Demokrat Birlik Partisi CDU Genel Başkanı Angela Merkel'inse 1982 yılında boşandığı, 1998 yılında 2'nci kez evlendiği belirtildi. 
     B.Z gazetesi de, ''Politikacıların evlilikleri ne ölçüde tehlikede '' başlığıyla verdiği haberde, Fischer ile boşandığı eşi Nikola Leske, Başbakan Schröder ile 4'üncü eşi Doris Schröder-Köpf'e, Schily ile 2'nci eşi Linda Tatjana'ya ve Eichel ile sevgilisi Gabriela Wolff'un fotoğraflarına yer verdi. 
     
</TEXT>
</DOC>
