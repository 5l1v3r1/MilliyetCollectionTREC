<DOC>
<DOCNO> 171169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko29.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de şarbon karantinası... 
</HEADLINE>
<TEXT>

     Balıkesir'in Manyas İlçesi'ne bağlı Salur Beldesi'nde, hayvan ölümlerinin ''şarbon'' mikrobundan kaynaklandığını tespit edilmesi üzerine karantina uygulaması başlatıldı. 
     Alınan bilgiye göre, beldede bir süredir küçükbaş hayvanlarda meydana gelen ölüm olayları üzerine Manyas Tarım İlçe Müdürlüğü'nce yapılan araştırma sonuçlandı. 
     Ölen hayvanlardan alınan numuneler üzerinde Uludağ Üniversitesi Veterinerlik Fakültesi'nde yapılan incelemelerde ''şarbon'' mikrobuna rastlanması üzerine, bir dizi önlem uygulanmaya başlandı. 
     İlçe Tarım Müdürlüğü, şarbon hastalığı ile mücadele kapsamında beldeye hayvan giriş ve çıkışlarını yasaklarken, tüm küçük ve büyükbaş hayvanlara şarbon aşısı yaptı. 
     Karantinanın, son hayvan ölümünden 15 gün sonraya kadar süreceği ve aşılama işleminin 5 yıl boyunca her yıl Mayıs ayında tekrarlanacağı bildirildi. 
     
</TEXT>
</DOC>
