<DOC>
<DOCNO> 156531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yasam/yas02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya Servetin seni bekliyor 
</HEADLINE>
<TEXT>

Ölen Alman tüm parasını iki Türk kadına bıraktı. Kadınlardan biri bulundu ve payını aldı. İkinci kadın olan eski şarkıcı Rüya Çağla'ya ise iki yıldır ulaşılamıyor... 
     ALİ EYÜBOĞLU 

     80'li yıllarda ablası Asya, Devran Doğuş ve sonradan evlendiği Nurtaç Düzgit ile kurdukları 'Grup Turbo'yla adını duyurdu Rüya Çağla. Grubun yaptığı 'Mavi de Mavi' adlı albüm bir milyondan fazla sattı o zamanlar. Ama grup dağıldı. O da kendi adına bir kaç kaset daha doldurdu. Ne varki albümler 'iş yapmayınca' Rüya Çağla da ortadan 'kayboldu.' 
     Ancak bugünlerde herkes Rüya Çağla'yı arıyor. Çünkü, Çağla'ya büyük bir miras kaldı ama onun bundan haberi yok. Sahnede kullandığı Rüya Çağla takma ismi nedeniyle iki yıldır şarkıcıya ulaşılamıyor. 
     Mirası sahibine ulaştırmak için uğraşan Alman makamları, Türk konsolosluğu aracılığıyla önce İçişleri Bakanlığı'ndan yardım istedi. Emniyet Genel Müdürlüğü ve nüfus müdürlüklerinin yaptığı araştırmalar sonuç vermeyince, aranın kişinin şarkıcı olması nedeniyle bu kez devreye Kültür Bakanlığı girdi. 
     
     Hiçbir yerde bulunamadı 
     Kültür Bakanlığı da Rüya Çağla'ya ulaşabilmek için müzik örgütleriyle birçok şarkıcının avukatlığını yapan Aydın Kurban'ı görevlendirdi. Avukat Kurban da, ortadan kaybolan Çağla'nın izini bulamadı. 
     Çağla'nın 10 - 15 yıl önce Türklerin yaşadığı Avrupa ülkelerinde şarkıcılık yaptığını, bu dönemde tanıştığı bir erkeğin, 2001'de vefat ettiğini anlatan avukat Kurban, şunları söyledi "Rüya Çağla, o adama ne gibi bir iyilik yaptı da servetinin yarısını ona bıraktığı konusunda bilgim yok. Bildiğim şu Alman şahıs öldükten sonra vasiyeti açıldığında adamın tüm servetini iki Türk kadına bıraktığı ortaya çıktı. Mirasın kaldığı kadınlardan biri bulundu ve hakkını aldı. Ancak kadın, yetkililerin Rüya Çağla'ya ulaşması konusunda hiç yardımcı olmadı. Çağla'nın takma isim olması nedeniyle de Türk makamlarının ona ulaşma çabası iki yıldır sonuçsuz kaldı." 
     
     Kalan miras açıklanmıyor 
     Avukat Aydın Kurban sözlerini şöyle sürdürdü "Çağla'nın bulunması için benden yardım isteyen konsolosluk yetkilileri, beklenmedik, dramatik bir olayın meydana gelmemesi için kalan mirasın miktarı hakkında bilgi vermiyor. Sadece, Çağla'ya dünyanın en pahalı ülkesinde ömrünün sonuna kadar çalışmadan yaşayabileceği bir servetten bahsediyorlar. Rüya Çağla bulunamazsa mirasın tamamı öteki kadına kalacak. Ortaya çıkıp, benimle temasa geçerse büyük bir mirasa kavuşacak." 
     

</TEXT>
</DOC>
