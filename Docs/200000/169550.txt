<DOC>
<DOCNO> 169550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko17.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Maaş farkları hesaplanmalarına müteakip ödenecek 
</HEADLINE>
<TEXT>

     Maliye Bakanı Kemal Unakıtan, memur maaşlarına yapılan zam sonrası ortaya çıkan 14 günlük maaş farklarının hesaplanmaların ardından ödeneceğini bildirdi. 
     Hükümet, yeni maaş düzenlemeleri çerçevesinde aile ve çocuk yardımı tutarlarını da arttırdı. 
     Yeni maaş düzenlemelerine ilişkin Tel Emri bugün Maliye Bakanı Unakıtan imzasıyla bütün saymanlıklara gönderildi. 
     Tel Emrinde memuriyet taban aylığı göstergesine uygulanan aylık katsayının 1 Temmuz 2003 tarihinden geçerli olmak üzere 329 bin 250'den 395 bin 250'ye yükseltildiği hatırlatıldı. 
     Sözleşmeli personelin ücret tavanına da brüt 66 milyon lira zam yapıldığına dikkat çekilen Tel Emrinde, çeşitli statülerde sözleşmeli olarak çalıştırılan personelin mevcut brüt sözleşme ücretlerinin yine 1 Temmuz'dan geçerli olmak üzere yeni bir sözleşme yapılmasına gerek olmaksızın brüt 66 milyon lira arttırılacağı vurgulandı. 
     Aylık katsayının yılın ikinci yarısında 34 bin 300, yan ödeme katsayısının ise 10 bin 885 olarak uygulanmaya devam edeceği kaydedilen Tel Emrinde, aylık ve ücret artışları memur ve sözleşmeli zammına bağlı olan diğer personelin ücretlerine de brüt 66 milyon lira artış geleceği ifade edildi. 
     
     AİLE VE ÇOCUK YARDIMINA ZAM 
     Unakıtan'ın Tel Emrinde, Devlet Memurları Kanunu uyarınca ödenmekte olan aile yardımındaki bin gösterge rakamının bin 250'ye, çocuk yardımındaki 100 gösterge rakamının da 250'ye yükseltildiği de bildirildi. 
     Tel Emrinde, daha sonra şu görüşlere yer verildi 
     ''Brüt 66 milyon lira tutarındaki artış, ücretleri net olarak belirlenenlerin mevcut net ücretlerinin brüte çevrilmiş tutarına eklenecek ve bulunan toplam brüt ücret tutarından gerekli yasal kesintiler yapıldıktan sonraki net tutar ilgililere ödenecektir. 
     Aylık ve ücret ödemeleri, belirtilen düzenlemelere göre yapılacaktır. 1 Temmuz 2003 ile 14 Temmuz 2003 tarihleri arasındaki farklar, hesaplanmalarını müteakip ödenecektir.'' 
     
</TEXT>
</DOC>
