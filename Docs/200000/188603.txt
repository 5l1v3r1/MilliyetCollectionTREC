<DOC>
<DOCNO> 188603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo17.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Beşiktaş'a mı gidiyor 
</HEADLINE>
<TEXT>

     Fanatik gazetesinin haberine göre, Galatasaray'da sıkıntılı günler geçiren Ümit Karan, bir yakını aracılığıyla menacer Sinan Engin'e haber gönderdi "Beni alın" 
     
     LUCESCU VE ADAMLARI 
     Galatasaray'la yolları ayrıldıktan sonra Beşiktaş ile anlaşan Mircea Lucescu, ilk iş olarak ağır bir ameliyat geçiren Sergen Yalçın'ı istemişti. Serdar Bilgili Yönetimi hemen bu transferi bitirirken, Rumen hoca bu sezon da Terim'in yedek kulübesine hapsettiği Emre Aşık'ı kadrosuna dahil etti. İki oyuncu da gösterdikleri performansla Luce'nin yüzünü kara çıkarmazken, dün Siyah - Beyazlılar'a sürpriz bir teklif geldi. Ümit Karan, bir yakını aracılığıyla Sinan Engin'e Beşiktaş'a gelmek istediğini belirtti. 
     
     ENGİN GAYET DOĞAL 
     Gelişmeleri doğrulayan Beşiktaş Menaceri Sinan Engin, "Evet... Bir yakını tarafından bize bu yönde bir teklif geldi. Bu gayet doğal. Ancak Ümit şu an Galatasaray'ın sözleşmeli futbolcusu. Önce bu sorunu halletmesi gerekir. Aksi takdirde sezon sonu duruma yeniden bakar, değerlendirme yaparız" dedi. Hatırlanacağı gibi Lucescu sezon başında da Karan'ı çok istemiş, ancak Ümit kendisine teklif edilen 750 milyar lirayı, "Ben Galatasaray'da da aynı parayı alıyorum" diyerek geri çevirmişti. 
     
</TEXT>
</DOC>
