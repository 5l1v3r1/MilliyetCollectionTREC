<DOC>
<DOCNO> 178080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur35.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İki parmağa 18 milyar tazminat... 
</HEADLINE>
<TEXT>

     Bursa Demirtaş Organize Sanayi Bölgesi'ndeki bir fabrikada 4 yıl önce geçirdiği iş kazası sonucu 2 parmağını kaybeden genç, 3 yıldır süren dava sonucu 18 milyar lira tazminat almaya hak kazandı. 
     Demirtaş Organize Sanayi Bölgesi'ndeki bir fabrikada çalışan Göksel Baş 21 , 4 yıl önce sol elini iş makinesine kaptırdı. Kaza sonucu Göksel Baş'ın iki parmağı koptu. Gencin şikayeti üzerine, firmanın sahibi Fevzi Ürkmez hakkında Bursa 8. Asliye Ceza Mahkemesi'nde, ''tedbirsizlik ve dikkatsizlik sonucu yaralamaya sebebiyet vermek'' suçundan dava açıldı. Ürkmez, iş güvenliği uzmanlarından oluşan bilirkişi heyeti tarafından yüzde 100 suçlu bulunmasının ardından, 6 ay hapis cezasına çarptırıldı ve cezası paraya çevrildi. 
     Göksel Baş, Ürkmez hakkında üç yıl önce 7.5 milyar liralık maddi- manevi tazminat davası da açtı. Bursa 2. İş Mahkemesi'nde sonuçlanan davada, mahkeme, firma sahibi Fevzi Ürkmez'i 5 milyar lira tazminat ödemeye mahkum etti. 
     Yasal faiziyle birlikte 18 milyar lirayı bulan tazminatı ödemeyen Fevzi Ürkmez'in sahibi olduğu fabrikadaki makinelere, Göksel Baş'ın talebi üzerine icra ekiplerince el konuldu. 
     Baş, parmakları kopan elini gizlemek için sürekli eldiven taktığını belirterek, ''Tek isteğim, bir ev sahibi olabilmek. Buna da şükür. Belki ölebilirdim de. Yakında bir kızım olacak. Ona iyi bir gelecek hazırlamak istiyorum'' dedi. 
     
</TEXT>
</DOC>
