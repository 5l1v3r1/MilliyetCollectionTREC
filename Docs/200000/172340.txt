<DOC>
<DOCNO> 172340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko21.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat 2. taksiti 31 Temmuz'a kadar ödemeyenlere 84 faiz... 
</HEADLINE>
<TEXT>

     Ankara Ticaret Odası ATO Başkanı Sinan Aygün, araç sahiplerini, Motorlu Taşıtlar Vergisi'nin 2. taksitini 31 Temmuz'a kadar ödemeleri konusunda uyararak, ''Ödeyin, aksi halde yıllık yüzde 84'lük faiz zulmü ile karşı karşıya kalırsınız'' dedi. 
     Aygün, yaptığı açıklamada, Ek Motorlu Taşıtlar Vergisi için Anayasa Mahkemesi'nce verilen ''yürütmeyi durdurma'' ve ''iptal'' kararının verginin aslı ile bir ilgisi olmadığını bildirdi. 
     Mükellefin motorlu taşıtlar vergisi ile bu vergiye ilişkin ''ek vergiyi'' ayırmakta güçlük çektiğine dikkat çeken Aygün, asıl verginin ilk taksitinin Ocak'ta ödendiğini, 2. taksitinin ise bu ay ödeneceğini hatırlattı. 
     Aygün, motorlu taşıtlar vergisine ilişkin ek verginin ise ilk taksitinin Mayıs'ta ödendiğini, 2. taksitinin ise Ekim'de ödenmesinin öngörüldüğünü ancak ek vergilerin iptal edilmesi sonucu 2. taksitlerin ödenmeyeceğini belirterek, ''Mayıs'ta ödenen ilk taksitin Temmuz'da ödenecek asıl Motorlu Taşıtlar Vergisi'nden mahsubu maalesef söz konusu değil'' dedi. 
     
     YA VATANDAŞIN PARASINI VER YA DA FAİZ ÖDE 
     Aygün, mükelleflerin motorlu taşıtlar vergisinin 2. taksitini ödememeleri halinde aylık yüzde 7 faiz ödemek zorunda kalacaklarını bildirerek, şunları kaydetti 
     ''Maliye yanlış yapıyor. Mayıs'ta ödenen ek verginin ilk taksitinin vatandaşa iade edilmesi gerekir. Maliye Bakanı ek vergiyi yeniden getireceğiz diyerek vatandaşın parasını bloke ediyor. Diğer taraftan Ek Motorlu Taşıtlar Vergisi'ni ödemeyenler için geriye dönük gecikme zammı getireceğim diyor. O zaman ben de diyorum ki, vatandaşın Mayıs'ta ödediği ilk taksitleri ödemiyorsanız, vatandaşın parasına faiz verin. Bu faiz de aylık yüzde 7'den aşağı olmasın. Vatandaş vergisini ödemediği zaman enflasyon yüzde 29 olduğu halde aylık yüzde 7, yıllık yüzde 84 faiz alan devlet, vatandaşa borcu varsa aynı oranlarda faiz ödemek zorundadır. Devletin itibarını bozacak hukuk dışı yollara başvurulmamalıdır. Vatandaşın parasını zorunlu tasarrufta olduğu gibi pula çevirmeyin. Maliye Bakanı Unakıtan'a sesleniyorum, ya vatandaşın parasını ver ya da faiz öde.'' 
     
</TEXT>
</DOC>
