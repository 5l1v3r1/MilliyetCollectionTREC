<DOC>
<DOCNO> 188900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/guncel/gun06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'300 milyon doları RTÜK karşılasın' 
</HEADLINE>
<TEXT>

   Buluşuna Viyana'dan patent alan Rıfat Aras, RTÜK kendisine izin vermeyince zararının tazmini için 300 milyon dolarlık dava açtı 
   
   Aynı televizyon yayınına farklı bölgelerde farklı altyazı ve reklam yüklenmesine olanak tanıyan yurtdışından patent aldığı buluşuna Radyo ve Televizyon Üst Kurulu'nun RTÜK uygulama izni vermediği Rıfat Aras, zararının tazmini için 300 milyon dolar istedi. RTÜK tazminat vermeme kararı alırken, buluşa izin verilmemesi yönündeki kararı idare mahkemesince iptal edildi, Danıştay'a yapılan itiraz da reddedildi. 
   
   Viyana'da tescil edildi 
   Ankara Üniversitesi İletişim Fakültesi eski öğretim üyelerinden Aras, buluşu için Türk Patent Enstitüsü Başkanlığı'na başvurdu. Viyana Patent İnceleme Merkezi'nde yaptırılan inceleme sonucunda buluş tescil edilerek "Televizyon Devamlılık Stüdyosu Kontrollü, Uzak İstasyon Yayınlarının Farklılaştırılması, Değiştirilmesi, Denetimi, Yönetimi, Sistemi ve Yöntemi" unvanıyla kayıtlara geçti. 
   Aras, bunun üzerine teknolojinin uygulanması için RTÜK'e başvurdu ancak gerekli izin çıkmadı. Aras bunun üzerine 2017'ye kadar patent hakları bulunduğunu belirterek, 33 ülkeden sağlanacak yaklaşık 300 milyon dolarlık gelirin tazmin edilmesini istedi. Kurul gelişmeler üzerine önceki gün olağanüstü toplanarak konuyu değerlendirdi. Toplantıda, "Kurulun haklı olduğu ve RTÜK'ün bu parayı ödemesine gerek olmadığı" belirtildi. 
   
   Danıştay da reddetti 
   Kurul'un bu yanıtı üzerine Aras, Ankara 10. İdare Mahkemesi'ne dava açtı. Mahkeme RTÜK'ün buluşun uygulanmasına izin verilmemesi konusundaki işlemini iptal etti. Kurulun mahkeme kararına itiraz ettiği Danıştay da RTÜK'ün başvurusunu reddetti. 10. Daire, Üst Kurul'un karar düzeltme isteminin de reddedilmesine karar verdi. 
   
   
</TEXT>
</DOC>
