<DOC>
<DOCNO> 190698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun54.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Ticaret Bakanı'ndan Türk firmalarına çağrı 
</HEADLINE>
<TEXT>

     İspanya'nın başkenti Madrid'de düzenlenen ''Irak'ın yeniden yapılanmasında bağışta bulunanlar uluslararası konferansı''na katılan Irak Geçici Hükümet Konseyi Ticaret Bakanı Ali Alavi, Türk firmalarına Irak'ta yatırım çağrısında bulundu. 
     Madrid'deki toplantılara katılan Türk işadamları ile görüşen Alavi'nin ''çok açık ve samimi bir dille'' Türk işadamlarını yatırım yapmaya çağırarak, ''Irak'ta sadece ticareti düşünmemeli gelip yatırım yapsınlar'' dediği öğrenildi. 
     Alavi ile konuşan Dış Ekonomik İlişkiler Kurulu DEİK Türk-Irak İş Konseyi Başkanı Ercümet Aksoy, A.A muhabirine yaptığı açıklamada, ''Alavi'nin bize karşı çok yapıcı ve tatmin edici sözleri oldu. 'Türk firmaları Irak'ta sadece ticareti düşünmemeli gelip yatırım yapsınlar' dedi. Koç ve Sabancı'nın isimlerini vererek, büyük Türk firmalarının Irak'a yatırım yapmasının gerektiğini söyledi'' dedi. 
     DEİK olarak Kasım ayı ortalarında Bağdat'ta bir Türk tanıtım bürosu açacaklarını belirten Aksoy, ''Bunu aslında daha önce yapmayı planlıyorduk ama Türk Büyülkelçiliği'ne saldırı bu ofisi açmayı erteledi. Ofisin Kasım ayı ortalarında açılacağını tahmin ediyorum. DEİK adına açılacak, ama tüm Türk işadamlarının hizmetine sunulacak'' diye konuştu. 
     Öte yandan, Irak Geçici Hükümet Konseyi Başkanı İyad Alavi, toplantılar sırasında yaptığı konuşmada, yabancı özel sektörlerin Irak'a yatırım yapmaları halinde bunun Türkiye, İran gibi yakın ülkelere de yarar sağlayabileceğini söyledi. 
     Toplantıların bugünkü bölümü sona erdi. 
     
</TEXT>
</DOC>
