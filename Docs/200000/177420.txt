<DOC>
<DOCNO> 177420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun20.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şantajla para alabilmek için zehirli süt içti 
</HEADLINE>
<TEXT>

     Hollanda'da, Campina şirketinin süt ürünlerine zehir karıştırarak şantajla para sızdırmaya çalışan ve geçen ay yakalanan sanığın, bu ürünleri önce kendisinin denediği bildirildi. 
     Utrecht Polisi tarafından yakalanan 45 yaşındaki Hollandalının avukatı tarafından yapılan açıklamaya göre sanık, süpermarketten satın aldığı bazı tatlılara evinde fare zehri karıştırdı. Sanık, zehirli tatlılardan önce kendisi yedi ve baş dönmesi dışında bir rahatsızlık görmemesi üzerine, bunları tekrar süpermarketlere götürerek gizlice raflara yerleştirdi. 
     Sanığın amacının kimseyi öldürmek olmadığını bildiren avukatı, müvekkilinin bir süre Almanya'da bilgisayar yongası üreten bir firmada çalıştığını da belirtti. 
     Hollanda'da önceki ay Campina şirketine ait süt ürünlerinden satın alan birkaç kişide rahatsızlık görüldüğü belirlenmiş ve daha sonra bu ürünlerin, şirketten para sızdırmak için kirletildiği belirlenmişti. 
     
</TEXT>
</DOC>
