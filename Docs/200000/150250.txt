<DOC>
<DOCNO> 150250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo20.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık grevinde bir Federasyon Başkanı... 
</HEADLINE>
<TEXT>

     Vücut Geliştirme ve Fitness Federasyonu Başkanı Eryetiş Kurtaral, Kültürpark'ta işlettiği spor salonundan çıkarılmasını protesto etmek için Cumhuriyet Meydanı'nda açlık grevine başladı. 
     İzmir Büyükşehir Belediyesi yetkililerince salonu tahliye edilen Kurtaral, büyükşehir belediyesi binasına giderek, buradaki görevlilere, Belediye Başkanı Ahmet Piriştina ile görüşmek istediğini iletti. 
     ''Başkanımız makamında yok'' yanıtını alan Kurtaral, çeşitli müsabakalarda kazandığı 3 kupa ile Dünya Şampiyonluğu madalyasını Büyükşehir Belediyesi girişine bıraktı. 
     Kurtaral, burada yaptığı açıklamada, salonun kendisine eski Büyükşehir Belediye Başkanı Burhan Özfatura döneminde ihale yoluyla tahsis edildiğini kaydederek, şöyle konuştu 
     ''Hizmetlerimin hiçbir anlamı yokmuş. Defalarca İstiklal Marşı'nı dünya ülkelerine dinletmiş bir sporcuya bu yapılmamalıydı. 4 yıldan bu yana Büyükşehir Belediye Başkanı Piriştina ile görüşmeyi talep ediyorum. Bugüne kadar benimle görüşmedi bile. Cumartesi günü kızımın nişanı var. Böyle bir dönemde bana yapılmamalıydı. Ben kendisine yine de saygısızlık etmiyorum ve nişan davetiyesini bırakıyorum.'' Bundan sonra gazino, kahve, bar işleteceğini söyleyen Kurtaral, ''O zaman bana içki ruhsatı verirler'' diye konuştu. 
     Daha sonra Cumhuriyet Meydanı'ndaki Atatürk Anıtı'na gelen Eryetiş Kurtaral, ''Atatürk'e sığınıyorum'' diyerek, açlık grevine başladı. Kurtaral, yarın da büyükşehir belediye binası önünde eylemini sürdüreceğini söyledi. 
     İzmir Büyükşehir Belediyesi, ihtisas fuarları ve yeşil alanların çoğaltılması için bir süre önce başlattığı ''Fuar Projesi'' kapsamında, Kurtaral'ın spor salonu ile ilgili yıkım kararı almış ve salon dün tahliye edilmişti. 
     





</TEXT>
</DOC>
