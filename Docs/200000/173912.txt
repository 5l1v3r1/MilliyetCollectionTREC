<DOC>
<DOCNO> 173912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin ilk homoseksüel piskoposuna onay 
</HEADLINE>
<TEXT>

     Amerikan Episkopal Kilisesi, homoseksüel olduğunu açıklayan Gene Robinson'un piskopos olarak atanmasını teyit etti. 
     Atamayı teyit eden oylama Robinson'a yöneltilen suçlamalar nedeniyle 11 saat gecikmeli yapıldı. Oylamaya katılan 107 piskoposun 62'si 56 yaşındaki Robinson'un atanmasını onaylarken, 45 piskopos atamaya karşı çıktı. 
     Robinson, geçen pazar günü Amerikan Anglikan Piskoposluğu'na bağlı ve 38 Amerikan eyaletini temsil eden 1000 kadar piskoposun katıldığı yıllık toplantıda yapılan oylamada, muhafazakar kanadın şiddetle karşı çıkmasına rağmen oyların 3'te 2'sini almıştı. 
     Muhafazakar üyeler, kilisenin Asya, Afrika, Latin Amerika ve İngiltere'deki önde gelenlerine mektup yollayarak, sonuçtan duydukları üzüntüyü dile getirdiler. 
     13 yıldır erkek partneriyle birlikte yaşayan Robinson, 1990'da homoseksüel olduğunu kamuoyuna açıklamıştı. 
     ABD'nin 38 eyaletinde faaliyetlerini sürdüren 2.3 milyon üyeli Amerikan Episkopal Kilisesi, ABD'nin, üye sayısı bakımından en büyük 10. Protestan Kilisesi konumunda bulunuyor. Amerikan Episkopal Kilisesi, diğer Anglikan kiliselerinin aksine son yıllarda homoseksüellere karşı giderek daha hoşgörülü bir yaklaşım sergiliyor. 
     Anglikan Hıristiyanlığı Büyük Britanya'nın resmi dini. İngiliz göçmenlerin yerleştiği ABD, Kanada, Avustralya ve diğer ülkelerde bu Protestan mezhebi Episkopal Kilisesi adını taşıyor. 
     
</TEXT>
</DOC>
