<DOC>
<DOCNO> 158412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/yilmaz.html </URL>
<DATE> 2003/05/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Avrupa Birliği TESEV'i böldü 
</HEADLINE>
<TEXT>

     Istanbul burjuvazisi iki kanaldan yürür ekonomik ve siyasal alanda Türkiye Sanayici ve İşadamları Derneği TÜSİAD , entellektüel alanda Türkiye Ekonomik Etütler ve Sosyal Araştırmalar Vakfı TESEV ... 
     TÜSİAD yönetim kurulları malumdur. Başkanlar Konseyi belirler, seçimlere tek liste gidilir ve üyeler onaylar. TESEV, Avrupa Birliği normlarında yeniden yapılanıyor ve vakıflara yönelik getirilen yasal düzenlemeye parelel olarak "TESEV Vakıf Senedi" hazırlanıyor. 
     İşte yazıma konu olacak gelişme bu noktada ortaya çıkıyor. Çünkü iş dünyasının entellektüel alanda temsilcisi olarak kabul edilen iki, bilemediniz üç isimden biri olan Can Paker TESEV Başkanlığından ayrıldı. 
     Paker, TESEV Yönetim Kurulu Başkanlığı'nı Eczacıbaşı Holding Yönetim Kurulu Başkanı Bülent Eczacıbaşı'ndan devralmıştı. Eczacıbaşı, Paker'e görevi devredip, TÜSİAD Yüksek İstişare Konseyi Başkanlığı'na geçmişti. Paker de TÜSİAD Yönetim Kurulu Üyesi olarak görev yapıyordu, TESEV'e geçti 
     İş dünyası "taşları yerine oturtmuş" Eczacıbaşı ait olduğu "patronlar kulubünün" başına geçmişti, Paker de TÜSİAD'ın ilerisinde kalan demokrasi anlayışını, bilimsel araştırmalarla topluma yaymak üzere, kendisine daha uyan, TESEV'e oturmuştu. 
     Hal böyleyken, TESEV'de görüş ayrılığı çıktı. Paker'in yerine geçici başkan olarak yönetim kurulundan Prof. Üstün Ergüder getirildi. TESEV'de çatlağa yol açmamak için, Paker ile çatışan "eski kadro" arasına bir "hakem" seçildi. Hakem sürpriz bir isim değil, bildikleri Bülent Eczacıbaşı. TESEV'i 1961 yılında Bülent beyin babası Dr.Nejat Eczacıbaşı kurmuş, kurum 1994'de vakıf olarak yapılanmıştı. 
     Vakıf senedinde ne gibi anlaşmazlıklar çıkmış olabilir TESEV kurucularından İshak Alaton, "Yeni ile eski yaklaşım arasındaki mücadele" diyor, görüş ayrılığına. Eczacıbaşı, "Geçer, uzlaşılır" hallerinde... 
     Paker "Aman TESEV'e zarar vermeyelim" diyerek konuşmaktan kaçınan taraf. 
     İzlenimim Paker, TESEV'e yönetim kurulunun yanında danışma kurulu olarak üst bir kurul oluşturma çabasında. Ayrıca TESEV, yaptığı araştırmaların finansmanında sıkıntılar yaşıyor. Alaton ve Paker grubu, TESEV'in trilyonlara varan araştırmalarını finanse eden yabancı kuruluş ve vakıflarla çalımaktan yana, eskiler "küçük olsun bizim olsun" diyor. 
     Herkes biliyor ki, dünyada ortak amaçlı hareketler birbirlerini destekliyor. Örneğin çevreciler, yolsuzluk araştırmaları, barış girişimleri. .. 
     "Yer küre hepimizin" diyenler görevleri de paşlaşıyor. Yeter ki şeffaf bir anlayış hakim olsun. İşin garip yanı, Türkiye'nin Avrupa Birliği'ne üye olması için destek veren kurumların başında gelen TESEV, yine aynı kurumun öngördüğü yasal düzenlemeye tam uyum sağlama sıkıntısı çekiyor. 
     
     

</TEXT>
</DOC>
