<DOC>
<DOCNO> 153464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun23.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Irak halkına seslenecek 
</HEADLINE>
<TEXT>

     ABD Savunma Bakanı Donald Rumsfeld, Irak'ın kontrolünü Iraklılara devretme sözü verdi. 
     Irak'ın başkenti Bağdat çevresinde radyo ve televizyondan yayınlanacak konuşmasına, ''Merhaba. Ben Don Rumsfeld. ABD'nin Savunma Bakanıyım'' diye başlayan Rumsfeld, Bağdat'ı ziyaret edebilmekten ve Irak'ın özgürleştiğine tanık olmaktan memnuniyet duyduğunu belirtti. 
     Koalisyon güçlerinin, Iraklıların yeni hükümet kurmasına, ülkede düzenin sağlanması ve temel hizmetlerin verilmesine yardımcı olacağını söyleyen Rumsfeld, ''Irak size aittir. Koalisyonun bu ülkeye sahip olma ya da yönetme niyeti yok'' dedi. 
     Saddam Hüseyin'e ait saraylardan birinde yapılan kayıtta Rumsfeld, Iraklılardan, çevrelerindeki eski yetkililer ve gönüllü savaşçılarla ilgili koalisyon askerlerine bilgi vermelerini de istedi. 
     Öte yandan, Rumsfeld, bugün geldiği Bağdat'ta, Irak'ta geçici yönetimin başına geçecek Amerikalı emekli general Jay Garner ve Amerikalı komutanlarla biraraya geldi. 
     Garner, gazetecilere yaptığı açıklamada, Amerikalıların Irak'ta çabuk kazanılan zaferle gurur duyması gerektiğini söyledi. 
     Petrol sahalarının ateşe verileceğini ve büyük bir insani felaketle karşı karşıya kalacaklarını düşündüğünü belirten Garner, ''Ancak petrol sahaları yanmadı, insani kriz de yok'' dedi. 
     




</TEXT>
</DOC>
