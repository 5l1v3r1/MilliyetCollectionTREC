<DOC>
<DOCNO> 172388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur04.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Irak'a asker konusunda karara varamadı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, devletin tüm birimlerinin Irak'a asker gönderilmesi konusunu değerlendirmekte olduğunu belirterek, ''Konunun hassasiyetini ve kamuoyunun duyarlılığını biliyoruz. Bu çerçevede konu umut ediyorum ki Türkiye'nin hak ve menfaatlerini koruyacak tarzda değerlendirme konusu olacaktır'' dedi. 
     Bakanlar Kurulu toplantısının ardından gazetecilere açıklamalarda bulunan Hükümet Sözcüsü Çiçek, TBMM'nin, gündeminde bulunan bazı kanun ve kanun tasarılarını kabul ettikten sonra 1 Ekim'e kadar tatile girmesinin kararlaştırıldığını bildirdi. 
     TBMM tatile girmeden önce kabul edilecek düzenlemeleri, ''1. oylaması yapılan Anayasa değişikliği kanunu, Topluma Kazandırma Yasası, 7. AB Uyum Paketi, Kamu İhale Yasası değişiklik tasarısı, bazı vergi kanunlarında değişiklik yapılmasıyla ilgili tasarı, SSK Yasası, kambiyo mevzuatında değişiklik öngören tasarı, Anayasa Mahkemesi'nin Bütçe Kanunu'nun bazı maddelerini iptaliyle doğan boşluğu giderecek tasarı, fakir öğrencilerin özel okullarda okumasına imkan veren Milli Eğitim Temel Kanunu'nda değişiklik öngören tasarı ve birkaç maddelik bazı küçük yasa tasarıları'' olarak sıralayan Hükümet Sözcüsü Çiçek, bunların kabul edilmesinin ardından, TBMM'nin 1 Ekim'e kadar çalışmalarına ara vereceğini belirtti. 
     
     GÜL'ÜN ABD ZİYARETİ 

     Dışişleri Bakanı ve Başbakan Yardımcısı Abdullah Gül'ün, Bakanlar Kurulu üyelerine, ABD ziyaretiyle ilgili kısa bir değerlendirme yaptığını ve bilgi verdiğini anlatan Çiçek, bu gezinin, 1. tezkere sonrasında Türkiye-ABD ilişkileriyle ilgili yapılan spekülasyonların doğru olmadığını gösterdiğini söyledi. 
     Bazı kırılma noktaları olsa bile, 57 yıllık Türk-ABD ilişkilerinin karşılıklı saygı ve anlayış çerçevesinde yürütülmesinin iki ülkenin de çıkarına olduğunu kaydeden Çiçek, Türkiye'nin Irak'a asker göndermesine ilişkin talebin, ABD Başkan Yardımcısı Cheney ve Savunma Bakanı tarafından Gül'ün ziyaretinde dile getirildiğini ifade etti. 
     Ziyarette ayrıca, Irak'taki terör örgütleriyle mücadelede işbirliği konusunun gündeme geldiğini bildiren Çiçek, ''Türkiye, bu konuda gerekli adımı atmak üzeredir. Topluma Kazandırma Yasası'nı, bu konuda önemli bir adım olarak görüyoruz. Muhtemelen bu yasa yarın TBMM'de kabul edilecek. Bu hususlar, Sayın Gül tarafından ABD'de dile getirildi'' dedi. 
     Türkiye'nin Irak'ta bundan sonraki katkısının ne olabileceğinin değerlendirilmesi gerektiğini anlatan Çiçek, şunları kaydetti 
     ''Konuyu bütün yönleriyle değerlendirmeye çalışıyoruz. Bir taraftan Dışişleri Bakanlığımız, öbür taraftan Genelkurmay Başkanlığımız başta olmak üzere, devletin tüm birimleri bu konuyu inceleyecektir. Konunun hassasiyetini biliyoruz. Kamuoyunun duyarlılığını biliyoruz. Bu çerçevede konu umut ediyorum ki Türkiye'nin hak ve menfaatlerini koruyacak tarzda değerlendirme konusu olacaktır.'' Hükümet Sözcüsü Çiçek, gazetecilerin konuya ilişkin soruları üzerine, ''Bu incelemeler, araştırma ve değerlendireler bitmeden değerlendirme yapmayı, Türkiye'nin menfaatine görmüyorum. Bugün bu açıklamayla yetinelim. Türkiye, açık ve demokratik bir toplum. Bu konuya toplumun önünde karar vermeye çalışıyoruz. Makul bir sürede karar veririz'' dedi. 
     
</TEXT>
</DOC>
