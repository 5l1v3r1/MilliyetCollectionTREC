<DOC>
<DOCNO> 152660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur43.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncak silahlar gömüldü, çiçekler ekildi... 
</HEADLINE>
<TEXT>

     Umut Vakfı'nca düzenlenen ''Çocukları Oyuncak Silahlardan Arındırma ÇOSA Şenliği''nde, çocuklar oyuncak silahlarını gömerek, üzerine çiçek ekti. 
     Umut Vakfı'nın, Türk toplumunda bireysel silahsızlanmaya yönelik bilinç oluşturma, oyuncak ve şiddet imgesi silah kavramlarının birlikte anılmasını engellemek amacıyla çocuklara yönelik düzenlediği şenlik, Kadıköy Özgürlük Parkı'nda yapıldı. 
     Kadıköy Belediye Başkanı Selami Öztürk ve ses sanatçısı Gülben Ergen'in de destek verdiği şenliğe katılan çocuklar, yanlarında getirdikleri oyuncak silahlarını Özgürlük Heykeli'nin yanında açılan çukura atarak, kırdılar. Çocuklar, daha sonra üzeri toprakla örtülen alana çiçek ekerek, artık oyuncak silah kullanmayacaklarına söz verdiler ve şenliğin sponsoru Toys''R''Us'tan yeni oyuncaklarını aldılar. 
     Umut Vakfı Kurucusu ve Başkanı Nazire Dedeman da yaptığı konuşmada, çocukların barış ve dostluk umudunun asla tükenmeyeceğini gösterdiklerini belirterek, ''Silah oyuncak değildir. Çocukların dünyasında gerçekle oyuncak silahlar arasında fark yoktur. Çocuklar asla silahla oynamayın'' dedi. 
     Şenliğin bireysel silahsızlanmaya bir adım olmasını dilediğini ifade eden Dedeman, çocuklara seslenerek, ''Sizler için barış, sevgi, saygı dolu bir dünya diliyorum. Büyüklerinize 'Ben silahla oynamak istemiyorum'' deyin'' diye konuştu. 
     Kadıköy Belediye Başkanı Selami Öztürk de, Irak Savaşı nedeniyle binlerce çocuğun acı çektiğini belirterek, anne-babalardan, çocuklarına silahın ''erkeklik'' göstergesi olarak belirtmemelerini istedi. 
     Ailesinde yaşadığı ateşli silah olayının mağduru olan ve Umut Vakfı Gönüllüsü sanatçı Gülben Ergen de, çocuklara hitap ederek, onlardan ''Silaha hayır. Bir daha oyuncak silah almayacağız'' sözünü aldı. Ergen, ''Silah kötüdür. Annemizi, babamızı ağlatır o alet'' dedi. 
     Şenlikte, Nazire Dedeman tarafından vakfa yaptığı katkılardan dolayı Gülben Ergen'e rozet takıldı. 
     





</TEXT>
</DOC>
