<DOC>
<DOCNO> 154460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur14.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya yabancı televizyonların gözdesi... 
</HEADLINE>
<TEXT>

     Son dönemde özel televizyon kanallarında yayınlanan dizilerin vazgeçilmez çekim mekanı haline gelen Kapadokya bölgesi, yabancı televizyon kanallarının da gözdesi oldu. 
     Yılın ilk 4 aylık döneminde 4 ülkeden 5 özel televizyon kanalı, doğal ve tarihi zenginlikleriyle Türkiye'nin önemli turizm merkezlerinden Kapadokya bölgesinde, belgesel nitelikli film çekimi için Dışişleri Bakanlığı kanalıyla Kültür Bakanlığı'na başvurdu. 
     Asmalı Konak ve Kırık Ayna dizilerinin halen çekimlerinin devam ettiği Kapadokya bölgesinde, belgesel nitelikli film çekimi yapmak isteyen İngiltere'den 2, İtalya, Rusya Federasyonu ve Japonya'dan birer televizyon kanalı Kültür Bakanlığı'na başvuruda bulundu. Ayrıca TRT de bölgede iki ayrı tanıtım ve belgesel filmi çekmek için Kültür Bakanlığı'ndan izin istedi. 
     
     ''ASMALI KONAK''A ZİYARETÇİ AKIN SÜRÜYOR 
     Öte yandan, Asmalı Konak dizisinin çekimlerinin yapıldığı Ürgüp'teki Kapsam Halıcılık A.Ş'ye ait konak, özellikle hafta sonlarında yerli turistlerin akınına uğruyor. 
     Kapadokya Turistik işletmeler Derneği KAPTİD Genel Sekreteri Nazif Demir, yaptığı açıklamada, bölgede daha önce sadece bayram tatillerinde yaşanan hareketliliğin dizinin çekilmeye başlamasından sonra her hafta sonu yaşandığını belirtti. 
     Bölgenin hafta sonlarında yaklaşık 40 bin turisti misafir ettiğini kaydeden Demir, şunları söyledi 
     ''Özellikle Asmalı Konak dizisinin çekildiği konak, Türkiye'nin her yerinden gelen insanlar tarafından ziyaret ediliyor. Hafta sonlarında bölgedeki konaklama tesislerinde bir tek yatak bile bulmak mümkün olmuyor. Bu nedenle rezervasyonların 2 ay önceden yaptırılması gerekiyor. Eskiden bu tür hareketlilik sadece bayram tatillerinde yaşanırdı. Dizi çekimleri bölge turizminin gelişmesine büyük katkı sağladı.'' 
     
</TEXT>
</DOC>
