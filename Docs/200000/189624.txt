<DOC>
<DOCNO> 189624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/spo04.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba bombardımanı 
</HEADLINE>
<TEXT>

   Trabzonspor'un hocası, çarpıcı açıklamalar yaptı, "Kimse bu kadrodan benden daha çok verim alamaz. Gidersem bu gençlerin çoğu en fazla İkinci Lig'de oynar. Takım doyuma ulaştı. Fiyatlar arttı, hedef kalmadı" diye konuştu 
      ERGUN ATA 

   
   Deprem yaratacak 
   KARADENİZ ekibinde eleştiri oklarına hedef olan Teknik Direktör Samet Aybaba açtı ağzını, yumdu gözünü. Villarreal maçında hata yapmadığını savunan tecrübeli hoca, "Bu maç yeniden oynansa bile aynı kadroyu sahaya sürerim. Kazansak, 2-0'dan 3-2'ye maçı döndürdüğümüz için beni insafsızca eleştirenler övgüler düzecekti" diye konuştu. Kadro zaafı bulunduğunun altını çizen Aybaba, "İddia ediyorum, Trabzonspor'un bu kadrosundan benden daha çok verim alacak teknik direktör yoktur" yorumunu yaptı. 
   
   'Katkı sağlayan yok' 
   YABANCI oyunculardan memnun kalmayan Trabzonspor'un teknik patronu, şöyle devam etti "Düşme tehlikesi yaşayan iki yıl önceki kadrodan bile zayıfız. Bu takıma Hami, Osman, Da Silva, Aurelio ve Jarro gibi isimleri ekleyin, farkı görürsünüz. Sekiz yabancıdan katkı sağlayan yok. Augustine ve Maxim geç katıldı. De Paar bitti. Yattara iki dakika var, 15 dakika yok. Sommers ağır, Oumar'ı tecrübesi ve dili nedeniyle UEFA'da kullanabildik. Sadece D'Haene'den, o da zorlayarak yararlanmaya çalıştım". 
   
   Neşteri gösterdi 
   SAMET Aybaba, takviyenin şart olduğunu kaydedip, "Hedefe göre dört yabancı gönderilip, yerlerine transfer yapılmalı" ifadesini kullandı. Oyuncuları eleştiren Aybaba, "H l gençlerle uğraşıyorum. Bir yere kadar getirdim, yükü kaldıramadılar. Gidersem çoğu en fazla ikinci veya üçüncü ligde oynar. Buna direkt kadrodakiler de dahil. Maalesef hazmedemediler. Küme düşme potasından, kupa kazanan, UEFA'ya katılan takım durumuna geldik. Futbolcuların fiyatları ikiye katlandı, hedefleri kalmadı" dedi. 
   
   'İğrenç iddialar' 
   BORDO - Mavili ekibin teknik patronu, ayrı bir felsefe benimsediğine işaret ederek, "Üç büyüklere karşı Anadolu takımları gibi dokuz kişiyle defans yapsaydık mutlaka kazanırdık. Ama böyle oynasak, 'Samet korktu diyecekler'. Ne yapsan yaranamıyorsun" değerlendirmesinde bulundu. Kongrede taraf olmadığını ifade eden Samet Aybaba, "Ahmet Ağaoğlu'nu istediğim iddia ediliyor. Özellikle maç kaybettiğimiz bile söyleniyor. Böyle iğrenç şey olamaz. Daha güçlüydüm, istesem geçen kongrede taraf olurdum" diye konuştu. 
   
   Trabzon kaynıyor 
   Sekiz futbolcunun, Asbaşkan Erol Tuna ile görüşerek, Samet Aybaba'yı şikayet ettiği ileri sürüldü 
   
   'Ayrım yapıyor' 
   BORDO - Mavili kulüpte isimleri sır gibi saklanan sekiz oyuncunun yönetime Samet Aybaba'dan rahatsızlık duyduğunu ilettiği iddia edildi. Asbaşkan Erol Tuna ile görüşen oyuncuların, "Kendisinden rahatsızız. Takımda ayrım yapıyor. Bu da bizim moralimizi bozuyor. Ayrıca her seferinde toplumun önüne atılmaktan bıktık" dedikleri ifade edildi. Yönetimin ise bu durumu masaya yatıracağı öğrenildi. 
   
   'Otomobil için' 
   ASBAŞKAN Tuna, bu iddialara karşı çıkıp, "Bazı futbolcular benimle görüştü ama hocayı şikayet için değil otomobil almak için" yorumunu yaptı. Buna rağmen takımda huzursuzluk yaşandığı bildirildi. Öte yandan İskender Önal'ın adaylığa sıcak bakmaması nedeniyle kongre yarışı Ahmet Ağaoğlu ile Mehmet Öksüzoğlu arasında geçecek. İkili hafta başında İstanbul'da durum değerlendirmesi yapacak. 
   
   Fatih Tekke'den çağrı 
   TRABZONSPOR'UN Kaptanı, büyük bir moralsizlik yaşayan arkadaşlarının desteğe ihtiyacı bulunduğunu söyledi. Fatih Tekke, "Başka Trabzonspor yok. Ben daha önce böyle günleri çok gördüm. Ama daha genç, her şeyden etkilenen arkadaşlar var. Bize bugün destek olunmadıktan sonra iyi günde herkesin yanımızda olması anlam taşımaz" yorumunu yaptı. 
   
   
   
</TEXT>
</DOC>
