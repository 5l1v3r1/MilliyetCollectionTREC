<DOC>
<DOCNO> 185118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun15.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel müslümanların yaşantısını inceledi... 
</HEADLINE>
<TEXT>

     Almanya'nın önde gelen dergilerinden Der Spiegel, Müslümanların Almanya'daki yaşantısını inceledi, Türkler ve diğer Müslümanlar hakkında yapılan bazı araştırmaların sonuçlarını yayımladı. 
     Federal Anayasa Mahkemesi kararıyla Baden-Württemberg eyaletinde başörtüsüyle ders verme hakkını elde eden Afgan kökenli Alman vatandaşı Fereshta Ludin'in fotoğrafına, kapak sayfasında, ''Başörtüsü İlkesi - Almanya'daki Müslümanlar'' başlığıyla yer veren dergi, Müslümanların yaşantısı ve bazı araştırmaların yer aldığı haberine 16 sayfa yer ayırdı. 
     Dergi, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın düzenlediği bir toplantıdan dua eden ve kurban kesen Müslümanların görüntüleri, Köln'de Türk milli takımının bir maçından sonra ve diskotekte eğlenen Türk gençleri ve ellerinde Atatürk resimleri taşıyan gençlerin fotoğraflarına da yer verdi. 
     Almanya'da yapılan bir araştırmaya göre, Baden-Württemberg, Bavyera, Hessen, Aşağı Saksonya, Bremen, Berlin, Brandenburg ve Schleswig-Holstein eyalet hükümetlerinin devlet hizmetinde başörtüsüne karşı olduklarını yazan dergi, Hamburg, Saarland, Saksonya, Saksonya-Anhalt, Thüringen, Mecklenburg-Vorpommern, Kuzey Ren Vestfalya ve Rheinland-Pfalz eyaletlerinin ise buna karşı olmadıklarını belirtti. 
     Der Spiegel, Alman halkı arasında yapılan bir araştırmaya göre, halkın yüzde 38'inin devlet hizmetinde başörtüsü taşınmasını desteklerken, yüzde 'ünün buna karşı çıktığını belirtti. Dergiye göre, ''Kent merkezlerinde cami kurulmalı mı '' sorusuna Almanların yüzde 46'sı ''Hayır'', yine yüzde 46'sı ''Evet'' yanıtını verdi. 
     Almanya'da yaşayan Türk gençlerinin bir kısmının tutucu, bir kısmının Avrupalı gibi olduğunu kaydeden dergi, Türkiye Araştırmalar Merkezi'nin TAM verilerine dayanarak, Türklerin yüzde 36'sının her gün namaz kıldığını, yüzde 22'sinin sık sık camiye gittiğini ve yüzde 79'unun oruç tuttuğunu yazdı. 
     Der Spiegel, Türklerin özellikle 1990 yılından sonra yoğun şekilde Alman vatandaşlığına geçtiklerine dikkat çekti ve sadece 2000 yılında 82 bin 861 Türkün Alman vatandaşlığına geçtiğini belirtti. 
     Dergi, Müslüman olan Almanlara da yer verdi ve bu Almanların İslamiyet'in kurallarını birçok Müslüman'dan daha sıkı şekilde uyguladıklarını yazdı. 
     
</TEXT>
</DOC>
