<DOC>
<DOCNO> 168998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur27.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da 14 yaşındaki kıza tecavüz eden iki kişi tutuklandı... 
</HEADLINE>
<TEXT>

     Bursa'nın Yenişehir İlçesi'nde 14 yaşındaki kız çocuğuna tecavüz ettiği iddia edilen genç ile olaya adı karışan bir kişi tutuklandı. 
     Yenişehir Emniyet Müdürlüğü'ne 3 gün önce başvuran Ali K'nın, kızının evden kaçtığını bildirmesi üzerine harekete geçen güvenlik güçleri, yaptıkları araştırmada, bir ilköğretim okulunun 8. sınıf öğrencisi, 14 yaşındaki Ü.K'yi İznik İlçesi'nde bir çay bahçesinde yalnız otururken buldular. 
     Yenişehir'e getirilerek ifadesine başvurulan Ü.K, tecavüze uğradığı için evden kaçtığını öne sürdü. 
     Ekipler, Ü.K'nın, erkek arkadaşı Sinan Şakiroğlu'nun, kendisini Cengiz Ertürk'ün kullandığı otomobille 1.5 ay önce İznik'e götürdüğünü, burada iki arkadaşın tehdidiyle birlikte olduğu Şakiroğlu'nun, daha sonra kendisine defalarca tecavüz ettiği yönündeki iddiaları üzerine, bu kişileri gözaltına aldı. 
     Başka kişilerle de birlikte olduğunu iddia eden Ü.K'nın ifadesinde adları geçen yaşları 18-35 arasındaki, kimlikleri açıklanmayan 8 kişi daha gözaltına alındı. 
     Yenişehir Emniyet Müdürlüğü'ndeki sorgulamalarının ardından adliyeye sevk edilen zanlılardan Sinan Şakiroğlu ''Küçük yaştaki kız çocuğuna tecavüz etmek'', Cengiz Ertürk ise Şakiroğlu'na yardım etmek suçlarından nöbetçi mahkemece tutuklandı. 
     Bu arada, diğer zanlılar, Suçüstü Savcılığı'na ifade verdikten sonra ''olayla ilgilerinin bulunmadığı'' gerekçesiyle serbest bırakıldı. 
     Bazı ifadelerinde çelişki görülen Ü.K'nın ailesine teslim edildiği, soruşturmanın sürdüğü bildirildi. 
     
</TEXT>
</DOC>
