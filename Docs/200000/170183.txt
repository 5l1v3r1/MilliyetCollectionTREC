<DOC>
<DOCNO> 170183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun14.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kadınların çoğu ev işi yapabilen eş istiyor... 
</HEADLINE>
<TEXT>

     Japonya'da yapılan bir araştırma, bekar kadınların çoğunun, ev işleri yapabilen ve çocuk bakabilen eş aradığını ortaya koydu. 
     Japon hükümeti tarafından yapılan ve demografik eğilimlere ilişkin tahminlere yardımcı olması da beklenen, bekarların yaklaşımları konulu araştırmaya göre, 18 ile 35 yaşları arasındaki kadınların yüzde 58.7'si, erkeklerin ev işlerini paylaşmasına çok önem verdiğini belirtti. Aynı konuda 5 yıl önce yapılan araştırmada ise bu oran yüzde 43.6 çıkmıştı. 
     Ülkenin genç bekar nüfusunun evlilik ve aile konularına yaklaşımıyla ilgili araştırmada, eş seçiminde daha çok öncelik verilen unsur, yüzde 90.1 oranıyla karşı cinsin kişilik yapısı oldu. Genç kadınların evlenecekleri erkeğe karar verirken kişilik yapısına öncelik verdiğini söyleyenlerin oranı, bir önceki araştırmada yüzde 92.2 idi. 
     İki araştırmada da evleneceği erkeğin mali durumuna önem verenlerin oranı yüzde 33 civarında seyretti. 
     Son araştırma, giderek daha fazla Japon kadınının, hem kariyer, hem aile sahibi olmayı ideal olarak gördüğünü ortaya koyarken, sadece ev hanımı olmayı bekleyen kadınların oranının, 1992'de başlayan eğilime paralel olarak azalmaya devam ettiğini gösterdi. 
     
</TEXT>
</DOC>
