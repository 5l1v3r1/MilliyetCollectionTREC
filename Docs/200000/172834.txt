<DOC>
<DOCNO> 172834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo25.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre yarın Galatasaray'a karşı oynuyor.. 
</HEADLINE>
<TEXT>

     Hazırlık maçları kapsamında Hollanda'nın başkenti Amsterdam'da yarın başlayacak üçlü turnuvada eski takımı Galatasaray'a karşı forma giyecek olan FC İnter'de top koşturan Emre Belözoğlu, ''Galatasaray benim için çok önemli ama artık sadece İnter var'' dedi. 
     Amsterdam'a hareket öncesinde FC İnter takımının Appiano Gentile'deki antrenman tesislerinde düzenlenen basın toplantısına katılan Emre, ''Galatasaray benim için çok önemli bir takım, 5 yıl orada oynadım. Ama artık sadece İnter var. Sadece İnter'de oynamak ve kazanmak istiyorum'' diye konuştu. 
     ''Benim için önemli olan tek şey oynamak. Büyük bir ayağa sahip olmaktan daha çok, takım için önemli olmayı istiyorum'' diyen Emre, hangi mevkide oynadığının kendisi için problem olmadığını, Teknik Direktör Cuper'in söylediği her yerde oynayacağını ifade etti. 
     FC İnter Kulübü Başkanı Moratti'nin, ''Emre, takımın önemli güçlerinden biri'' açıklamasıyla ilgili soruyu da Emre, ''Başkana teşekkür ediyorum. Sözlerinden çok memnunum. İlk geldiğim yıl fiziksel problemlerim oldu ve az oynadım. İkinci yıl daha iyiydi. İyi çalışıyorum ve daha iyi olmak için uğraşacağım'' diye yanıtladı. 
     Bu arada, 23 yaşındaki Emre, geçmişte büyük futbolcuların kendisine söylediklerini, İnter'in 18 yaşındaki genç yıldızı Martins için kullanarak, ''Başarılı bir futbolcu. 2 yıl sonra çok büyük bir futbolcu olacak ve kesinlikle İnter'in geleceği için önemli. Henüz çok genç ama şimdiden iyi çalışıyor'' dedi. 
     Emre, lig öncesi hazırlık çalışmalarının bir futbolcu için çok önemli olduğuna dikkati çekerek, geçen yıl Dünya Kupası'ndan dolayı hazırlık süresinin çok kısa geçtiğini, bu yılki çalışmaların neticesini ligde göstereceğini sözlerine ekledi. 
     
</TEXT>
</DOC>
