<DOC>
<DOCNO> 161363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/siy02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan orduyu savundu 
</HEADLINE>
<TEXT>

Erdoğan, AB temsilcisinin ordu görüşüne "Modernizmin Türkiye’de yerleşmesinin önünü açan ordudur" karşılığını verdi 
     ELÇİN ERGÜN Ankara 

     Başbakan Recep Tayyip Erdoğan, Türk ordusunun farklı değerlendirilmesi gerektiğini belirterek, "Cumhuriyetin ilk yıllarına bakıldığında Türk ordusunun modernleşmeyi başlattığı görülür" dedi. 
     AB Komisyonu Temsilcisi Büyükelçi Hans Jörg Kretschmer, pazartesi günü ziyaret ettiği Erdoğan’a, Türk ordusunun siyasi hayatta ön plana çıktığını söyledi. Erdoğan ise "Türkiye’deki yapılanma AB kurallarına uygun olmalı" diyen Kretschmer’e, Türk ordusunun farklı değerlendirilmesi gerektiği yanıtını verdi. Erdoğan, "Türk ordusu modernizmin başladığı cumhuriyetin ilk yıllarında önemli rol üstlenmiştir. Modernizmin Türkiye’de yerleşmesinin önünü açan ordudur" ifadesini kullandı. 
     Görüşme sırasında Erdoğan, 6. Uyum Paketi’nin hızla TBMM’ye sevk edileceğini, AB konusunda hükümetin kararlı olduğunu vurguladı. Erdoğan, Ulusal Program’ın çıkmasından önce görüşmelerin sürdürülmesi gerektiğini sözlerine ekledi. AB yasalarının 26 Haziran’daki MGK’da görüşülmesini gündeme getiren Kretschmer’e Erdoğan, "AB konusunda, tüm kurumlarla görüşülür. Fakat son kararı halkın iradesini temsil eden Meclis verir" diye konuştu. 
     

</TEXT>
</DOC>
