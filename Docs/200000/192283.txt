<DOC>
<DOCNO> 192283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo39.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Sakatlıklar beni zor durumda bırakıyor 
</HEADLINE>
<TEXT>

     Galatasaray Teknik Direktörü Fatih Terim, art arda gelen sakatlıklar ve sağlık sorunları nedeniyle zaman zaman zor durumda kaldıklarını bildirdi. 
     Fatih Terim, Galatasaray Kulübü'nün resmi yayın organı Galatasaray dergisinin kasım ayı sayısındaki yazısında, futbol takımının ekim ayı değerlendirmesini yaptı. ''Ekim ayında art arda gelen sakatlıklar ve sıhhi problemler bizi zaman zaman zor durumda bıraktı'' diyen Terim, sağlık ekibinin olağanüstü çabalarına karşın futbolcuların çeşitli sakatlıklar yaşadığını, ancak bunları hiçbir zaman mazeret olarak görmediklerini söyledi. 
     Terim, Pire Olympiakos ile yapılan Avrupa Şampiyonlar Ligi maçı öncesi 18 futbolcuyu bulmakta oldukça zorlandıklarını ve maç bitiminde sakatlar kervanına Sabri'nin de katıldığını kaydetti. 
     Bir sezon içinde futbolcuların sakatlık geçirmelerinin normal, sakatlıkların aynı dönemde yoğunlaşmasının ise şanssızlık olduğunu belirten Terim, ''Ben, teknik ekipteki arkadaşlarım ve sağlık ekibimiz, bu sakatlıkların olumsuz etkisiyle, ekim ayında gerçekten yoğun ve sıkıntılı günler geçirdik. Gerek futbolcularımızın sağlığı, gerekse değerlerimizin sahaya yansıtılabilmesi açısından, kasım ayının tüm Galatasaraylılar için çok daha iyi ve olumlu geçeceğine inanıyorum'' açıklamasını yaptı. 
     
</TEXT>
</DOC>
