<DOC>
<DOCNO> 173058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur13.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den istifa eden milletvekili "Başka istifalar olabilir" 
</HEADLINE>
<TEXT>

     CHP'den Topluma Kazandırma Yasası'na karşı konan tavırdan duyduğu rahatsızlık ve parti içindeki antidemokratik yaklaşımlar nedeniyle istifa ettiğini bildiren Batman Milletvekili Nezir Nasıroğlu, başka istifalar da olabileceğini söyledi. 
     CHP'den dün istifa eden Nasıroğlu, bugün Parlamento'da düzenlediği basın toplantısında, sosyal demokrasinin, halkın ideal ve beklentilerinin batılı ve çağdaş yaşamın temsilcisi olarak algılanan CHP'nin, bu vizyondan ciddi bir sapma içine girdiğini kaydetti. 3 Kasım seçimlerinden bu yana CHP'nin söylemleri ile uygulamaları arasında derin çelişkiler görüldüğünü anlatan Nasıroğlu, şöyle konuştu 
     ''Deniz Baykal ve parti yöneticileri ülke sorunlarına makul çözümler önermekten ziyade, parti içi manevralar peşinde koşmakta ve nasıl olur da partiyi elimizde tutarız zihniyetiyle hareket etmektedir. Bu durumdan rahatsız olan milletvekilleri antidemokratik uygulamalarla susturulmaktadır. Kendi grubuna ve milletvekillerine güvenmeyen bir anlayışı bugünün dünyasında savunmak mümkün değildir. 
     Atatürk'ün hedefinden sapan bir partinin Atatürk'ün partisi olması düşünülemez. 
     Ben gerek parti için antidemokratik uygulamalar, gerekse Türkiye'nin demokratik bir yapıya kavuşması noktasında gördüğüm irade zafiyeti sebebiyle CHP'den istifa ettim.'' Açıklamasının ardından soruları yanıtlayan Nasıroğlu, kendisine oy veren seçmenin iradesi doğrultusunda hareket edeceğini ve bu çerçevede de AK Parti ya da bir başka partiye geçebileceğini söyledi. İstifasından önce ya da sonra CHP Lideri Deniz Baykal ile bir görüşme yapmadığını, buna da gerek görmediğini ifade eden Nasıroğlu, son zamanlarda CHP'de kendisini en çok rahatsız eden konunun ise Topluma Kazandırma Yasası'na karşı konan tavır olduğunu söyledi. 
     Partiden başka istifalar da olabileceğini belirten Nasıroğlu, istifasından önce AK Parti'li bazı yöneticilerle görüştüğü yolundaki haberlerle ilgili olarak da ''AK Parti Genel Başkan Yardımcısı Dengir Mir Mehmet Fırat benim 15 yıllık dostumdur her zaman görüşürüm'' dedi. 
     Nasıroğlu, ayrıca Batman Merkez ve ilçe teşkilatlarının da kendisiyle birlikte CHP'den istifa ettiğini bildirdi. 
     
</TEXT>
</DOC>
