<DOC>
<DOCNO> 170812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/ekonomi/eko06.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Off Shore'da ödeme 
</HEADLINE>
<TEXT>

   
   İSTANBUL Milliyet 
   
   İmarbank Off Shore'da hesabı bulunanlara ödeme yapılmaya başladı. İmarbank Off Shore'un avukatlık hizmetlerini yürüten Tavşanoğlu Hukuk Bürosu'ndan Turgut Tavşanoğlu imzasıyla off shore hesabı bulunanlara yazılı bir duyuru yapıldı. 
   Duyuruda, off shore'da 10 milyar liraya kadar hesabı olanlara makbuz ve ibraname karşılığı tutarın tamamının bugünden itibaren ödeneceği belirtildi. 
   
   10 milyardan fazla olana 2 milyar 
   10 milyarın üzerinde hesabı olup da vadesi gelenlere ise ilk etapta 2 milyar ödeneceği kaydedilen duyuruda, kalan miktarın ne şekilde ödeneceğinin en geç bir ay içinde bildirileceği vurgulandı. Açıklamadan sonra, Mecidiyeköy Ortaklar Caddesi Sakızağacı Sokak'ta bulunan Tavşanoğlu Hukuk Bürosu'nda ödemelere başlandı. Büro önünde yaklaşık 150 alacaklı birikirken, hesap sahipleri 10 ve 20 kişilik gruplarla içeri alınarak ödeme yapılıyor. 
   
   
</TEXT>
</DOC>
