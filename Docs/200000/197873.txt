<DOC>
<DOCNO> 197873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerinin 'Bingöl' isyanı .. 
</HEADLINE>
<TEXT>

   Bingöllü 'canlı bomba'ların gerçekleştirdiği saldırıların kente mal edilmesini eleştiren AKP'li milletvekilleri, "1 tonluk patlayıcı getiremezler. Birileri onlara vermiştir" dedi 
   FERİT ASLAN, ADİL ÖNAL DHA 
   
   AKP Bingöl milletvekilleri, İstanbul'daki terörist saldırıların faillerinin Bingöllü olmasından üzüntü duyduklarını belirterek, olayların tüm Bingöl'e mal edilemeyeceğini söyledi. Fevzi Berdibek, "Bingöllü 1 tonluk bombayı nereden getirecek Bu çocukların durumları belli. Bunları birileri onlara vermiştir" derken, Mahfuz Güler şunları kaydetti "Olayın uluslararası terör örgütleriyle bağlantısı henüz ortaya çıkmadı. Görüştüğümüz kaynaklar, çocukların bu işlerden haberlerinin olmadığı yönündeydi." Abdurrahim Anik de "Bunların aileleri temiz insanlardır. Bu gençler sıkıntıla-rından dolayı kandırılmıştır" dedi. 
   
   '50 milyarlık ev aldı' 
   Neve Şalom'a saldıran 'canlı bomba' Bingöllü Gökhan Elaltuntaş'ın yakınları da, "50 milyara ev aldı, dekorasyonuna da 50 milyar harcadı. Yakında evlenecek insan böyle bir şeyi nasıl yapar, anlayamadık" diye konuştu. Bazı görgü tanıklarının, Elaltuntaş'ın kamyonetten inip park etmemesini söyleyen koruma görevlisiyle tartışırken patlamanın olduğunu söylediklerini hatırlatan yakınları, "Bomba uzaktan kumandayla patlatılmış olabilir. Yoksa Gökhan, intihar saldırısı düzenleyecek yapıda değildi" ifadesini kullandı. 
   Bu arada, saldırılarla ilgili olarak El Kaide ile bağlantının Bingöl'deki bir internet kafeden sağlandığı yolundaki haberler üzerine araştırma başlatan polis, eylemlerde kilit rol oynayan Bingöllü Azad Ekinci adına yoğunlaştı. Azad Ekinci adına açılan internet kafeyi sattıktan sonra Metin Ekinci adına Bingöl İnternet Merkezi'nin açıldığı tespit edildi. Ekinci ailesinin bir yıl önce devrettiği internet kafenin ruhsatı da halen Azad Ekinci üzerinde görünüyor. 
   
   'Teknoloji kullanılmadı' 
   İstanbul'daki saldırılardan sonra Bingöl'de gözaltı ve tutuklama olmadığını söyleyen Vali Yardımcısı Hüseyin Üner de BBC'ye yaptığı açıklamada şunları söyledi "Olayların Bingöl'den organize edildiği şeklindeki haberler gerçek değil. Bana göre bu eylemde telefon, faks, bilgisayar ve internet kullanılmamıştır. " 
   
   
</TEXT>
</DOC>
