<DOC>
<DOCNO> 189895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko26.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze meyve ihracatı, fiyatlara yansıdı... 
</HEADLINE>
<TEXT>

     Yaş sebze ve meyve ihracat döneminin başlamasıyla bazı sebze fiyatlarında artış meydana geldi. Geçen hafta fiyatı 75 bin liraya kadar düşen salatalık, bu hafta 400 bin liradan işlem gördü. 
     Antalya Büyükşehir Belediyesi Toptancı Hali'nden alınan bilgiye göre, ihracat sezonun başlaması, tarla ürününün sona ermesi ve sera ürünlerinin pazara giriş yapmasıyla bazı sebze fiyatlarında artış yaşandı. 
     Geçen hafta piyasaya bol miktarda giriş yapan ve fiyatı 75 bin liraya kadar düşen salatalığın fiyatı, ihracatla birlikte 400 bin liraya çıktı. 
     Yayla tarla ürünü birinci kalite sivri biber geçen haftaya göre 100 bin lira artışla 1 milyon lira, dolmalık biber 250 bin lira düşüşle 850 bin liradan işlem gördü. Fiyatı 300 bin lira düşen yayla muhacir biber 1 milyon, fiyatı 200 bin lira düşen Kaliforniya cinsi biber de 3 milyon liradan satıldı. Macar biberi ise 400 bin lira artışla 1 milyon 100 bin liradan müşteri buldu. 
     Yeni sera ürünü domates 550 bin liradan pazara giriş yaptı. Yayla ürünü domates ile yayla 144 cinsi domates 100'er bin lira düşüşle, 450-600 bin liradan alıcı buldu. 
     Pazara yeni giriş yapan sera fasulye ise 1 milyon liradan işlem gördü. Fiyatı 200 bin lira düşen ıspanak 900 bin liradan, fiyatı 200 bin lira ardan karnabahar 1 milyon 200 bin liradan, fiyatı 250 bin lira artan sera patlıcanı 1 milyon liradan, geçen haftaki fiyatını koruyan topak patlıcan da 900 bin liradan satıldı. 
     İthal ve kuru sarımsak da, geçen haftaki değerlerini koruyarak 3,5 milyon ve 5 milyon liradan satıldı. 
     
</TEXT>
</DOC>
