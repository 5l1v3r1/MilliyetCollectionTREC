<DOC>
<DOCNO> 155145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo24.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'a gelecek Bursasporlu taraftarlara biletler bedava... 
</HEADLINE>
<TEXT>

     Bursaspor yönetimi, pazar günü deplasmanda yapılacak Elazığspor maçına gitmek isteyen taraftarlara, maç biletlerini bedava verecek. 
     Bursaspor Kulübü İkinci Başkanı Gökçin Aras, yeşil-beyazlı taraftarlara yer ayrılması için Elazığspor yönetiminden talepte bulunduklarını, 16 bin kişilik Elazığ Atatürk Stadı'nın yüzde 10 kapasitesi olan 1600 bileti yönetim olarak alacaklarını söyledi. 
     Elazığspor maçını kazanmaları halinde, ligde kalma hedeflerinde çok önemli bir engeli aşmış olacaklarını kaydeden Aras, ''Taraftar desteğini Elazığ'da da görmek istiyoruz. Elazığ'a gelen taraftarlara maç biletlerini ücretsiz olarak dağıtacağız'' dedi. 
     Aras, Bursalı işadamlarına da çağrıda bulunarak, Elazığ'a taraftar götürmek için başlatılan otobüs kampanyasına katkıda bulunmalarını istedi. Bursaspor'un bulunduğu zor durumdan kurtulması için herkesin çaba sarf etmesi gerektiğini belirten Aras, ''Yönetim olarak biz biletleri bedava dağıtacağız. İşadamlarımız da otobüs kampanyasına katılsın. Elazığ'da bize ayrılacak 1600 kişilik tribünün dolu olmasını istiyoruz'' diye konuştu. 
     Bu arada Elazığspor maçı için başlatılan otobüs kampanyasına destek İngiltere'de yaşayan Bursalı işadamı Kemal Öz'den geldi. Öz'ün Elazığ'a gitmek isteyen yeşil-beyazlı taraftarlar için 3 otobüs tahsis edeceği kaydedildi. 
     
     ÖZEL UÇAKLA GİDECEKLER 
     Öte yandan Bursaspor, Elazığ'a özel uçakla gidecek. Türk Hava Yolları'ndan kiralanan 58 kişilik uçak, 10 Mayıs Cumartesi günü saat 16.00'da Yenişehir Havaalanı'ndan kalkacak. Bursaspor'un A ve PAF takım kafilesi, maç için Turpol Otel'de kampa girecek. 
     Yeşil-beyazlı kafile, 11 Mayıs Pazar günü oynanacak maçın hemen ardından aynı uçakla Bursa'ya dönecek. 
     
</TEXT>
</DOC>
