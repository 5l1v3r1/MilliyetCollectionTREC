<DOC>
<DOCNO> 188404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur25.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolmuş şoförüne yol ortasında polis kurşunu... 
</HEADLINE>
<TEXT>

     Bursa'nın merkez Osmangazi İlçesi'nde, bir polis memuru, trafiği tehlikeye düşürdüğü gerekçesiyle tartıştığı dolmuş şoförünü tabancayla ayağından yaraladı. 
     Bursa Emniyet Müdürlüğü Terörle Mücadele Şube Müdürlüğü'nde görevli polis memuru İbrahim Küçük, Ulubatlı Hasan Bulvarı üzerinde trafiği tehlikeye düşürdüğü gerekçesiyle Gençosman-Heykel hattında çalışan 16 D 0490 plakalı dolmuş sürücüsü Orhan Acur ile tartıştı. 
     Tartışmanın kısa sürede kavgaya dönüşmesi üzerine polis memuru Küçük, dolmuş şoförü Acur'u tabancasıyla ayağından yaraladı. 
     Acur, kaldırıldığı Bursa Devlet Hastanesi'nde tedavi altına alınırken, polis memuru Küçük, Merinos Polis Merkezi'nde sorgulamasının ardından adliyeye sevk edildi. 
     ''Silahla yaralama ve darp'' suçundan nöbetçi mahkemeye çıkarılan polis memuru Küçük, tutuksuz yargılanmak üzere serbest bırakıldı. 
     
</TEXT>
</DOC>
