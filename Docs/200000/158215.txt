<DOC>
<DOCNO> 158215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun22.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bob Geldof ile Bono, Blair ile görüştü 
</HEADLINE>
<TEXT>

     Ünlü rock müziği sanatçıları Bob Geldof ile U-2'nin solisti Bono, dünya liderlerine AIDS ile mücadele için biraraya gelmeleri çağrısında bulundular. 
     Rock yıldızları Bono ile Geldof, Afrika'daki AIDS salgını konusunda görüşmek üzere Londra'da, İngiltere Başbakanı Tony Blair ile biraraya geldiler. 
     Dünya liderlerinin Irak konusundaki anlaşmazlıklarını bir kenara bırakarak, AIDS ile mücadele için birleşmeleri çağrısında bulunan sanatçılardan Bono, AIDS ile mücadele konusunda yeni bir anlaşma sağlanması için Blair'in, dünyanın önde gelen sanayileşmiş ülkelerinin gelecek ay Fransa'da yapacakları zirvede görüşme yapma olanağı bulunduğunu kaydetti. Bono, ''Terörizmle mücadelenin yoksullukla savaşa bağlı olduğunu'' belirtti. 
     ''Ben değil, ABD Dışişleri Bakanı Colin Powell, en büyük kitle imha silahının AIDS virüsü olduğunu söyledi ve bir askeri yetkili böyle şeyler söylemeye başladığında dikkat çekmeye başlıyor'' diyen Bono, Fransa'da G-8 zirvesinde biraraya gelecek liderlere, Irak konusundaki anlaşmazlıklarını bırakarak, AIDS sorunu üzerine odaklanmaları çağrısında bulundu. 
     Geldof, Bono ve Blair görüşmesine, Uluslararası Kalkınma Bakanı Barones Amos ve bazı sivil toplum örgütleri temsilcilerinin de katıldığı belirtildi. 
     Dünyanın en zengin sanayileşmiş 7 ülkesi G-7 ABD, Japonya, Almanya, Kanada, İtalya, İngiltere, Fransa ile Rusya'dan oluşan G-8'in zirvesi gelecek ay başında Fransa'nın Evian kentinde yapılacak. 
     
</TEXT>
</DOC>
