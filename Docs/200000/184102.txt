<DOC>
<DOCNO> 184102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko14.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ek bütçe 1 katrilyon civarında 
</HEADLINE>
<TEXT>

     Maliye Bakanı Kemal Unakıtan, Türk ulusunun artık haraç verir gibi faiz vermekten kurtulması gerektiğini belirterek, ''bütçenin yarısını faize veriyoruz, soygun gibi bir iş bu'' dedi. 
     Unakıtan, Uluslararası Ticaret Merkezi'ne dönüştürülen TBMM Lojmanlarının satışına ilişkin düzenlediği basın toplantısının ardından, basın mensuplarının sorularını yanıtladı. 
     Unakıtan, ABD ile imzalanan 8.5 milyar dolarlık kredi anlaşmasına ilişkin soru üzerine, bu kredinin Türkiye'ye rahatlık sağlayacağını bildirerek, Türkiye'nin en büyük meselesinin kamu borç stokunun yüksekliği olduğunu vurguladı. 
     Borçlar yeniden yapılandırılırken çeşitli sıkıntılar yaşandığını kaydeden Unakıtan, kendilerinin borç stokunun milli gelire oranının azaltılması ve borçların daha rahat döndürülmesi için çaba sarfettiklerini anlattı. 
     AB standartlarında borç stokunun milli gelire oranının yüzde 60'ı geçmediğini ifade eden Maliye Bakanı Unakıtan, bu oranın Fransa'da yüzde 58'lerde seyrettiğini kaydetti. 
     ''İtalya'da bugün borçların oranı yüzde 105 ama borcun yapılandırılmasında ve vadelerde sıkıntı olmadığı için aşırı faiz söz konusu değil'' diyen Unakıtan, bizde ise aşırı faz sorunu bulunduğunu vurguladı. 
     Borç stokunun AB standartlarına çekerek, hem faizlerin hem enflasyonun hem de bütçe açıklarının düşürülebileceğini belirten Unakıtan, şöyle devam etti 
     ''2003'de 145 katrilyon liralık bütçemiz normalde 20 katrilyon lira fazlamız var. Ama 65 katrilyon faize gidince 45 katrilyon lira açık veriyoruz. Bu yüzden faiz dışı fazla üzerinde duruyoruz, durmaya da devam edeceğiz. Mali disiplini sağlamaya devam edeceğiz, bu anlayış borç yapısını daha iyi hale getirecek. Türkiye, yükselen bir yıldız demiyelim ama eski yıllardaki gibi olmayacak. Çok kimse Türkiye kapısına gelip de nasıl kredi verelim diyor. 
     Değil 10 yıl, 30 yıl vadeli kredi vermek isteyenler var ama biz kendi menfaatlerimize göre hesap yapıyoruz. Benim amacım vadeyi uzatmak faizi düşürmek, dilerim ki Türk ulusu haraç verir gibi faiz vermekten kurtulsun. Ne demek.. bütçenin yarısını faize veriyoruz, soygun gibi bir şey bu, ama artık önümüz açık.'' 
     
     BAKANIN OĞLU VE EK TAŞIT VERGİSİ 

     Unakıtan, oğlunun ''400 bin ton mısır ithal ettiği'' yönündeki haberlerle ilgili soru üzerine, 400 bin ton mısır ithalinin söz konusu olmadığını belirterek, ''yalan haberler üretmeyi çok yadırgıyorum. Yalan bilgiler üreterek kamuoyu yanıltılmasın, benim oğlumun iş itibarıyla yumurta pastörize fabrikası var. Tavuk bakıyor dolayısı ile tavuklar da mısır yiyiyor. İç piyasadan da alır dışarıdan da alır. 400 bin ton gibi abartılacak bir rakam yok. Türkiye yılda 1 milyon ton cıvarında mısır ithal ediyor'' şeklinde konuştu. 
     Ek taşıtlar vergisi ile ilgili soruya da Unakıtan, şunları söyledi 
     ''Mahkeme yerel bir mahkeme, şahsa ait karar veriyor. Dolayısı ile kanun iptal olmadıktan sonra, kanundan dolayı herkes mükellefiyetini yerine getirmek mecburiyetindedir. Herkes taşıt vergisini ödemelidir. Ödemediği takdirde cezalı duruma gelir. 
     O bakımdan bütün vatandaşlarımıza ödemeleri çağrısında bulunuyorum, Anayasada bir iptal yoktur. Böyle bir durum bize göre söz konusu değildir. Mahkeme bir karar verebilir, yalnız bu şahısla ilgili, yalnız o şahsı ilgilendirir. Bizim itiraz hakkımız vardır. Mahkemeden karar aldık, hemen bu vergiler yoktur şeklinde düşünmek yanlıştır. Bu hakkını kullanan arkadaşımızın da milletin kafasını karıştırmamasını istiyorum. Ticaret Odası Başkanı, milletin kafasını karıştırıyor, burada almak mecburiyetinde olduğumuz bir vergi var. Türkiye'nin nelerle uğraştığını herkes çok iyi biliyor. O'nun daha iyi bilmesi lazım. Yüzde 6.5 faiz dışı fazlayı tutturmak için neler çekiyoruz.'' Çeşitli söylemlerle milletin kafasını karıştırmanın alemi olmadığını belirten Unakıtan, ''30 Eylül sondur. Vatandaştan benim istirhamım cezalı duruma düşmesin'' dedi. 
     Unakıtan, ek bütçeye ilişkin soru üzerine de, bu konuda Hazine ile Maliye Bakanlıklarının çalışmaların devam ettiğini, rakamın 1 katrilyon lira cıvarında olacağını söyledi. 
     Unakıtan, ek bütçeyi yatırım ve cari ödeneklerden kaydırma ve transfer yapma yoluyla halledeceklerini kaydetti. 
     Maliye Bakanı, 2003 bütçesini sıkı bir şekilde kontrol altında tuttuklarını ve yüzde 6.5 faiz dışı fazladan taviz vermek niyetinde olmadıklarını ifade ederken, ''elimizdeki ödeneklerden blokaj halinde olanlardan bizi ileride sıkıntıya sokmayacak şekilde harekete ediyoruz'' açıklamasında bulundu. 
     
</TEXT>
</DOC>
