<DOC>
<DOCNO> 152445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur27.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf ödeme planı yasası Sezer'e gönderildi... 
</HEADLINE>
<TEXT>

     TBMM Genel Kurulu'nda dün kabul edilen, Çalışanları Tasarrufa Teşvik Fonu Hesabında biriken paraların geri ödeme planına ilişkin yasa, Cumhurbaşkanlığı'na gönderildi. 
     Anayasa'ya göre Cumhurbaşkanı'nın yasaları 15 gün inceleme süresi bulunuyor. Cumhurbaşkanı bu süre içinde yasayı onaylayabileceği gibi bir daha görüşülmek üzere TBMM'ye iade de edebiliyor. 
     TBMM'de dün kabul edilen ve bugün Cumhurbaşkanlığı'na gönderilen yasada, hak sahiplerinin ana paralarının bu ay ödenmesi öngörülüyor. Nemalandırılan tutar ise Mart, Haziran, Eylül ve Aralık aylarında olmak üzere 2004 ve 2005'te dörder taksit, 2006 yılının Mart ve Haziran aylarında ikişer taksit olmak üzere toplam 10 taksitte ödenecek. Nemalar, her ay TÜFE'deki değişim oranında ve ilave olarak yıllık yüzde 5 oranında değerlendirilecek. 
     Hazine Müsteşarlığı'nın bağlı olduğu Bakan, ödeme tarihlerini bir ay önce veya bir ay sonra olarak belirleyebilecek. Ödemeler ile bunlara ilişkin düzenlemelerden hiçbir vergi ve kesinti yapılmayacak. 
     Emeklilik veya ölüm halinde taksitlendirme devam etmeyecek, ilgililere veya kanuni mirasçılarına kalan tutar defaten ödenecek. 
     Hazine Müsteşarlığı'nın bağlı olduğu Bakan, kanunun uygulanmasıyla ilgili her türlü düzenlemeyi yapmaya yetkili olacak. 
     
     SÜRESİNDE ÖDENMEYEN PAYLAR 
     Yasa, kesilen katkı paylarını zamanında yatırmayan işverenlerden, yatırılması gereken miktarlar ile gecikme zammının resen veya ilgililerin başvurusu halinde SSK primlerinin tahsiline ilişkin hükümler uyarınca tahsilini öngörüyor. 
     Kesintileri yatırmayan kurumlar, yatırılması gereken miktarları resen veya ilgililerin başvurusu halinde yasal faiziyle birlikte yatırılmasından sorumlu tutulacak. 
     





</TEXT>
</DOC>
