<DOC>
<DOCNO> 155133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo12.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Pistons, 76ers'i 98-87 yendi, Mehmet Okur 16 sayı attı... 
</HEADLINE>
<TEXT>

     ABD Profesyonel Basketbol Ligi NBA'de konferans yarı finallerinde Mehmet Okur'un 16 sayı attığı maçta Detroit Pistons, evinde Philadelphia 76ers'ı 98-87, Hidayet Türkoğlu'nun 2 sayı kaydettiği maçta da Sacramento Kings, deplasmanda Dallas Mavericks'i 124-113 yenerek, 7 maçlık seride 1-0 öne geçti. 
     Doğu Konferansı'ndaki karşılaşmada Pistons ile 76ers, Auburn Hills'de mücadele etti. Oyuna sonradan giren Mehmet Okur, toplam 23 dakika sahada kalarak, 16 sayı attı, 2'si hücumdan 6 ribaund aldı, 1 asist yaptı, 1 top çaldı, 1 blok gerçekleştirdi. Okur, takımda en çok sayı atan 3. oyuncu olurken, yedekler arasında 1. sırayı aldı. Türk basketbolcu, şutlarda 7'de 7 isabet sağlarken, 2 sayılık atışlarda 6'da 6, 3 sayılık atışlarda 1'de 1 isabet kaydetti, faul atışlarında ise 2'sinden 1'ini değerlendirdi. 
     Takımda Richard Hamilton 25 sayıyla en skorer oyuncu olurken, Chauncey Billups, bitime 10 dakika kala takımı 77-70 öndeyken sol ayak bileğini burkarak oyun dışı kaldı. Ligin ribaund kralı Ben Wallace 12 ribaund alırken, ilk 5'te yer alan Clifford Robinson, 11 sayı gerçekleştirdi. 
     76ers'da ise play-off birinci turunun en skorer oyuncusu Allen Iverson, 27 ile sayı liderliğini elde etti. Derrick Coleman'dan 21 sayı geldi. 
     Batı Konferansı'ndaki karşılaşmada da Sacramento Kings, deplasmanda Dallas Mavericks'i 124-113 yendi. 
     Dallas'daki karşılaşmaya yedek oyuncu olarak çıkan Hidayet Türkoğlu, toplam 10 dakika sahada kaldı. Hidayet, bu süre içinde 2 sayı kaydetti, 1 asist yaptı, 1 top çaldı. 3 sayılık atış denemeyen Hidayet Türkoğlu, 2 kez denediği 2 sayılık atışlarda isabet sağlayamazken, faul atışlarında 2'de 2 isabet gerçekleştirdi. 
     Geçen hafta Utah Jazz'a 5. maçta 4-1 üstünlük sağlayarak konferans yarı finallerine yükselen Kings, 1 hafta aradan sonra maç yapmasına rağmen, oldukça diri bir görüntü verdi. Birinci çeyrekte 15-2'lik seri yakalayan Kings, maç sonunda rakibine 11 sayı farklık bir üstünlük sağlayarak, deplasmanda ilk maçı kazanma başarısı gösterdi. Kings'de Sırp forvet Predrag Stojakoviç 26 sayı, 9 ribaund, Chris Webber 24 sayı, 9 ribaund, 6 asistle en başarılı isimler oldu. 
     Geçen yılın play-off maçlarından bu yana Mavericks'e 10 maçta 8 kez üstünlük sağlayan Kings'de, oyuna yedek oyuncu olarak çıkan ve ligin en iyi 6. adamı seçilen Bobby Jackson skora 23 sayı katkıda bulundu. 
     Mavericks'de Steve Nash, Michael Finley ve Nick Van Exel 20'şer sayı kaydederken, play-off birinci turunun son maçında 31 sayı atan Dirk Nowitzki'den 18 sayı, 11 ribaund geldi. 
     
</TEXT>
</DOC>
