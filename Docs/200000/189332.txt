<DOC>
<DOCNO> 189332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo10.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep lige döndü 
</HEADLINE>
<TEXT>

     UEFA Kupası 1. turunda zorlu rakibi İsrail'in Hapoel Tel Aviv takımını eleyerek, Türk futbolunu Avrupa'da başarı ile temsil eden Gaziantepspor, lige döndü. 
     Kırmızı-siyahlı ekip, aynı başarıyı ligde de sürdürmek için Samsunspor maçının hazırlıklarını sürdürüyor. 
     Gaziantepspor Basın Sözcüsü Akif Ekici, UEFA Kupası'nda başarılı olarak büyük sevinç yaşadıklarını, şimdi ligi düşünmeye başladıklarını ve Samsunspor'u deplasmanda yenmek istediklerini söyledi. 
     Artık tüm dikkatlerin Samsunspor maçına yöneldiğini ve hazırlıkların galibiyete yönelik olduğunu ifade eden Ekici, ''Futbolcularımız, yoğun bir hazırlık döneminden geçiyor. Hazırlıklar keyifli bir ortamda sürüyor. Futbolcularımızın ve teknik heyetin morali çok yüksek. Tek düşüncemiz ligdeki istikrarlı çıkışımızı sürdürmek için Samsunspor'u yenmek. Başka bir sonucu düşünmek dahi istemiyoruz'' diye konuştu. 
     Samsunspor'un güçlü bir ekip olduğunu ve zorlu bir 90 dakikanın kendilerini beklediğini belirten Ekici, ''Rakibimiz güçlü bir ekip. Sahaya 3 puan için çıkacaklar. Bizim hedefimiz de 3 puan almak. Zorlu bir karşılaşma olacağını biliyoruz. Ancak bizim için rakibin durumu değil, Gaziantepspor'un düşüncesi önemli. Ligde, özellikle son 3 haftadan beri istikrarlı bir çıkış yakaladık. Bunu sürdürmek için Samsunspor engelini de galibiyetle aşacağımıza inanıyorum'' dedi. 
     Kupa yorgunluğunun Samsunspor maçını çok fazla etkilemeyeceğini kaydeden Ekici, şöyle konuştu 
     ''Gaziantepspor, UEFA'da zorlu rakibi Hapoel Tel Aviv takımını elemeyi başardı. Tabii ki bu maç nedeniyle takımda belirli bir yorgunluk olacaktır. Ancak, bu yorgunluğun Samsunspor maçının sonucunu etkileyecek boyutlara ulaşmayacağını düşünüyorum. 
     Çünkü, yönetim, teknik heyet ve futbolcuların morali çok yüksek. Camiada, Türk futbolunu Avrupa'da başarı ile temsil etmenin mutluluğu ve sevinci var. Bu olumlu hava, Samsunspor maçını olumlu yönde etkileyecektir. Özellikle, maç sonrasında Hollanda'dan Gaziantep'e gelirken, tüm futbolcuların maç yorgunluğunu üzerlerinden atmış olduğunu gözlemledim. Genç ve güçlü bir kadroya sahibiz. Bu kadronun, Samsunspor maçında da başarılı olacağına ve sahadan galibiyetle ayrılacağına inanıyorum.'' 
     
</TEXT>
</DOC>
