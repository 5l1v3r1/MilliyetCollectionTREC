<DOC>
<DOCNO> 183189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo12.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson'ın sözleri site kurdurttu 
</HEADLINE>
<TEXT>

     İngiltere Milli Futbol Takımı Teknik Direktörü Sven Goran Eriksson'un, Türkiye maçı öncesinde, her iki ülke basınında yer alan açıklamaları, bir grup Türk sporseverin tepki olarak internet sitesi kurmasına neden oldu. 
     ''ihateeriksson.com'' isimli siteye girenleri, ''I Hate Eriksson'' ve İngiltere'yi yeneceğiz'' cümleleri karşılıyor. Sitede ayrıca, her Türkçe cümlenin İngilizce karşılığı ve teknik direktör Eriksson'un bir fotoğrafıyla İngiltere Futbol Federasyonu'nun amblemi de yer alıyor. 
     İnternet sitesini hayata geçiren futbolseverler, sitenin kesinlikle ırkçı, şiddete yöneltici ve hakaret etme amaçları taşımadığını vurgularken, sporun dostluk olduğunu unutanlara tepki olarak hazırlandığını ifade ediyorlar. 
     Öte yandan sitede Eriksson hakkında, ''O bir kışkırtıcı, ortalık bulandırıcı. Türkiye'de hiç kimseye birşey olmaz. Biz sadece sizi yenmek istiyoruz. Bu yenilgi ne kadar acıtırsa acıtsın, yenileceksiniz. Kafanızı eğip, çekip gideceksiniz'' görüşleri de dikkati çekiyor. 
     
</TEXT>
</DOC>
