<DOC>
<DOCNO> 169570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat kararı haftaya kaldı, Servet ve Romashenko gözde... 
</HEADLINE>
<TEXT>

     Fenerbahçe Kulübü Yönetim Kurulu'nun haftalık olağan toplantısı yapıldı. 
     Kulüp binasında yaklaşık 2,5 saat süren toplantının ardından açıklama yapan İkinci Başkan Nihat Özdemir, transferlerin devam edeceğini, Denizlisporlu Servet, Belaruslu Romashenko ve yabancı bir kaleciyle görüşmelerin sürdüğünü söyledi. 
     Servet'in transferiyle kendisinin ilgilendiğini belirten Özdemir, ''Bu transferle ilgili şartların oluşmasını bekliyoruz. Hem para ile satın alınması, hem de futbolcu takası gündemde. Görüşmelerimiz sürüyor'' dedi. 
     Özdemir, 4-5 oyuncu transfer ettiklerini, ancak transfer komitesinin yeni oyuncular için çalışmasını sürdürdüğünü kaydederek, şöyle konuştu 
     ''Yabancı oyuncu transferi konusunda, kesinleşmeden isim açıklamak istemiyoruz. Çünkü ismini açıklarsak ya futbolcuyu kaçırıyoruz ya da maliyeti artıyor. Sonuçta biz zarar görüyoruz. Transferler netleşince gerekli açıklamayı yapacağız. Geçen sezon Gaziantepspor'da oynayan Romashenko ve Barcelona'ya giden Rüştü'nün yerine bir yabancı kalecinin alınması konusunda görüşmeler devam ediyor.'' 
     
     SERHAT VE TUNCAY'IN DURUMU 
     Nihat Özdemir, toplantıda Serhat'ın durumunun gündeme geldiğini ifade ederek, ''Serhat, bizim sözleşmeli futbolcumuz. Şu anda sakat olduğu için Almanya kampına götürülmedi. Tedavisi sürüyor. Yollarımızın ayrılması ya da ceza verilmesi gündeme gelmedi. Bu konudaki kararımızı önümüzdeki hafta vereceğiz'' diye konuştu. 
     Bir gazetecinin, ''Tuncay'ın sözleşmesini uzatacak mısınız'' sorusu üzerine Özdemir, bu konuda gerekli girişimlerin yapıldığını ve görüşmelerin devam ettiğini söyledi. 
     Özdemir, Hooijdonk konusunda Galatasaray ile yaşanan gerginlikle ilgili de ''Bugün bir televizyon kanalında Galatasaray Kulübü İkinci Başkanı Ali Dürüst, bu futbolcuyla görüştüklerini açıkladı. Bu konuda fazla konuşmak istemiyorum. Galatasaray kendi açısından haklı olabilir. Ama yurtdışından transferlerde hem bizim, hem öteki kulüplerin çok daha dikkatli olması lazım. Çünkü giden para Türkiye'nin parasıdır'' açıklamasını yaptı. 
     Bu arada, yönetim kurulu toplantısında Işık Eyigüngör'ün, bayan basketbol şubesi sorumlusu olarak atandığı bildirildi. 
     
</TEXT>
</DOC>
