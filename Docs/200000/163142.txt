<DOC>
<DOCNO> 163142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/cemal.html </URL>
<DATE> 2003/06/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ne yapmalı 
</HEADLINE>
<TEXT>

     Başlığı ilginçti 
     "Almanya kendini niçin değiştirmek zorunda .." 
     Başyazının konusu reformlardı. 
     Almanya'nın birçok alanda yapısal değişikliğe ihtiyacı olduğunu, ekonomisinin ancak ivedi reformlarla rekabet gücünü geliştirebileceğini anlatan eski sosyal demokrat başbakan Schmidt yazısına şöyle girmişti 
     "Bugünkü Alman nesli demokrasiyi, sosyal devleti ve Alman birliğini miras olarak devraldı. Bizim ücretlerimiz en yüksek, tatillerimiz en uzun... Peki, bizim bundan sonra yapısal değişimi gerçekleştirecek gücümüz kalmadı mı Yoksa artık şikayet konusunda mı dünya şampiyonu olmak istiyoruz " 
     Evet, Almanya zorda. 
     Ekonomisi tekliyor. 
     Sosyal devlet Alman ekonomisine ağır gelmeye başladı, hafifletilmesi lazım. İşçi - işveren ilişkilerinin yeni bir raya oturması gerekiyor. Birçok alanda yapısal değişim ihtiyacı kapıyı çalmış durumda. Bu yüzden Almanya'nın yetiştirdiği en önde gelen devlet adamlarından biri ülkesine reform çağrısı yapıyor. Yoksa yarışta geri kalacaklarını söylüyor. 
     Tabii Türkiye'yi düşündüm. 
     Almanya nerede, Türkiye nerede 
     Almanya nerelere gelmiş, birçok bakımdan bizi fersah fersah geçmiş, ama hala reform ve yapısal değişim var gündeminde. 
     Demek ki yarış bitmiyor. 
     Hayat devam ettikçe sürecek. Çünkü insanoğlu hep daha iyisini istiyor. 
     Ama Türkiye daha yarışın çok başında. Krizler bir türlü yakasını bırakmıyor. İstikrar yakalanmıyor. Her seferinde ilerler gibi olup bir krizle yokuş aşağı kayıyoruz. 
     Şimdi yeniden boğayı boynuzlarından tutup yere çökertmek isteyen bir halimiz var. Uzun yıllardan beri ilk kez bir tek parti hükümetine sahibiz. Bu bir büyük şans olabilir Türkiye için... 
     Ama soru işaretleri bitmiyor. 
     Belirsizlikler azalmıyor. 
     Asker - hükümet ilişkileri... 
     AB ile, IMF ile ilişkiler... 
     ABD ile tamirat... 
     Türkiye ve Ortadoğu... 
     Dış odaklarda bu konuların hepsi yakın markajda tutuluyor. Bu konuların hepsi birbiriyle iç içe. Birindeki olumsuz gelişme, ötekilerini de etkiliyor. 
     Ne yapmalı 
     Dört nokta önemli 
     1 Türkiye, ekonomik programa bağlılığını sürdürmeli. Bunu yalnız lafta değil, eylemde de göstermeli. Bu arada, mesela ekonomiyle ilgili olumsuz beklentileri en aza indirmek için yerel seçimleri öne almayı ve IMF ile 2004'te üç yıllık bir program daha yapmayı ciddi olarak düşünmeli. 
     2 Türkiye, AB ile ilişkilerini geliştirmek için uyum paketlerinin gereğini eksiksiz yerine getirmeli, Avrupa yolunda kararlılıkla yürümeli... 
     3 Türkiye, ABD ile ilişkilerini - artık eskisi gibi olmayacağının bilincinde olarak - bir an önce tamir etmeli... 
     4 Türkiye, yeni bir Ortadoğu vizyonu konusunda hayalciliğe en ufak yer vermeyecek şekilde kafa yormalı... 
     İç içe konular. 
     Türkiye'nin ekonomide yapısal değişimini yapması ve büyüme rayında hızlanması için AB tam üyeliğine giden yolu açması şart. Bu yolun açılması demokratik hukuk devletiyle ilgili adımları, Kıbrıs'ta, Ege'de kalıcı çözümü gerektiriyor. Türkiye'nin kalkınması için yaşamsal nitelik taşıyan dış sermaye akışının hızlanması, Amerika'yla iyi ilişkilerden, Ortadoğu'da barış ve istikrardan da geçiyor. 
     Kısacası 
     Dünyada tek başımıza yaşamıyoruz. Coğrafyamız güzel ama belalı. Topu çok akıllı oynamaktan başka çaremiz yok. 
     
     

</TEXT>
</DOC>
