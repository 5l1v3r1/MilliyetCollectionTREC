<DOC>
<DOCNO> 188387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur08.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerinin Irak'ta önünde üç seçenek var 
</HEADLINE>
<TEXT>

     Genelkurmay Başkanlığı Harekat Başkanı Korgeneral Metin Yavuz Yalçın, Irak halkının ihtiyaç duyduğu yardım ve desteğin verilmesini, uluslararası kamuoyunun ortak bir sorumluluğu olduğunu söyledi. Korgeneral Yavuzyalçın, ''Irak'ın güvenliğinin Türkiye'nin güvenliği üzerinde çok kötü ve doğrudan etkileri olduğu da acı tecrübelerden öğrenilmiş bir gerçektir'' dedi. 
     Genelkurmay Başkanlığı Karargahı'nda ''Türk Silahlı Kuvvetleri unsurlarının güvenlik ve istikrara katkı yapmak amacıyla Irak'a gönderilmesi'' konusunda bir basın bilgilendirme toplantısı yapıldı. 
     Genelkurmay Başkanlığı Harekat Başkanı Korgeneral Metin Yavuz Yalçın, Türk Silahlı Kuvvetleri'nin Irak'taki ''görev bölgesi neresi olursa olsun, genel yapılanma içinde bir tümen sektörü oluşturulması ve bu tümen sektöründe birliklerin Türk komutanın emir ve komutasında harekat icra etmesinin esas alındığını'' belirterek, ''Bu konuda koalisyon yetkilileri ile tam bir mutabakat sağlanmıştır'' dedi. 
     
     ÜÇ AYRI SEÇENEK VAR 

     Korgeneral Yalçın, Türk askerinin görev yapması muhtemel üç bölge bulunduğunu bildirerek, ''Çalışmalarımızı, Selahaddin eyaleti ile El Ambar eyaletinin Fırat mihverini ihtiva eden iki bölge üzerinde yoğunlaştırmaktayız'' diye konuştu. 
     
     GÖREV BÖLGESİ 

     Askeri görüşmelerde üç askeri görev bölgesi üzerinde durulduğunu anlatan Korgeneral Yalçın, birinci bölgenin Selahaddin Eyaleti, ikinci bölgenin, El Ambar Eyaletinin Fırat mihverini ihtiva eden bölge, üçüncü bölgenin ise El Ambar eyaletinin kuzey kısmı olduğunu kaydetti. Korgeneral Yalçın, Bağdat-Ürdün karayolunun kuzeyindeki bu bölgenin, ikinci bölgeyi de kapsadığını anlattı. Korgeneral Yalçın, şunları söyledi 
     ''Biz çalışmalarımızı genel olarak ilk iki bölge üzerinde yoğunlaştırmaktayız. Bir konuya açıklık getirmekte yarar görüyorum. Bildiğiniz gibi Selahaddin ilçesiyle Selahaddin eyaleti birbirine karıştırılmaktadır. Görev bölgesine esas olan Selahaddin'den anlaşılması gereken Dicle mihverini kapsayan Selahaddin eyaletidir. Selahaddin ilçesi ise Erbil'in kuzeydoğusunda küçük bir yerleşim birimidir. 
     Bu görev bölgelerinin birbirlerine nazaran bazı avantaj ve dezavantajları bulunmaktadır. Bizler konuyu tüm askeri boyutlarıyla değerlendirmekteyiz. Mevcut coğrafyanın yani, bölgedeki arazi, iklim ve beşeri şartların, görev, lojistik destek, komuta kontrol ve haberleşme helikopter harekatı ve insani yardım harekatını ihtiva edecek muhtemel askeri harekat türüne olan etkileri, hudut sorumluluğu mevcudiyeti mevcut risk faktörlerini de dikkate alarak değerlendirilmektedir.'' 
     
     HER GÖREV BÖLGESİNİN RİSKİ VAR 

     Genelkurmay Başkanlığı Harekat Başkanı Korgeneral Metin Yavuz Yalçın, ''Bu harekat ile ilgili yaptığımız çalışmalarla, görev bölgesi neresi olursa olsun, bazı risklerle karşılaşılacağını açıkça ortaya koymaktadır. Ancak bu riski matematiksel olarak ortaya koymak maalesef mümkün değildir'' dedi. 
     Korgeneral Yalçın, her askeri harekatın bir risk ihtiva ettiğini belirtti. Korgeneral Yalçın, şunları söyledi 
     ''Bu harekat ile ilgili yaptığımız çalışmalarla, görev bölgesi neresi olursa olsun, bazı risklerle karşılaşacağını açıkça ortaya koymaktadır. Ancak bu riski matematiksel olarak ortaya koymak maalesef mümkün değildir. Muhtemel görev bölgelerindeki yerel halkın ve aşiretlerin askerlerimize bakış açıları ve genel olarak Irak güvenlik ortamındaki değişiklikler risk derecesini belirleyecektir. 
     Ancak bu genel çizginin dışına da beklenmeyen olaylarla her an karşılaşılması da mümkündür. Örneğin birçok kez yaşandığı üzere, gayet sakin gibi görünen bir ortamda, istihbaratımız ne kadar güçlü olursa olsun aniden gerçekleştirilebilecek bir terörist saldırı, 11 Eylül olayındaki gibi her zaman bir olasılıktır. 
     Görev bölgesinin belirlenmesi, TBMM'nin onayladığı hükümet tezkeresinde de belirtildiği gibi hükümetin yetkisi dahilindedir. Bu nedenle devam eden çalışmalarımız, yakın bir zamanda sonuçlandırılarak hükümete aktarılacak ve alınacak direktife göre hazırlıklarımız yeni bir boyut kazanacaktır. Bir başka deyişle, görev bölgesine süratle bir keşif heyeti gönderilecek ve alınacak bilgiler ışığında kuvvet yapısı ve teşkilatlanma netleştirilecektir. 
     Bu noktada, birlik mevcutlarıyla ilgili olarak, medyada 30-40 binlerle, 3-4 binler arasında çok geniş bir yelpazede telaffuz edilegelen rakamların geçerli olmadığını ve kesin bir rakam vermek için henüz erken olduğunu ifade etmek istiyorum.'' 
     
     PLANLAMA YAKLAŞIMI 

     Korgeneral Yalçın, planlama metodu olarak, genelde iki yaklaşımın söz konusu olduğuna dikkati çekerek, şöyle konuştu 
     ''Bir an önce görev bölgesini seçer, ona göre kuvvet belirterek yapınızı oluşturursunuz, ya da mevcut kuvvetinizi ve yeteneklerinizi ortaya koyar, ona göre görev bölgesini seçersiniz. Bizim ulusal çıkarlarımızdan hareketle yaptığımız değerlendirmeler, Irak'a istikrar ve güvenliğin süratle getirilmesine katkı sağlamak maksadının önce görev bölgesinin belirlenmesi, sonra buna göre kuvvet yapısı oluşturulması seçeneğini daha iyi gerçekleştirebileceğini ortaya koymuştur. 
     Planlama metoduna ilişkin bizim yaklaşımımızla ilgili olarak, ABD ile aramızda herhangi bir problem mevcut değildir. Tüm faaliyetler çok detaylı ve elastiki zaman çizelgesine bağlı olarak yürütülmektedir. Takdir edersiniz ki operasyonel bazı hususları ve zaman çizelgesiyle ilgili esasları daha fazla açıklamam mümkün değildir.'' 
     
     GERÇEK OLMAYAN BİLGİLER 

     Gerçek bilgilere dayanmayan açıklamaların kamuoyunun beklentilerini yanlış yönlere çevirme tehlikesini de beraberinde getirdiğini vurgulayan Korgeneral Yalçın, şöyle devam etti 
     ''Örneğin, lojistik ikmal yolu konusunda rezervasyonlar olduğu açıklamaları gerçekleri yansıtmaktadır. Türkiye, Irak'a giderse, kullanılacak lojistik ve ikmal yolu büyük oranda Irak'ın yol ve demiryolu şebekesine tabi olacaktır. Kaldı ki Irak'ta, BM kanalıyla otorite durumunda olan ABD'nin de bu konuda herhangi bir çekincesi mevcut değildir. 
     Ovaköyün bu bağlamda Habur'a alternatif olarak Türk Silahlı Kuvvetleri tarafından kullanılmak üzere açılacağı açıklamaları da doğru ve çözüm üretici değil. 
     Bilindiği üzere, insani yardım ve ticaret kapsamında Irak'a giden trafik Habur'un kapasitesini zorlar hale gelmiştir. Dolayısıyla Ovaköy, Habur'a bir alternatif değil, tamamlayıcı olacaktır. 
     Irak'a askeri intikalin söz konusu olması durumunda, doğal olarak Habur dahil tüm imkanlardan yararlanılacaktır. 
     Tezkere sonrası, krizlere ait haberler de gerçekleri yansıtmamaktadır. Görev bölgesi seçimiyle ilgili süreci size aktardım. Bu nedenle müzakere, kriz olarak algılanmamalıdır. 
     Genelkurmay Başkanlığı'nın tüm birimlere yazı yazarak, Irak'a gidecek, birlikte görev alacak gönül subay ve astsubayların isimlerinin bildirilmesini istediği haberi de Türk Silahlı Kuvvetleri'nin mevcut personel sistemiyle ilgili gerçekleri yansıtmamaktadır. 
     TSK'nın verilen görevleri gönüllü bazında yapması gibi bir seçeneği olamaz. TSK, verilecek her görevi yapmak için vardır. Böyle bir gönüllülük sisteminin hemen arkasından gelen ''askerler zamlı maaş alacak'' açıklamasıyla bağlamaksa uygun olmayan bir yaklaşımdır.'' 
     
     TERÖRE KARŞI İŞBİRLİĞİ 

     Zaman zaman Irak istikrar harekatına katılma konusuyla ilgili PKK KADEK terör örgütüne karşı ABD ile müşterek yürütülen mücadele hususunun birbiriyle ilişkilendirildiğinin gözlemlendiğini ifade eden Korgeneral Yalçın, şunları kaydetti 
     ''PKK KADEK Türkiye için hayati bir konudur. Türkiye, istikrar harekatına katılsın veya katılmasın bu terör örgütüyle mücadeleyi, gerektiğinde bu örgütü terörist kabul eden ABD ile de işbirliği içinde sürdürecektir. Bir başka deyişle, PKK KADEK'e karşı ABD ile birlikte müşterek yürütülecek mücadele, istikrar harekatına katılım konusundan bağımsızdır. Bu nedenle söz konusu terör örgütüne karşı alınacak müşterek önlemler, Dışişleri Bakanlığı koordinatörlüğünde ilgili tüm birimlerin katılımıyla tamamen farklı bir platformda sürdürülmektedir. 
     Türk birliklerinin Bosna-Hersek'te, Kosova'da ve lider ülke olarak Afganistan'da gösterdiği ve uluslararası camianın takdirlerini kazanan başarıları ve tecrübelerinin, bu görevin de başarıyla üstesinden gelineceğinin göstergeleri olarak açık bir gerçektir. TSK, verilen her görevde olduğu gibi bu görevi de en iyi şekilde yerine getirme azim ve kararlılığındadır.'' 
     
</TEXT>
</DOC>
