<DOC>
<DOCNO> 171370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun29.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok 11 Eylül raporu... CIA, FBI ve NSA hatalı bulundu 
</HEADLINE>
<TEXT>

     ABD'de 11 Eylül terörist saldırılarıyla ilgili olarak Kongre araştırma komisyonunca hazırlanan raporda, Federal Soruşturma Bürosu FBI , Merkezi Haberalma Teşkilatı CIA ve Ulusal Güvenlik Ajansı NSA hatalı bulundu. 
     Kongre araştırma komisyonunun, 11 Eylül saldırılarıyla ilgili olarak hazırladığı raporu tamamladığı bildirildi. 
     Associated Press haber ajansının, resmen kamuya açıklanmadan önce elde ettiği raporla ilgili haberine göre, raporda, 11 Eylül saldırıları öncesinde, CIA'nin hava korsanlarıyla ilgili istihbarat konusunda harekete geçmediği, FBI'ın ABD'deki El Kaide terör örgütü üyelerini yakalayamadığı ve NSA'nın kaydettiği konuşmaları diğer teşkilatlara ulaştırmadığı belirtildi. 
     Gizliliği bugün kaldırılan 900 sayfalık raporda, ABD hükümetinin, CIA, FBI ve NSA bu hataları yapmamış olsa bile, 3 binden fazla kişinin öldüğü New York, Washington ve Pennsylvania'daki saldırıları önleyebileceğine dair kanıt ileri sürülemedi. 
     Bu raporda, 11 Eylül saldırıları ve hükümetin başarısızlıklarıyla ilgili yeni detayların ortaya çıkması bekleniyor, ancak güçlü kanıtlar beklenmiyor. 
     
     NSA, CIA VE FBI'IN HATALARI 

     Rapora göre, NSA, 11 Eylül saldırılarında uçakları kaçıran hava korsanlarından ikisinin, Ortadoğu'daki bir El Kaide hücresiyle bağlantısı olduğunu gösteren konuşmaları 1999 yılının başlarına kadar dinlemesine rağmen, bu bilgiyi diğer teşkilatlara vermedi. 
     NSA'nın bu istihbaratı, Halid El Mihdhar ve Navef El Hazmi'nin birbirleriyle ve El Kaide'yle bağlantıları olduğunu gösteren ABD'nin elindeki ilk kanıt olmuştu. 
     Bu kişiler, Pentagon binasına çarpan uçağı kaçıran hava korsanlarıydı. 
     CIA, 2000 başlarında, El Mihdhar ve El Hazmi'nin El Kaide bağlantılarından haberi vardı, ancak bu kişileri, ABD'ye girmelerinin önlenebileceği terörizm izleme listesine dahil etmemişti. Bu kişiler, San Diego'da, 11 Eylül'ün planlandığından şüphelenmeyen ve CIA'nin istihbaratından haberi olmayan bir FBI muhbirinin yanında uzun süre kalmıştı. 
     Bunun sonucu olarak FBI, 11 Eylül saldırıları öncesindeki gelişmeleriyle ilgili bilgisi olmadığını ileri süren bu muhbirden yararlanma fırsatını kaçırmış oldu. 
     Raporun, teşkilatlardaki zayıf örgütlenme ve gözden kaçırılmış bağlantılarla ilgili örneklerle dolu olduğu da belirtildi. 
     
</TEXT>
</DOC>
