<DOC>
<DOCNO> 160870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/dunya/adun.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni dostluk düzeni 
</HEADLINE>
<TEXT>

Müttefiklik kriterlerini değiştiren ABD için ortak değerlere sahip olmak artık yetmiyor. Yeni dostluk standardı, ABD gibi düşünmeyi ve projelere sonuç alıncaya kadar aktif olarak katkı yapmayı gerektiriyor 
     DIŞ HABERLER SERVİSİ 

     ABD Başkanı George W. Bush, Fransa'nın Evian kentindeki G - 8 Zirvesi'nde buluştuğu ve Ortadoğu'daki görüşmeleri nedeniyle erken terk ettiği Avrupalı liderlere, Irak Savaşı yüzünden Atlantik'in iki yakası arasında bozulan ilişkileri tamir için gösterilen çabalar çerçevesinde, Washington'la dostluk ilişkilerinin içeriğini yeniden tanımladı müttefikliğin yeni kriterlerini sıraladı. 
     İngiliz "The Times" gazetesinin ABD kaynaklarına dayandırdığı haberine göre, Irak Savaşı'nın eski dostluk ilişkilerini kökünden değiştirdiğini vurgulamakla söze başlayan Bush, özellikle 11 Eylül saldırıları sonrasında, uluslararası teröre karşı yürütülen savaşın "ya bizdensiniz ya da karşı tarafta" şeklindeki felsefesini hatırlattı. 
     Bush, bu nedenle eski ittifak ilişkilerinin geride kaldığını, ortak miras ve ortak değerlere sahip olmanın dostluk için yeterli bir kriter olmaktan çıktığını vurguladı. Klasik "Batı İttifakı" kavramının geçersiz olduğunu ilan eden ABD Başkanı, eski "birliktelik" ve "karşıtlığın" sınırlarını, kırmızı çizgileri radikal biçimde değiştirdi. 
     
     İyi geçinmenin şartları 
     Gazeteye göre, ABD'yle iyi geçinmek için El Kaide terör örgütünün birkaç mensubunu yakalamak ya da terör örgütlerinin finans kaynaklarını kurutma yolunda bazı önlemler almak, Washington için hiç de ikna edici olmayacak. Bunun yerine Washington'dan dostluk bekleyen ülkelerden tıpkı ABD gibi düşünmesi, projelerine aktif olarak katkıda bulunması, eylemli ve sonuç alıcı tavırlar sergilemesi istenecek. 
     
     Berlusconi ve Koizumi 
     Bu şartları yerine getirenler ABD'nin yakın dostu ve müttefiki olma sıfatına hak kazanarak Beyaz Saray'ı sık sık ziyaret eden konuklar arasına katılacak, Oval Ofis'in kapıları ardına kadar açılacak. 
     "The Times", G - 8 Zirvesi'nde, yeni dostluk kriterlerine uyarak Bush'un kucak açtığı iki seçkin müttefikin İtalya Başbakanı Silvio Berlusconi ile Japonya Başbakanı Junichiro Koizumi olduğunu savundu. 
     
Bush Katiller yol haritasını engelleyemez      Ortadoğu yol haritası önerisine destek bulmak için dün Mısır'ın Şarm El Şeyh beldesinde 6 Arap ülkesi lideriyle bir araya gelen Bush, "İsraillilerle Filistinliler arasındaki uzlaşmayı, birkaç katil ve birkaç terörist engelleyemez" dedi. Dünyanın, barış içinde özgür bir Filistin devletine ihtiyacı olduğunu kaydeden Bush, önlerinde "uzun ve zor bir yol" bulunduğunu kaydetti. Bush'un, "yan yana Filistin ve İsrail devletleri" çağrısından memnuniyet duyduğunu söyleyen Mısır Devlet Başkanı Hüsnü Mübarek ise, "Bu temel üzerine, bölgeye istikrar gelinceye kadar barış sürecini müzakere edeceğiz" dedi. Bush, bugün de Ürdün'ün Akabe kentinde İsrail ve Filistin liderleriyle bir araya gelecek. Bush, Mübarek ile görüşmeden önce otomobilden inerken güç anlar yaşadı 
     

</TEXT>
</DOC>
