<DOC>
<DOCNO> 190614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/yguven.html </URL>
<DATE> 2003/10/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hakem... Küm 
</HEADLINE>
<TEXT>

   
   Bir haftadır nezleyim ama şu hakem tiyatrosundaki yanık kokusunu duyabiliyorum. 
   Evet... Bence "belgesel unsurlar" da katılmış başarılı bir oyundu Sadık İlhan'ın Telegol fantazisi. 
   Neden mi Çünkü yargı kararı ile Türkiye'nin gelmiş geçmiş "en namuslu hakem"i olduğu kesinleşen bu mağdur vatandaşımız, henüz ekrana çıkmadan alt yazılarda patlayacak bombanın fitili gösteriliyordu. 
   "O konuşacak, yer yerinden oynayacak." 
   Belli ki, mapuslara düşmüş hakemin hangi merkezi kanırtacağı, kimi hedef alacağı bal gibi biliniyordu. 
   Oysa Sadık İlhan, 2002 tarihli Samsunspor - Trabzonspor maçında MHK Başkanı tarafından Trabzonspor lehine şikeye zorlandığını açıkladığında - üstün görev anlayışı ve vazife namustur bilinciyle, emre kayıtsız şartsız uyduğunu söylüyor - stüdyodakiler hayretler içindeydi. 
   "Dur bir dakika Sadık, ciddi olamazsın"... 
   Söylesenize, Sadık İlhan'ın açıklamalarında Bülent Yavuz isminden başka bilinmedik hangi bomba vardı 
   Hakemlere para teklif edildiğini Sadık İlhan'dan çok daha güvenilir bir hakem figürü olarak Ahmet Çakar defalarca dile getirmişti. Hakemlere ricalarda bulunulması kaçınılmaz alaturkalıklarımızdan biriydi ve alış veriş ettikleri marketten, bindikleri taksinin şöförüne kadar herkes "aman hocam, bizim takıma torpil geç" diyebilmekteydi. Eh, Sadık İlhan'ın kumar, mafya işlerine karışmadığı da zaten mahkeme tarafından belgelenmişti. Başka bomba var mıydı Allah aşkınıza 
   
   'Şikecinin tetikçisi' 
   Bomba eksikliğini Sayın Çakar da hissetmiş olmalı ki, Sayın Ali Şen'e durduk yerde saldırıp reytingi arttırma yolunu seçti. Kendisini cesareti yüzünden kutlayanlar olabilir, ama ben bir izleyici olarak sorunlarını Sayın Ali Şen ile başbaşa halletmesini tercih ederdim. 
   Bir medya mensubu olarak ise dehşet içindeyim. Bilemiyorum ben de boynuma stetoskop takıp, beyaz önlük giysem ve doktor ayaklarında birkaç hastayı hacamat etsem, hastanelerin sağına soluna kusup tükürsem, doktorlar adına televizyondan tüm hastaların sülalesine küfretsem Sayın Çakar alınır mıydı acaba 
   Neyse, Sadık İlhan'ın "parfümlü" bombasına dönelim. Star gazetesinde yazdığına göre, esas bombaları saklamış sütten çıkmış hakemimiz. 
   Söyleyememiş... Her halde içi elvermemiş. Malum, Samsunspor'un "yediği" penaltısı yüzünden 1.5 yıldır gözüne uyku girmeyecek kadar hassas bir insan kendisi. Ve en güzeli, hakemlerin mal beyanında bulunmasını istemiş habere göre... 
   Ya sabır Telefon dökümlerini falan unuttuk. Ama en azından ve şayet bu kez dedikleri doğru ise, şike yaptığını kendisi açıkladı işte. "Baş şikeci" Bülent Yavuz "Trabzon kazansın" demiş, o da Samsun'un penaltısını vermemiş. 
   Mantıksal olarak şikecinin tetikçisi konumunda bu zat. Değil televizyona çıkmak, sokakta dolaşmak bile zor gelmeli kendisine... 
   Ama hakkıdır burası Türkiye... Türkiye'de mahkeme kararı ile en namuslu hakem kendisi. Diğer arkadaşlarından şüpheleniyor şimdi. 
   Hadi git işine 
   Hakemlerden şikayet eden herkese bir uyarım var. Aman maçlarınızı yöneten hakemlerin ufak tefek hatalarını görmezden gelin. Büyütmeyin... Hele düdüğü bırakmalarını falan asla istemeyin. Ne yapacakları belli değil. Yorumcusu var, itirafçısı var, iftiracısı var... En iyi hakem faal hakem kıymetini bilin. 
   
   Nouma'nın peşinde    Denizlispor ikinci Başkanı Kadir Seyrek, Nouma'yı transfer etmek istediklerini, hatta maç başına 15 bin dolara anlaştıklarını, ancak peşin paralı Katar takımına kaptırdıklarını açıkladı... Ama gelecek sezon için söz vermiş Nouma. Mutlaka Denizlispor'da forma giyecekmiş. 
   Artık giyer mi, çıkarır mı orası belli olmaz ama helal olsun Seyrek'e... 
   Denizlispor gündeme otursun diye hiç üşenmemiş Nouma'nın peşine düşmüş... Böyle zeki yönetici çok seyrek valla. 
   Peki sayın başkan yeni sezona kadar nasıl kurtaracak Denizlispor'un reytingini Benim aklıma Sayın Seyrek'in tarzına uygun olarak maçlardan önce toplu sünnet törenleri düzenlemek geldi. Daha iyisini bulursanız Sayın Seyrek'e yazın. Ama teklifler arasında tombala olmasın. O espri yapıldı. 
   Bu memleket ne yöneticiler yetiştiriyor ya .. 
   
   Bu nasıl iş    Aynı takım, aynı stat, aynı hava ve iddiasız özel bir maç. Sezon arefesinde Galatasaray-Olympiakos maçında 80 bin kişi vardı. Salı günü ise 50 bin. 
   Ne oldu aradaki 30 bin taraftar .. Galatasaray'a mı inanmadılar, trafikten mi korktular, maç saatini mi geç buldular, yoksa sadece hafta sonu mu Galatasaraylı onlar 
   Ben bu işten hiçbir şey anlamadım. 
   
   Siyaset 'çözer' mi    Fenerbahçe Kulübü Başkanı Sayın Aziz Yıldırım'ın henüz Sadık İlhan ekrana çıkmadan aklettiği, Bursa'dan İstanbul'a döndüğü minibüsteki arkadaşlarının sadece onaylamakla kalmayıp, mal bulmuş gibi bir anda benimseyip canlı yayınlarda tekrarladıkları fikir, hakemlerden MHK'dan ve Federasyon Başkanı'ndan şikayetçi herkese dahice gelebilir. Ama futbolun yönetimsel düğümlerini siyasetçilere çözdürmek, yılların ve binlerce insanın emeği olan özerklik ile özgürlüğü de gözden çıkartmak anlamına gelir ki, günlük, hatta sezonluk problemler uğruna göze alınacak bir "yorgan yakma" değildir.. 
   Bu girişim bir ülkedeki muhalefetin, iktidarın baskılarından kurtulmak için dış güçleri ülkeye davet etmesi gibidir. Gelenlerin insafına kalacak yeni düzende, senin iktidar olacağını kimse garanti edemediği gibi, kaybettiğin özgürlüğe kavuşman artık kaç nesil alır orası bilinmez. 
   
   'Ağaca dayanma kurur' 
   Elbette politikacılarımızı dış güçlerin çıkarcılığı ile benzeştirecek değilim ama kontrolünü ele geçirdiği alanları oya tahvil edecek düzenlemelere girişmek siyasetin temel ilkelerinden biridir ve her medeni ülkede insanlar bu denetimden kurtulmak için sivil toplum örgütlerinden medet umarken kazanılmış futbol özgürlüğünü kendi ellerinle siyasetçilere teslim etmek, kötü niyet değilse saflık, komplo değilse kızgınlığın yarattığı tepkisel bir hata, "benden sonra tufan" değilse, "Ben futboldan başka bir şeyden anlamam" demektir. 
   "Aman siyaset girmesin" denilen futbolu gönüllü olarak siyasetin emrine vermektir ve getireceği toplumsal çatlamaları bugünden hesap etmek mümkün değildir. 
   Bu konuda söylenecek şeyler çok uzun ve kırıcı olabilir. O yüzden "şimdilik" kızgınlık anında söylenmiş ve başkana yardımcı olmak yerine tasdikçiliği seçmiş yöneticilerin dalgınlığına denk gelmiş bir gaf olarak kabul edelim ve aklıselimin galebe çalmasını bekleyelim. 
   Ne alakası varsa şu özdeyişi de ekleyelim 
   "Ağaca dayanma kurur, adama dayanma ölür". 
   
   Yanlış adres 
   Fenerbahçe yöneticisi dedi ki, "Puan cetvelini Haluk Ulusoy yapıyor". 
   İyi de niye bize söylüyorsun. İn soyunma odasına, anlat futbolcularına... 
   Anlat da Tuncay, Fatih, Hooijdonk boşuna kavga etmesinler be kardeşim. 
   
      
</TEXT>
</DOC>
