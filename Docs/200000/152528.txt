<DOC>
<DOCNO> 152528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yazar/cemal.html </URL>
<DATE> 2003/04/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tapon yargıyla çağdaş yaşam 
</HEADLINE>
<TEXT>

     İz bırakmazlar. 
     Çünkü bu ülkede hukuk devletinin işlediğine kimseyi inandıramazsınız. Devlet kendi koyduğu kurallara ne kadar uyar, kuşkuludur. 
     Yargı bağımsız değildir. 
     Hakim teminatı deseniz, gülüp geçilir. Maalesef öyledir. Adalete güven yoktur. Yargı yavaş işler. Hakçalıktan uzaktır. 
     Ve bunlardan dolayı en başta siyasal iktidarlar sorumludur. Birbiri arkasından gelen hükümetler bu alanda sürekli olarak ipe un sermişlerdir. Devletin gücünü hukukla doğru dürüst sınırlamamışlar, devlete demokrasi getirmemişler, bazen de buna güçleri yetmemiştir. 
     Oysa hukuk devletinin, bağımsız yargının varlığıyla hayatın kalitesi arasında doğrudan bağ vardır. Yargısı tapon bir ülkede insan gibi yaşanmaz. Kendi koyduğu kuralla, hukukla kendini bağlı saymayan devletin düzeninde adalet olmaz. 
     Bu notları, Anayasa Mahkemesi Başkanı Mustafa Bumin'in konuşmasını dinlerken aldım. Mahkemenin 41. kuruluş yıldönümü konuşmasında yargının sorunlarını çok iyi özetlemişti. 
     Bazı bölümleri şöyle 
     1 "Yargı hizmetinin gereği gibi yerine getirilememesinin en önemli nedeni, genel bütçeden ayrılan payların yıllar itibariyle azalmasıdır. Ne yazık ki yargısal faaliyetlerin büyük bir çoğunluğu yapı, mefruşat ve teknik donanım bakımından son derece yetersiz binalarda yerine getirilmeye çalışılmakta, bu ise yargının saygınlığıyla bağdaşmamaktadır." 
     2 "Yargılamanın süratli bir şekilde sürdürülerek sonuçlandırılabilmesi için, yapılacak harcamalara ait cari bütçe ödeneklerinin de zamanında ve yeteri kadar olması zorunludur." 
     3 "Yeni bir hukuk düzeninin kurulması ve yargıda yeni bir yapılanmaya gidilmesi ancak hakim, savcı ve yardımcı personelin eğitimlerinin günün ihtiyaçlarını karşılayabilecek düzeye yükseltilmesi ile olanaklıdır. Bu nedenle, Türkiye Adalet Akademisi Tasarısı en kısa zamanda kanunlaştırılmalıdır." 
     4 "Hakimlere, onların sorumluluğuna karşılık olarak kişisel hakları belirlenirken, görevlerinin ağırlığı yasakoyucu tarafından göz önünde tutulmalı, görevin önem ve ağırlığıyla orantılı olarak çalışma koşulları yanında mali ve sosyal haklar sağlanmalıdır." 
     5 "Anayasa'nın, evrensel hukuk ilkelerine ve Uluslararası İnsan Hakları Sözleşmeleri'ne aykırı yönlerinin giderilmesi gerekir." 
     Anayasa Mahkamesi Başkanı konuşmasında, Siyasal Partiler Yasası'nın bunca zamandır ele alınmadığından, Anayasa'da yapılmış olan değişikliklere uyumlu hale getirilmemiş olmasından da yakınıyor. 
     Yargı bağımsızlığı ve yargıç güvencesi açısından gerekenin bugüne kadar yapılmadığına işaret ederek, bunun için Anayasa'nın bir an önce değiştirilmesini istiyor. 
     Devlet hukuka ne kadar uyuyor 
     Başkan'ın sözleri şöyle 
     "Hukuk devleti ve hukuka bağlı devlet, yönetenlerin de yönetilenler gibi hukuka bağlı olmasını gerekli kılar. Hukuk devletinin olmazsa olmaz koşulu, idarenin yargısal denetimidir. Devlet, hak arama özgürlüğünü daraltan tüm sınırlamaları ortadan kaldırmalıdır. 
     Kimi kişi veya kurumların yaptığı işlerin önem ve özelliğinden söz edilerek, işlemlerinin yargı denetimi dışında bırakılması ve anayasal denetimden kaçırmak maksadıyla bu kurallara Anayasa'da yer verilmesi, hukuk devleti ilkesi ve Avrupa İnsan Hakları Sözleşmesi'nin 6. maddesiyle bağdaşmaz." 
     Yüksek Mahkeme Başkanı Mustafa Bumin, bunun için Yüksek Askeri Şura kararlarının da yargı denetimine tabi olmasını istiyor haklı olarak... 
     Hukuk devletinin çerçevesi böyle. 
     Yüksek yargı organlarının başkanları yıllardır bu çerçeveyi güzel konuşmalarla çizmeye devam ediyorlar. 
     Ama bu çerçeve hala boş 
     İçi ne zaman dolacak 
     Başbakan Tayyip Erdoğan'ı bekleyen bir soru daha... 
     
     







</TEXT>
</DOC>
