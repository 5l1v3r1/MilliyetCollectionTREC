<DOC>
<DOCNO> 177978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun12.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturmasında gözler yine Blair'in danışmanında... 
</HEADLINE>
<TEXT>

     İngiltere'de büyük siyasi krize yol açan Dr. David Kelly'nin ölümüyle ilgili soruşturmada ortaya çıkan yeni belgeler, bütün gözlerin yine Başbakan Tony Blair'in danışmanı Alastair Campbell'e dönmesine yol açtı. 
     Lord Hutton tarafından yürütülen soruşturma dosyasına eklenen yeni belgelere göre, Başbakan'ın danışmanı Campbell istihbarat şeflerini ikna ederek, Blair tarafından kamuoyuna açıklanan Irak dosyasına ''Irak 2 yıl içinde nükleer silah üretebilir'' cümlesini koydurttu. 
     Blair'in danışmanı, istihbarat şeflerinden bu cümlenin dosyada yer almasını isterken, bunun basın ve medya açısından ''Saddam'ın kimyasal ve biyolojik silahları 45 dakika içinde devreye girebilir'' görüşünden çok daha çarpıcı bulunacağını ve kamuoyu üzerinde de daha etkili olacağını hesapladığı kaydediliyor. 
     İngiliz basınına göre, Hutton dosyasına giren bu yeni unsurlar, Alastair Campbell'in Irak dosyasının daha çekici hale getirilmesi çabasının asıl sorumlusu olarak görülmesine yol açabilecek nitelikte. 
     Bu arada, The Independent gazetesinin bugün yer verdiği bir iddiaya göre, hükümetle BBC arasındaki kavga da BBC muhabiri Andrew Gillighan'ın iddiasından çok daha eskiye dayanıyor. Gazete, Başbakan'ın danışmanı Alastair Campbell'in daha Mart ayının başında BBC'nin haber müdürü Richard Sambrook'a bir mektup gönderip, kendisini tehdit ettiğini öne sürdü. Gazete, mektupta Campbell'in Sambrook'a ''Eğer böyle yayın yapmayı sürdürürseniz bu iş kavgaya dönüşecek'' dediğini bildirdi. 
     Lord Hutton tarafından yürütülen soruşturma üçüncü haftasına giriyor. Çarşamba günü Savunma Bakanı Geoff Hoon ile BBC yöneticilerini dinleyecek olan Lord Hutton, Perşembe günü de Başbakan Tony Blair'i konuk ederek, ifadesine başvuracak. 
     İngiliz basını, soruşturmanın Blair ve yakın çevresinin aleyhine işlediği görüşünde birleşiyor. Başbakan ise şimdilik suçlamaları da, iddiaları da yanıtsız bırakıyor. Blair'in bu olayla ilgili nihai kararını, Hutton soruşturmasının gidişatına göre belirleyeceği öne sürülüyor. 
     
</TEXT>
</DOC>
