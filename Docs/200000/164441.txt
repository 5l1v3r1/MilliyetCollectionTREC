<DOC>
<DOCNO> 164441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo26.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan, Erdoğan'ı seçim bölgesinde Siirtspor ile mi vuracak 
</HEADLINE>
<TEXT>

     Başbakan Tayyip Erdoğan ile Genç Parti lideri Cem Uzan arasındaki gerilim tırmanırken bugün Siirt'ten ilginç bir haber geldi. 
     Uzan Grubu'nun Başbakan Erdoğan'ın milletvekili seçildiği kent olan Siirt'te, halkın gözbebeği olarak bilinen Siirtspor'a talip olduğu açıklandı. 
     Başbakan Tayyip Erdoğan'ın kendisi için "Allahsız" diyen Genç Parti Genel Başkanı Cem Uzan için suç duyurusunda bulunması ile gerilim tırmanırken ilginç stratejiler gündeme geliyor. 
     Bilindiği gibi Siirt, Tayyip Erdoğan'ın siyasete dönüşünde, TBMM ve Başbakanlığa uzanan yolculuğunda önemli bir mihenk taşı oldu. Erdoğan, Siirt'ten milletvekili seçilirken partisi de üç milletvekilliğinin üçünü de alarak "tulum" çıkarttı. 
     Ve Uzan grubu, Siirt halkınn gönlüne kestirmeden giden yol olarak bilinen Siirtspor'a talip oldu 
     Gelişmeler kulislerde, Cem Uzan, Tayyip Erdoğan'ın kalesini içten fethetmeye hazırlanıyor iddiasını da beraberinde getirdi. 
     Daha önce Siirtspor'u alarak kentte büyük sükse yapan hatta milletvekili seçilen Fadıl Akgündüz'den sonra bu kez Uzan'lar futbol kulübüne doğru uzandı. 
     Açıklama kulübün Asbaşkanı Selahattin Yıldız'dan geldi. 
     İkinci Futbol Ligi B Kategorisi takımlarından Siirtspor'da, asbaşkan Selahattin Yıldız, takıma talip olanlar arasında Uzan Grubu'nun da bulunduğu söyledi. 
     Yıldız, yaptığı açıklamada, geçen hafta sonu genel kurula gittiklerini ancak yeterli çoğunluğun sağlanamaması nedeniyle kongrenin 27 Temmuz'a ertelendiğini belirtti. 
     Transfer yapabilmek için kaynak arayışlarını sürdürdüklerini ifade eden Yıldız, ''Amacımız kaynak bulup iyi bir kadro oluşturarak, kongereye gitmektir. Bu yöndeki arayışımız sürüyor. Takıma çok sayıda talipli var. Uzan Grubu da talip. Ancak biz Siirtspor'a Siirtliler'in sahip çıkmasını istiyoruz'' dedi. 
     
</TEXT>
</DOC>
