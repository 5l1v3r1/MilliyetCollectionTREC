<DOC>
<DOCNO> 164936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko19.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatlarında düşüş başladı... 
</HEADLINE>
<TEXT>

     Tarla ürününün piyasaya girmesiyle sebze fiyatlarında düşüş başladı. 
     Antalya Büyükşehir Belediyesi Toptancı Hal Şube Müdürlüğü yetkilileri, başta Rusya ve Romanya olmak üzere çeşitli ülkelere gerçekleştirilen domates ihracatının yavaşlaması ve tarla ürünün pazara girişi nedeniyle sebze fiyatlarının düştüğünü bildirdiler. 
     Antalya Toptancı Hali'nde otellere yapılan ekstra satışların dışında, domates 400-500 bin liradan işlem görmeye başladı. 
     Birinci kalite sivri biber 900 bin, dolmalık biber 500 bin ile 1 milyon liradan satılırken, taze fasulye 500-800 bin lira arasında, kabak ise kalitesine göre 2 ile 3 milyon liradan alıcı buldu. 
     Patlıcan fiyatlarında düşüş devam ediyor. Ekstra patlıcanın satış fiyatı 700-800 bin lira arasında değişirken, normal patlıcanın satış fiyatı 450-500 bin lira arasında oldu. 
     Yayla ürünü pırasa 200 bin lira artışla 1 milyon 700 bin liradan alıcı buldu. Sarımsak ise değerini koruyarak, 4 milyon liradan satıldı. 
     
     TAZE PATATES YÜKSEK FİYATTAN SATIŞA SUNULDU 
     Antalya Toptancı Hali'nde taze patates yüksek fiyattan satışa çıktı. Adana bölgesi patatesinin ekstra satışı 1 milyon 400 bin liradan gerçekleşirken, ikinci kalite patates 800 bin liradan işlem gördü. Söke bölgesinin yeni söküm patatesin ekstra satış fiyatı da 1 milyon 200 bin lira oldu. Söke patatesin ikinci kalitesi ise 700 bin liradan işlem gördü. 
     
</TEXT>
</DOC>
