<DOC>
<DOCNO> 191843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko34.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları geriledi... 
</HEADLINE>
<TEXT>

     Venezüella, Meksika ve Suudi Arabistan'ın petrol bakanları, 2004 yılında petrol fiyatlarındaki düşüşleri önlemek için üretim kısıntılarını görüşmek üzere toplanacak. 
     Venezüella Petrol Bakanı Rafael Ramirez'in basına açıklamasına göre, toplantının günü ve yeri henüz kararlaştırılmadı, fakat, Petrol İhraç Eden Ülkeler Teşkilatı'nın OPEC 4 Aralık'daki toplantısının öncesine rastlayacak. 
     Ramirez, bu amaçla Suudi Arabistan ve Meksika petrol bakanlarıyla Kasım ayı ortalarında görüşecek. Ramirez'e göre, OPEC Aralık ayındaki toplantısında petrol üretimini artırması için hiçbir sebep yok, bunun yerine üretimin azaltılması gerekebilir. 
     Bazı OPEC üyeleri bağımsız petrol üreticileri yapmazsa üretimi kısmayacaklarını bildirirken, OPEC, Meksika gibi OPEC dışındaki petrol üreticilerini üretimi muhtemelen Ocak ayında kısmaya ikna çabasında. 
     OPEC haricindeki Norveç de Venezüella ile bu konuyu görüştü. Norveç ve Meksika, mevcut piyasa şartlarında üretimi kısmaya hiç gerek görmüyor, fakat, piyasa değişirse, her ikisi de OPEC'in üretim kısıntısına katılabileceğinin işaretini verdi. 
     
     PETROL FİYATLARI GERİLEDİ 
     Kar amaçlı satışlar ile OPEC'in üretim düzeylerine dair belirsizlik ve ABD'nin petrol stoklarına dair yeni verilerin beklenmesi öncesinde, petrol fiyatları geriledi. 
     Londra borsasında Batı Teksas petrolünün varil fiyatı 26 sent düşüşle 29 dolar 66 sente, Brent petrolünün varil fiyatı 29 sent düşüşle 28 dolar 10 sente indi. 
     
</TEXT>
</DOC>
