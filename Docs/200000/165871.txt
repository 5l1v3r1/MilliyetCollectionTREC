<DOC>
<DOCNO> 165871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo09.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'de Paculia gururu... 
</HEADLINE>
<TEXT>

     Türkiye Basketbol Ligi'nde yer alan ve sezon içinde Cumhurbaşkanlığı ve Türkiye kupalarını müzesine götüren Ülkerspor'da, bu sefer NBA draftlarında başarılı olan ve Orlando Magic tarafından seçilen Zaza Paculia'nın gururu yaşanıyor. 
     Ülkerspor altyapısında yetişen ve bu sezonki çıkışıyla dikkat çeken Paculia'nın Orlando Magic tarafından seçilmesi kulüpte sevinç yarattı. 
     Ülkerspor Kulübü Genel Müdürü Lütfi Arıboğan, Pacuila'nın NBA'de seçilen ilk Ülkersporlu oyuncu olmasının kendilerine büyük mutluluk verdiğini söyledi. 
     Arıboğan, Paculia'nın 12 yaşında Ülkerspor ailesine katıldığını belirterek, ''Bu oyuncunun Orlando Magic tarafından seçilmesi bizim için gurur verici bir olay. Bizden NBA'e giden ilk oyuncu oldu. Bu bakımdan çok mutluyuz. Bu sezonki kupa mutluluklarımıza Paculia'nın NBA'e seçilmesi de katıldı'' diye konuştu. 
     Paculia'nın Ülkerspor'da yetiştiğini hatırlatan Arıboğan, şunları söyledi 
     ''Paculia 12 yaşında Ülkerspor'a geldi. Kendini geliştirmek konusunda büyük gayret gösterdi. Kulüp olarak ona her türlü imkanı sağladık. Paculia da kendisine yapılan yatırımları karşılıksız bırakmadı. Kendisi hem Ülkerspor'a faydalı oldu, hem de NBA'ye seçilerek Türkiye'yi temsil etme şansı buldu. Paculia'nın NBA'ye seçilmesi diğer genç oyuncularımız için model olacak.'' Arıboğan, Zaza Paculia'nın çok genç yaşta Orlando Magic tarafından seçildiğini vurgulayarak, ''Paculia 19 gibi erken bir yaşta seçmelere girdi ve başarılı oldu. Draftta üst limit 22 yaştır. Kendisiyle yaptığımız görüşmede seçilmesi sonrası 1 yıl daha Ülkerspor'da oynaması yönünde bir fikir oluştu. Bu şekilde Avrupa'da deneyim kazandıktan sonra Orlando Magic'de forma giymesi konusunda kendisiyle zaten konuşmuştuk'' dedi. 
     
</TEXT>
</DOC>
