<DOC>
<DOCNO> 191061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur07.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pangalos Türkiye 2004 sonunda müzakerelere başlayabilir" 
</HEADLINE>
<TEXT>

     Yunanistan'ın eski dışişleri bakanlarından Teodoros Pangalos, Türkiye'nin 2004 sonunda AB ile tam üyelik müzakerelerine başlamasının mümkün olduğunu söyledi. 
     CHP Kurultayı'nı izlemek üzere Ankara'da bulunan Pangalos, A.A muhabirine yaptığı açıklamada, Türkiye'nin AB sürecini değerlendirdi. 
     Türkiye'nin Kopenhag kriterlerini tam anlamıyla yerine getirebilmek için hala zamanının bulunduğunu ifade eden Pangalos, bu çerçevede siyasi iradenin önemli olduğunu, bu iradenin de Türk hükümetinde bulunduğunu kaydetti. 
     ''Uygulama sürecinin'' önemine işaret eden Pangalos, bu çerçevede ''ne kadar çabuk harekete geçilirse, o kadar iyi olacağını'' söyledi. 
     Pangalos, ''Türkiye'nin 2004 sonunda AB ile tam üyelik müzakerelerine başlamasının imkansız olmadığını'' belirterek, bunun Türkiye'nin kendi elinde olduğunu ifade etti. 
     Pangalos, Türkiye'deki reform paketlerini görmekten memnun olduğunu belirtti, ''ancak askerin siyasete etkisi gibi bazı alanlarda hala atılması gereken adımlar olduğunu'' savundu. 
     Aynı süreç içinde Kıbrıs konusunun da önemli yer tuttuğunu söyleyen Pangalos, sorunun çözümünde Annan Planı'nın göz ardı edilmemesi gerektiğini belirtti. 
     Pangalos, kendisinin de tam olarak plandan memnun olmadığını, planın bazı zayıflıkları bulunduğunu, ancak planın sunulanların en iyisi olduğunu ifade etti. 
     Adadaki iki halkın beraber yaşamasının ve güvenin tesis edilmesinin önemine değinen Pangalos, ''Biz aşktan değil, çıkar evliliğinden bahsediyoruz'' diye konuştu. 
     Kıbrıs sorununun çözümünün stratejik önemine işaret eden Pangalos, Kıbrıs'ın Türkiye'nin AB sürecinde bir ön koşul olmadığını kaydetti. 
     Pangalos, ancak ''adada askeri varlık bulunduran bir ülkenin AB üyesi olmayı beklemesinin de doğru olmayacağı'' görüşünü savundu. 
     Kıbrıs sorununun, Türk ve Yunan tarafları arısında ''esas konu'' olduğunu kaydeden Pangalos, Ege ya da hava sahası gibi konuların yaratılmış ''suni konular'' olduğunu öne sürdü. 
     Pangalos, Kıbrıs sorununun bir an önce çözümünün ve birleşik bir Kıbrıs'ın AB'ye girmesinin önemli olduğunu belirtti ve dinamik bir yaklaşımla sorunun 2004 Mayıs'ına kadar çözülebileceğini kaydetti. 
     Türkiye ile Yunanistan ilişkilerini de değerlendiren Pangalos, iki ülke arasında yakalanan olumlu diyalog sürecinden memnuniyet duyduğunu, özellikle ekonomi ve ticaret alanındaki işbirliğinin her iki ülkenin de çıkarına olduğunu söyledi. 
     Pangalos, iki ülkenin işbirliği içinde bu diyalogu sürdürmesi gerektiğini kaydetti. 
     Türkiye'nin Irak'a asker gönderme kararına ilişkin yorum yapmak istemeyen Pangalos, Türkiye'nin Irak'ın komşusu olduğunu, bu nedenle konuya Yunanistan'dan farklı şekilde yaklaşmasının normal olduğunu söyledi. Pangalos, bu çerçevede Türkiye'nin endişelerini anlayabildiklerini söyledi. 
     Pangalos, Yunanistan'ın Irak'a asker göndermeyeceğini, Irak'a sadece insani yardım çerçevesinde destek vereceklerini belirtti. Pangalos, ''İkna edilmeden çatışmalara itilmekten hoşlanmadıklarını'' söyledi. 
     Bakanlığı döneminde Türkiye'ye yönelik yaptığı eleştirilerin hatırlatılması üzerine de Pangalos, bugün Türkiye'deki gelişmeleri görmekten memnun olduğunu söylemekle yetindi. 
     Kendisi için Türkiye'nin dostu ifadesinin, kendisi değil Türk halkı tarafından kullanılmasının önemli olduğunu belirten Pangalos, zamanında Avrupa Komisyonu'nda Türkiye'nin Müslüman ülke olduğu gerekçesiyle AB'ye alınmaması yönündeki bazı görüşlere sadece kendisinin karşı çıktığını belirtti. 
     
</TEXT>
</DOC>
