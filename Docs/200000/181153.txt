<DOC>
<DOCNO> 181153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy02.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli yıl açılışında 'laiklik' gerilimi... 
</HEADLINE>
<TEXT>

      ANKARA Milliyet 

   
   Erdoğan'dan sert tepki    Sınırsız din ve vicdan özgürlüğü isteyenlerle, İslami devlet kurma heveslilerinin aynı amaçta birleştikleri kuşkusuzdur. 
   İnsan hak ve özgürlüklerinden, demokrasiden söz ederek laik düzen hakkında zihinleri bulandırmak, din ve vicdan özgürlüğü ihlallerine zemin hazırlamaktır 
   
   Çirkin bir yaklaşım. Din ve vicdan özgürlüğünü savunmak, din devleti kurmak değildir. Dinlere saygılı bir anlayışın egemen kılınmasıdır. 
   Aynı şekilde düşünceye, örgütlenmeye saygılı yapıların oluşmasına fırsat verilmeli. Biz böyle bir gayret içindeyiz. Devamlı bunu pişirip gündeme taşımanın gereği yoktur. 
   
   Adli yılın açılış töreni, Yargıtay Başkanı Eraslan Özkaya ve Başbakan Recep Tayyip Erdoğan'ın "din özgürlüğü" tartışmasına sahne oldu. Törende yaptığı konuşmada gerici, bölücü ve çıkarcı çevrelerin değişik görünüm ve söylemlerle faaliyetlerine devam ettiklerini vurgulayan Özkaya, şunları söyledi "Atatürk ilke ve devrimlerini sindiremeyenler, Atatürkçülüğü demokratikleşmeye, temel hak ve özgürlüklerin gelişmesine engel bir ideoloji, resmi bir doktrin gibi göstermeye çalışmaktadır. Dış ülkelerdeki bir kısım kuruluş ve kişileri de etkileyip bu görüşleri onlara tekrar ettirme yolunu seçmektedirler." 
   
   'HEDEF TEOKRASİ' 
   Sınırsız din ve vicdan özgürlüğü adına devleti devre dışı bırakmak isteyenlerin önce anarşi, sonra teokratik devleti amaçladıklarını belirten Özkaya, şöyle devam etti "Devletin dokunulamaz özgürlük bahanesiyle bir kesiminin din ve vicdan özgürlüğünün yok sayılmasına seyirci kalması varoluş nedenine ters düşer. Ne pahasına olursa olsun, sınırsız din ve vicdan özgürlüğü isteyenlerle, İslami devlet kurma heveslilerinin aynı amaçta birleştikleri kuşkusuzdur. Kavram kargaşası yaratılarak veya insan hak ve özgürlüklerinden, demokrasiden söz ederek laik düzen hakkında zihinleri bulandırmak, din ve vicdan özgürlüğü ihlallerine zemin hazırlamaktır." 
   
   OLUMSUZ YAKLAŞIM 
   Konuşmanın ardından Erdoğan, Özkaya'nın sözlerini "çok çirkin ve olumsuz bir yaklaşım" diye değerlendirdi. Erdoğan şöyle konuştu "Bir dinin mensubuysanız, farklı bir dinin mensubunun olduğu alana giremezsiniz. Din ve vicdan özgürlüğünü savunmak din devletini kurmak değildir. Dinlere saygılı bir anlayışın egemen kılınmasıdır. Düşünceye, örgütlenmeye saygılı yapıların oluşmasına fırsat verilmeli. Biz böyle bir gayret içindeyiz." 
   
   'Anayasa değişmeli'    Özkaya, 1982 Anayasası'nın tepkisel felsefe ve otoriter devlet anlayışıyla hazırlandığını ve Anayasa'nın tamamen değiştirilmesi gerektiğini söyledi. Özkaya Anayasa'da yeniden düzenlenmesini istediği konuları şöyle sıraladı "YAŞ ve HSYK kararlarıyla Cumhurbaşkanı'nın tek başına imzaladığı kararların yargı denetimi dışında tutulmasına ilişkin Anayasa maddelerinin kaldırılması, Cumhurbaşkanı'nın Yargıtay, Danıştay, Askeri Yargıtay, HSYK ve Anayasa Mahkemesi üyelerini seçmesine ilişkin Anayasa'nın 104. maddesinin değiştirilmesi, OHAL ve sıkıyönetimle Anayasa Mahkemesi'nin görev ve yetkilerine ilişkin Anayasa maddelerinin yeniden düzenlenmesi, DGM'lerin kalkması." 
   Yargının Anayasa hükümleriyle yürütmenin kuşatması altında kaldığını, Adalet Bakanı'nın başkanı olduğu HSYK bağımsız olmadıkça yargı bağımsızlığı ve güvencesinden söz edilemeyeceğini kaydeden Özkaya, 7. Uyum Paketi'nde bu yönde bir düzenleme olmamasını da "talihsizlik" olarak yorumladı. 
   
   'YOLSUZLUK DOĞAL OLDU' 
   Konuşmasında yolsuzluğun, ekonomik ve sosyal hayatın doğal özelliği haline geldiğini vurgulayan Özkaya, "Kamusal yetkinin, yaygın şekilde çıkar karşılığı kullanılması sonucu, siyasi otoriteye duyulan güvenle hukuka saygı azaldı. Yolsuzlukla mücadelede yargının önünün açılması gerek" diye konuştu. 
   
   Özkaya Başbakan üzerine alınmış    GÖKÇER TAHİNCİOĞLU Ankara 

   Adli yıl açılışı nedeniyle düzenlenen resepsiyona da, Başbakan Erdoğan'ın, Yargıtay Başkanı Eraslan Özkaya'nın konuşmasıyla ilgili değerlendirmeleri damgasını vurdu. Sözleriyle ilgili olarak, "Başbakan üzerine alınmış" yorumunu yapan Özkaya, şunları söyledi "Konuşmamda, kişileri, partileri ya da herhangi bir makam sahibini kastetmedim. Laik düzeni, laikliği anlattım. Polemiğe girmem. Sınırsız özgürlük istenirse, devlet devre dışı kalır. Başkasının hak ve hürriyetini kısıtlayan şeyler olursa devlet dur demek zorundadır. Sözümü çirkin bulanlara, böyle düşünenlere sormak lazım. Tabii ki başbakan ya üzerine alınmış ya da yanlış değerlendirmiştir." 
   Anayasa Mahkemesi Başkanı Mustafa Bumin ise "Keşke başbakan, konuşmayı bir süre değerlendirip sonra açıklama yapsaydı" dedi. 
   
   Erdoğan susmuş 
   Erdoğan'ın Yargıtay'daki törenden sonra Özkaya, Çiçek, Yargıtay Başsavcısı Nuri Ok'la, Özkaya'nın odasında yaptığı görüşmede, Özkaya'nın konuşmasının gündeme gelmediği, yolsuzlukların ve yargı bütçesinin konuşulduğu öğrenildi. 
   
   
</TEXT>
</DOC>
