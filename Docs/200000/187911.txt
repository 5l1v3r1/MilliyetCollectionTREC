<DOC>
<DOCNO> 187911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/siy04.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocalara 'Türkiye'de hükümet biziz' mesajı 
</HEADLINE>
<TEXT>

   Erdoğan, 'İmam hatipleri kayıran tasarıyı geri çekin' diyen üniversite hocalarına 'Türkiye'de hükümet belli' yanıtını verdi 
   ANKARA Milliyet 

   
   Başbakan Recep Tayyip Erdoğan, Üniversitelerarası Kurul'un ÜAK imam hatip lisesi İHL mezunlarına üniversiteye girişte farklı katsayı uygulamasını kaldıran tasarının geri çekilmesi isteğine, "Türkiye'ye hükümet edenler Türkiye'de bellidir" yanıtını verdi. CHP Grup Başkan vekili Ali Topuz ise, hükümetin YÖK ve TÜBİTAK yasalarında değişiklik yapan tasarıları "özür dileyerek" geri çekmesini istedi. Erdoğan dün gazetecilerin, "Rektörler, meslek liseleriyle ilgili hazırlanan yeni tasarının geri çekilmesini istiyor" sözlerine, "Bu konularla ilgili gerekli açıklamaları Milli Eğitim Bakanı yaptı. Daha fazlasına gerek yok. O konularda da söyleyeceklerimizi söyledik" karşılığını verdi. Topuz ise, tasarının gizli amacının "imam hatip liselerine özel avantajlar sağlanması" olduğunu savundu. Topuz, "Tasarı Anayasa'nın 130 ve 131. maddelerine aykırıdır. Bu konuda düzenleme yapmaya Milli Eğitim Bakanlığı değil YÖK yetkilidir" dedi. TÜBİTAK'la ilgili yapılması planlanan düzenlemeye de karşı çıkan Topuz, şöyle konuştu "Kurum 12 kişilik bilim kurulunun kendi içinden seçeceği başkan tarafından yönetilir. Bilim kurulunun altı üyesi ve başkanının bir defaya mahsus olmak üzere başbakan tarafından seçilmesi fikri tüylerimi diken diken yaptı. Zamanı gelince bu altı üye, kalan altı üyenin yerine de seçim yapacak." 
   Eğitim - Sen Genel Başkanı Alaaddin Dinçer de, meslek liselerine ilişkin tasarının hafta sonu yapılacak AKP Olağan Kongresi'nde tabana mesaj verme amacı taşıdığını öne sürdü. 
   
   
   
</TEXT>
</DOC>
