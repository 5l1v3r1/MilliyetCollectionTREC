<DOC>
<DOCNO> 150328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/guncel/gun11.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göstericileri kovalamak yok 
</HEADLINE>
<TEXT>

Emniyet Genel Müdürlüğü'nün gönderdiği yeni talimata göre toplumsal olaylarda Çevik Kuvvet ekipleri kaçan göstericilerin peşinden gidemeyecek 
     ANKARA Milliyet 

     Emniyet Genel Müdürü Gökhan Aydıner, toplumsal olaylarda göstericilere karşı görev yapan Çevik Kuvvet'in müdahaleleri sırasında "kötü görüntüler" yaşandığını belirterek, "polisin emirsiz hareket etmemesi ve kaçan grupların peşinden gitmemesi" talimatı verdi. Aydıner, bu tür hareketlerin kötü görüntülere yol açtığı uyarısında da bulundu. 
     Emniyet teşkilatının yeniden yapılandırılması kapsamında yeni projeler için harekete geçen Aydıner, özellikle son dönemde savaş karşıtı gösterilerde yaşanan görüntülerin önlenmesi için 81 ilin emniyet müdürlüğüne yazılı bir emir gönderdi. 
     
     Toplu hareket gerektiriyor 
     Çevik Kuvvet'in toplumsal olaylardaki görevinin amacını, "Anayasal hak ve hürriyetin her türlü tehlikeden uzak ve güvence içinde kullanılması" olarak değerlendiren Aydıner, toplumsal olaylarda Çevik Kuvvet'in görevinin toplu hareketi gerektirdiğini vurguladı. 
     Aydıner, zaman zaman bazı Çevik Kuvvet personelinin emirsiz olarak münferit hareket ettiğini ve kaçan grubu kovalayarak kötü görüntülere yol açtığını kaydetti. 
     
     Zor kullanma bile emirle 
     Çevik Kuvvet personelinin hizmet içi eğitim programlarının periyodik olmasını isteyen Aydıner, uyarılara karşın eylemcilerin saldırması taş, sopa ve benzeri aletlerle mukavemet göstermesi halinde bile sadece emirle zor kullanılmasının "usul haline getirilmesi" emrini verdi. 
     
     


GÜNCEL 





















</TEXT>
</DOC>
