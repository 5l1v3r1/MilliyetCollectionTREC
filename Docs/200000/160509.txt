<DOC>
<DOCNO> 160509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun20.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan dergisinden Ferzan Özpetek ve Serra Yılmaz'a ödül... 
</HEADLINE>
<TEXT>

     İtalya'nın ünlü sinema dergisi Ciak, 2003 sezonunun en iyi filmi olarak, yönetmenliğini Ferzan Özpetek'in yaptığı ''Karşı Pencere''yi, filmde rol alan Serra Yılmaz'ı da ''En İyi Yardımcı Kadın Oyuncu'' seçti. 
     Aylık dergi, İtalyan sinemasının en iyilerini belirlemek için sezon boyunca gösterilen 84 filmi değerlendirmeye aldı. Dergi, en iyi film, yönetmen, erkek oyuncu, kadın oyuncu ve senaryo ödüllerini belirlemek için bir ay süren halk oylaması yaptı. ''En iyi yardımcı kadın oyuncu'' dalı dahil toplam 12 dal, İtalyan sinema sektörünün çalışanları ve eleştirmenleri tarafından belirlendi. 
     Aldığı ödülü değerlendiren Serra Yılmaz, ''Büyük mutluluk hissediyorum. İnsanın yaptığı işle kabul ve takdir görmesi gayet hoş. Bütün bunlar bana nasip olduğu için kendimi son derece şanslı buluyorum. Zor bir ödül kazandım, bu yüzden sevinçten uçuyorum'' dedi. 
     Ciak'tan ''en iyi film'' dahil toplam 5 ödül alan Özpetek, daha önce de ''Karşı Pencere'' ile ''İtalya'nın Oscarları'' olarak bilinen ''David di Donatello'' ödüllerinde 5 dalda ve ülkenin güneyinde tüm sanat dallarına verilen ''Magna Grecia'' ödüllerinde ''en iyi film'' ödülüne layık görülmüştü. 
     Özpetek, ''Ödüller elbette önemli, ancak beni ödüllerden daha çok filmin insanlarda bıraktığı izlenim mutlu ediyor'' dedi. Serra Yılmaz'ın İtalya'da çok sevilen bir kadın ve oyuncu olduğunu söyleyen Özpetek, ''Ben İtalya'da hiçbir yabancı oyuncunun Serra'nın gördüğü ilgiyi gördüğünü hatırlamıyorum. Ödül alması da güzel bir şey. Türkiye'de oturuyor olması onun için bir handikap olsa da yeni teklifler alacağına inanıyorum'' dedi. 
     Roma'da yaşayan Türk yönetmen, son zamanlarda Türk sanatçıların uluslararası alanda elde ettiği başarılarla ilgili olarak da, ''Potansiyel vardı ve sonunda o dışarıya çıktı. Moda, sinema, müzik dalında Türkler çok önemli başarılar elde diyor. Büyük bir çıkış var. Yurtdışında artık Türkiye çok daha fazla konuşuluyor'' dedi. 
     Ciak'ın ödül töreni yarın akşam yapılacak. 
     
</TEXT>
</DOC>
