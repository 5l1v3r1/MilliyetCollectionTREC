<DOC>
<DOCNO> 157648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo05.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbomun belini sakatlıklar büktü... 
</HEADLINE>
<TEXT>

     Galatasaray, bu sezon şampiyonlukta ligin bitimine 2 hafta kala lider Beşiktaş'ın 5 puan gerisinde kalırken, sarı-kırmızılıların belini sakatlıklar büktü. 
     Ligde bu sezon önemli sakatlıklar yaşayan sarı-kırmızılılarda, özellikle son dönemeçte bu tür sorunlar had safhaya ulaştı. Galatasaray, sakatlıklar nedeniyle PAF takımından aldığı oyunculara rağmen, Ankaragücü karşılaşmasında sahaya ancak 17 futbolcu çıkartabildi. 
     
     SAKATLIKLAR 
     Galatasaray, ligde kritik dönemin yaşandığı Nisan ve Mayıs ayında çok sayıda oyuncusundan yararlanamadı. 
     ''Cim bom''da bu dönemde Batista, Berkant 2 kez sakatlandı, sezonu kapattı , Xavier, Hasan, Ümit Davala, Baliç sezonu kapattı 6 ay yok , Ayhan, Lukunku, Pinto, Ergün ve Bülent gibi oyuncular çeşitli sakatlıklar geçirdiler. 
     
     TERİM'İ SIKINTIYA SOKTU 
     Sarı-kırmızılılar, bu sezon adeta rekor sayıda sakatlıklar yaşarken, bu durum teknik direktör Fatih Terim'i de büyük sıkıntıya soktu. 
     Ligde şampiyonluk yarışının kızıştığı son haftalarda orta sahanın savaşçı isimlerinden Batista'dan faydalanamayan Terim, sol kanatta ise Hasan'ın ardından Baliç de sakatlanınca adeta ne yapacağını şaşırdı. 
     Sağ kanatta da Ümit Davala'nın sakatlığı Terim'in oyun planlarının bozarken, yokluktan bazı maçlarda Hasan dahi bu kanatta oynatıldı. 
     Fatih Terim, takımı ateşleyebilme özelliğine sahip olan Berkant ile orta sahada çalışkanlığı ile dikkat çeken Ayhan'dan da uzun sürelerle yararlanamadı. 
     Galatasaray, tüm bu sakatlıklarına rağmen ligde şampiyonluk yarışını son haftalara kadar taşımayı başardı, ancak kendi sahasında kaybettiği 7 puanla yarışta büyük darbe aldı. 
     
</TEXT>
</DOC>
