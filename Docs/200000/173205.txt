<DOC>
<DOCNO> 173205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur11.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünkü patlamada yaralanan polisin parmakları dikilemedi 
</HEADLINE>
<TEXT>

     Hakim ve Savcılar Eğitim Merkezi'nde dün meydana gelen patlamada parmakları kopan polis memuru Erol Gültekin'in parmaklarının dikilemediği bildirildi. 
     Ankara Üniversitesi Tıp Fakültesi İbni Sina Hastanesi yetkilileri, dün ameliyata alınan Gültekin'in "elindeki ağır hasar nedeniyle parmaklarının uç uca getirilemediği için dikilemediğini" belirttiler. Hastane Reanimasyon Servisi'nde tedavi altında tutulan Gültekin'in genel sağlık durumunun iyi olduğu hayati tehlikesinin bulunmadığı ve pansuman tedavisine başlandığı kaydedildi. 
     
     PATLAMAYA ASİT NEDEN OLMUŞ 

     Adalet Bakanlığı Hakim ve Savcı Adayları Eğitim Merkezi'nde patlayan bomba ile ilgili soruşturma devam ediyor. 
     Aralarında rütbeli personelinde yer aldığı 17 polisin yaralanmasına sebep olan patlamanın ardından, olay yerinden elde edilen bulgular Emniyet Genel Müdürlüğü Kriminal Daire Başkanlığı Laboratuvarı'nda incelemeye alındı. Yapılan incelemeler sonucu patlayıcının ses bombası olduğu, kavanoza yerleştirilen patlayıcının içerisinde potasyum nitrat ve şeker bulunduğu belirlendi. Kavanozun kapağına yerleştirilen asidin potasyum nitratla temas etmesi sonucu patladığı saptandı. 
     Yargıtay, Kızılay'daki üstgeçidin ayağı, TBMM yakını, Dışişleri Bakanlığı bahçesi ve Ankara Emniyet Müdürlüğü yakınlarında bir köprüye yasadışı sol bir örgüt tarafından yerleştirilen patlayıcılarla dünkü patlayıcının aynı tür olduğu belirlendi. 
     Bir süre önce İstanbul ve İzmir'de de çeşitli eylemlerde kullanılan patlayıcıların bazıları tencerelere yerleştirilmişti. Tencerelerde patlayan ve yüksek basınç yaratan bombanın patlama düzeneğinin asitle sağlandığı tespit edilmişti. Asidin diğer bombalarda balon içine yerleştirildiği saptanmıştı. 
     
</TEXT>
</DOC>
