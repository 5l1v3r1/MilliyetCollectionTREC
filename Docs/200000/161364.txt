<DOC>
<DOCNO> 161364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/siy03.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon kapısı zorlandı 
</HEADLINE>
<TEXT>

TBMM Yolsuzlukları Araştırma Komisyonu’nun toplantılarını yaptığı bölümün dış kapısının zorlandığı ortaya çıktı. Komisyon Başkanı, dinlenme olasılığına karşı tüm cep telefonlarını toplattırdı 
     SALİHA ÇOLAK Ankara 

     Bazı siyasetçilerin Yüce Divan’a gönderilmesi ihtimali nedeniyle tüm gözlerin üzerine çevrildiği TBMM Yolsuzlukları Araştırma Komisyonu’nun toplantılarını yaptığı bölümün dış kapısının zorlandığı belirlendi. Komisyona özel bir güvenlik görevlisi tahsis edilirken Başkan Azmi Ateş, dinlenme olasılığına karşı da tüm cep telefonlarını toplattırdı. 
     Ateş, Türkiye’nin önde gelen siyasetçileri ve işadamlarının isimlerinin geçtiği trilyonluk yolsuzluk dosyalarındaki kritik bilgilerin yer aldığı klasörleri de korumaya aldırdı. 
     
     Dinleniyoruz’ şüphesi 
     Enerji Bakanı Hilmi Güler’in Çukurova - Kepez dosyasıyla ilgili komisyona bilgi verdiği toplantı sırasında da ilginç bir gelişme yaşandı. Uzanlar’ın sahip oldukları cep telefonu şebekesi aracılığıyla oturumun dinlenebileceği ihtimaline karşı, toplantı salonunda bulunan tüm katılımcıların cep telefonları toplanıp Başkan Ateş’in odasına konuldu. 
     
     "Böcek" de arandı 
     Başkan Ateş’in isteği üzerine de hem komisyonun bulunduğu salon hem de alt ve üst katlarda dinleme cihazı böcek bulunup bulunmadığı araştırıldı. Araştırma sonucunda herhangi bir dinleme yapılmadığı belirlendi. Ateş, cep telefonu uygulamasından sonra dışarı daha az bilgi sızdığını kaydetti. 
     

</TEXT>
</DOC>
