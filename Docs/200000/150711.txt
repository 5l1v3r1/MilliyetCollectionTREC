<DOC>
<DOCNO> 150711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko05.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı Faik Öztrak istifa etti 
</HEADLINE>
<TEXT>

     Hazine Müsteşarı Faik Öztrak, 21 Nisan Pazartesi günü itibariyle görevinden istifa etti. 
     Alınan bilgiye göre, Öztrak istifa mektubunu, Devlet Bakanı Ali Babacan'a sundu. 
     Öztrak, 16 Mart 2001 tarihinden bu yana Hazine Müsteşarlığı görevini sürdürüyordu. 
     Hazine Müsteşarlığı görevinden istifa eden Faik Öztrak, kararlılıkla uygulanması halinde, yaşanan mali krizin ardından hazırlanan ve teknik mimarisinde Hazine Müsteşarlığı'nın çok önemli payı olan ''ekonomik programın'', başarıyla sonuç vereceğinden kimsenin kuşkusu olmaması gerektiğini bildirdi. 
     21 Nisan pazartesi gününden geçerli olmak üzere görevinden istifa eden Öztrak, Hazine çalışanlarına yönelik yayımladığı veda mesajında, görevini iki yılı aşkın süredir yürüttüğünü hatırlattı. Öztrak, mesajında şöyle dedi 
     ''Cumhuriyet tarihinin en ağır mali krizinin yaşanmasının ardından başlayan ortak mesaimiz süresince, krizin ekonomik ve sosyal maliyetinin kontrol altına alınması ve sürdürülebilir büyüme ortamına geçilmesi için gerekli olan programın altyapısının oluşturulması, uygulamasının takibi ve uluslararası mali kuruluşlarla müzakeresi sürecinde sağladığınız teknik destek ve katkı, programın başarısında önemli bir rol oynamıştır. 
     Yaşadığımız bu süreç, aynı zamanda, yetenekli kadrolara sahip ve güçlü kurumsal yapıların, doğru politika alternatiflerini karar alıcıya sunma, belirsizliği azaltma ve etkinliği sağlamadaki önemini ortaya koymuştur.'' Bu dönemde şüphesiz Hazine çalışanlarının hem yoğun ve özverili çalışmaları hem de içsel dayanışma ruhu, sağduyulu ve ilkeli bir profesyonellikle görevlerinin gereklerine sahip çıkmalarının, en büyük katkıyı sağladığına işaret eden Öztrak, mesajında şu görüşlere yer verdi 
     ''Bu süreçte birlikte yaşadığımız bir diğer önemli olgu da, yaşanan kriz sonrasında devlet tarafından üstlenilen çok yüksek maliyetin yönetilmesidir. Kriz nedeniyle yükselen borcun yönetimindeki profesyonel yaklaşım, borç yükünün bir yıl içinde kaydettiği hızlı azalışın temel belirleyicilerinden biri olmuştur. 
     Yine bu dönemde, şeffaflığı sağlama, iyi yönetişim ilkelerini getirme, performans denetimine imkan veren objektif kuralları yerleştirme ve operasyonel riski asgariye indirme amacıyla, borç yönetimi kapsamında gerçekleştirilen kurum içi yeniden yapılanmalara gösterilen uyum, kurumun özgüveninin açık bir göstergesidir. Bu kapsamda oluşturulan yapıların performansının, çok kısa sürede uluslararası literatürde bir başarı öyküsü haline gelmesini beklemek yanlış olmayacaktır.'' Önümüzdeki dönemde de programın kararlılıkla uygulanması, mali disiplinin kalıcı hale getirilmesi, yapısal reformların aşamalarının programlandığı süreçte gerçekleştirilmesi ve kamu borcunun profesyonelce yönetilmesinin, ekonominin içsel dayanıklılığını artıracağını ve risk algılamasını düşüreceğini vurgulayan Öztrak, mesajında şu görüşleri dile getirdi 
     ''Bu durum, başlangıçta sağlanacak güven ortamına bağlı olarak reel faizlerin gerilemesiyle, orta vadede ise yapısal değişimin sağladığı etkinlikle, büyüme ve kalıcı istihdam imkanı yaratacak bir ekonomik iklim oluşturacaktır. Bütün bu süreçte, Hazine Müsteşarlığı'ndaki teknik kapasite, deneyim ve kurumsal kültürün çok önemli katkısı olmaya devam edecektir. 
     Kararlılıkla uygulanması halinde, yaşanan mali krizin ardından hazırlanan ve teknik mimarisinde Hazine Müsteşarlığı'nın çok önemli payı olan ekonomik programın başarıyla sonuç vereceğinden kimsenin kuşkusu olmaması gerekir. Nitekim, 2002 yılına ilişkin olarak enflasyon, büyüme ve ödemeler dengesi başta olmak üzere temel makro ekonomik göstergelerde kaydedilen ve dünya genelinde kabul gören başarılı performans, bunun somut bir kanıtıdır.'' Geçtiğimiz dönemlerde yurtiçi ve yurtdışında yaşanan tüm belirsizliklere rağmen, ülkenin, küreselleşen pazar ekonomisi konusunda hem ekonomik ve teknik kadroları, hem de girişimcisiyle, işgücüyle ve finans sektörüyle ciddi bir kültüre, birikime ve deneyime sahip olduğunu ifade eden Öztrak, bu birikimin, uygun ekonomi politikaları ve yapısal reformlarla, önündeki engelleri kaldırarak teşvik edilmesinin, kamu kesiminin içinde bulunduğu durum dikkate alındığında, büyümenin lokomotifi olacağına işaret etti. 
     2001 yılında yaşanan krizin ardından ülkenin gösterdiği hızlı toparlanmanın, bunun en önemli göstergesi olduğunu vurgulayan Öztrak, mesajında şunları kaydetti 
     ''Bu çerçevede, teknik altyapısına Müsteşarlığımızın öncülük ettiği yatırımın önündeki idari engellerin kaldırılması ve kamu işletmeciliğinin etkinleştirilmesi reformları, büyük önem taşımaktadır. Yakın dönemde bölgede yaşanan savaşın, içeride ve dışarıda oluşturduğu ekonomik belirsizlik ortamının tüm olumsuz yansımalarına rağmen, mali piyasalardaki dalgalanmaların asgari düzeyde tutulabilmesinde, yine Hazinemizin değerli çalışanlarının kesintisiz mesaileri yanında, son iki yılda gerçekleştirilen ve teknik hazırlıklarında yer aldığınız yapısal dönüşümün ekonomimize kazandırdığı içsel dayanıklılığın önemli bir rol oynadığı bilinmektedir. 
     Nihayet, bugün tamamlanmakta olan Uluslararası Para Fonu ile Dördüncü Gözden Geçirme sürecinde, ekonomik programın aksamaya veya kesintiye uğramadan devam edebilmesi için gerekli teknik altyapının oluşturulmasında, sizlerin büyük katkısı olmuştur.'' 
     





</TEXT>
</DOC>
