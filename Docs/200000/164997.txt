<DOC>
<DOCNO> 164997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur07.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de en fazla bilimsel yayın yapan üniversite Hacettepe... 
</HEADLINE>
<TEXT>

     Türkiye'de en fazla bilimsel yayın yapan üniversite, yine Hacettepe oldu. Hacettepe Üniversitesi'ni sırasıyla İstanbul, Ankara, Orta Doğu Teknik ve İstanbul Teknik üniversiteleri izledi. 
     2002 yılı içinde yayımlanan toplam 9 bin 137 yayından 8 bin 564'ü devlet üniversitelerinden çıktı. 
     Yükseköğretim Kurulu'nun YÖK hazırladığı raporda, üniversiteler, 2002 yılı içinde öğretim üyelerinin uluslararası bilimsel dergilerde yayımladıkları bilimsel yayın sayısı açısından değerlendirildi. 
     Değerlendirmede, uluslararası atıf endekslerinden ''SCI-EXPANDED, SSCI VE AHCI'' tarafından taranan dergilerdeki yayınlar dikkate alındı. 
     Bilimsel yayın sıralamasına göre, 2002 yılında en fazla bilimsel yayını, toplam 832 yayınla Hacettepe Üniversitesi yaptı. 
     Hacettepe Üniversitesi'ni 724 yayınla İstanbul Üniversitesi, 610 yayınla Ankara Üniversitesi, 462 yayınla Orta Doğu Teknik Üniversitesi, 450 yayınla İstanbul Teknik Üniversitesi izledi. 
     Ege Üniversitesi 449 yayınla 6., Atatürk Üniversitesi 372 yayınla 7., Gazi Üniversitesi 363 yayınla 8., Fırat Üniversitesi 261 yayınla 9. ve Dokuz Eylül Üniversitesi 250 yayınla 10. sırada yer aldı. 
     En düşük yayın sayısına sahip devlet üniversitesi de 1 yayınla Mimar Sinan Üniversitesi oldu. Üniversite, vakıf ve devlet üniversiteleri toplamında 70. sırada yer aldı. 
     
     VAKIF ÜNİVERSİTELERİ 
     Değerlendirmeye alınan 23 vakıf üniversitesi de toplam 573 yayın hazırladı. 
     Vakıf üniversiteleri arasında ilk sırayı 175 yayınla Bilkent Üniversitesi aldı. İkinci 157 yayınla Başkent, üçüncü 67 yayınla Koç, dördüncü 36 yayınla Sabancı ve beşinci 30 yayınla Fatih üniversiteleri oldu. Vakıf üniversiteleri arasındaki bu sıralama, geçen yıla paralellik gösterdi. 
     Çağ, İstanbul Ticaret, İzmir Ekonomi, Ufuk ve Yaşar üniversitelerinin ise 2002 yılı içinde gerçekleştirdikleri bilimsel yayın bulunmuyor. 
     Devlet ve vakıf üniversiteleri arasında yapılan genel sıralamaya göre de Bilkent Üniversitesi 15., Başkent Üniversitesi 17., Koç Üniversitesi 37., Sabancı Üniversitesi 50., Fatih Üniversitesi 52. sırada yer aldı. Diğer vakıf üniversiteleri ise son sıraları paylaştı. 
     
</TEXT>
</DOC>
