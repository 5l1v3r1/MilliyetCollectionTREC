<DOC>
<DOCNO> 175572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko02.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karsu'dan 'sakalsız' ve 'kokulu' kumaşlar 
</HEADLINE>
<TEXT>

   Karsu Tekstil, tüylenmeyen ve kokulu kumaşlarını tanıttı. Genel Müdür Alptekin, yeni ürün için "Sakalsız viskon" dedi 
      EKONOMİ SERVİSİ 
   
   Selüloz elyaf ve pamuk karışımı iplik üretimiyle tanınan Karsu Tekstil, yeni ürünü tüylenmeyen kumaş Karvis'i piyasaya sundu. Karvis'in tanıtım toplantısında konuşan Karsu Tekstil Genel Müdürü Atilla Alptekin ürünü, "Sarkmayan, sakalsız, köse viskon" sözleriyle anlattı. Karvis'in yanı sıra kendinden kalıcı esanslı kumaşları da tekstil sektörünün kullanımına sunduklarını belirten Alptekin, bu ürünlerin bazılarının deodorant tesirli, bazılarının da haşere ve sinek kovucu kokular içerdiğini bildirdi. 
   Alptekin, haşere kovucu koku içeren kumaşların özellikle sivrisinek probleminin yaşandığı güney bölgelerinde ilgi görmesini beklediklerini kaydetti. Alptekin, kokulu kumaşların dokumasına mikro koku kapsülleri eklediklerini belirterek, kullanım sırasında hareket ve ısıyla bu kapsüllerin kırılarak kokuyu yaydıklarını anlattı. 
   
   Yabancılarla güçbirliği 
   Yeni ürünleri, ikisi de İsviçre firması olan Filofibra ve Saffimit ile güçbirliği yaparak yüzde 60'ını aldıkları Kırklareli'ndeki Alateks tesislerinde ürettiklerini bildiren Alptekin, şöyle devam etti 
   "Karsu, bu ortaklığı takiben selüloz teknolojisinin öncülerinden Avusturyalı Lenzing'in de teknik desteğini alarak selüloz bazlı kumaşta güçlü bir konuma yerleşti. Ürünlerimizin yüzde 80'ini iç piyasaya verirken, yüzde 20'sini de ihraç ediyoruz. Bu yıl 60 milyon euro ciro hedefliyoruz." 
   
   
</TEXT>
</DOC>
