<DOC>
<DOCNO> 175209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun16.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam güzelini erkek arkadaşı mı kaçırdı 
</HEADLINE>
<TEXT>

     Vietnam'da kaybolan, geçen yılın Vietnam güzeli 18 yaşındaki Pham Thi Mai Phuong'un, İngiltere'de eğitim görmesini istemeyen erkek arkadaşı tarafından kaçırılmış olabileceği iddia edildi. 
     Phuong'un ailesi, 5 ağustosta ülkenin kuzeyindeki liman kenti Hai Pong'da İngilizce kursundan çıktıktan sonra kayıplara karışan kızlarının, Haiphong emniyet müdürünün oğlu olan erkek arkadaşı tarafından kaçırılmış olabileceğini söyledi. 
     Aile, kendisi de polis olan kızlarının erkek arkadaşının, sürekli Phuong'un İngiltere'ye gitmesini istemediğini dile getirdiğini, polise kızının kaybolduğunu bildirdiğinde baba emniyet müdürünün, Phuong'un arkadaşlarıyla birlikte olduğunu söylediğini kaydetti. 
     Phuong'un ailesi, hayatından endişe ettikleri kızlarının birçok kez iyi olduğunu söylemek için telefon ettiğini, ancak yerini söylemekten çekindiğini belirtti. 
     Pham Thi Mai Phuong, geçen yıl Nijerya'da yapılması planlanan, ancak bu ülkede çıkan bir fetvanın 200'den fazla kişinin ölümüne yol açması nedeniyle İngiltere'nin başkenti Londra'ya taşınan ''Dünya Güzellik Yarışması''nda ülkesini temsil etmişti. 
     Phuong, İngiltere'deki Luton Üniversitesi'nde işletme eğitimi görmek üzere burs almıştı. 
     Vietnam'da halk, geleneklere ters düştüğü gerekçesiyle güzellik yarışmalarına karşı çıkıyor. 
     
</TEXT>
</DOC>
