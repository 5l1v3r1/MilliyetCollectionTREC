<DOC>
<DOCNO> 186560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yasam/yas02.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncaklarınla rahat uyu Utku 
</HEADLINE>
<TEXT>

   Grip, yüksek ateş, konuşamama ve sara nöbetleri... Hepsi art arda geldi ve 5 yaşındaki Utku, bu esrarengiz hastalığa 9 ay dayanabildi 
      SEMRA KARDEŞOĞLU 
   
   Gazetelerde şirin bir çocuğun fotoğrafı yanında bir ilan yer alıyordu geçenlerde... International Hospital'ın Yoğun Bakım Ünitesi çalışanlarına teşekkür içeriyordu "İsimleriniz burada değil ama kalplerimizde yazılı. Utku başaramadı ama belki Utku gibi birçok insana ikinci hayat şansını vermeniz dileğiyle..." 
   Leyla - Raci Şahin çiftinin beş yaşındaki oğulları Utku, geçen hafta Kanarya Mezarlığı'nda en sevdiği oyuncakları 'action man'leriyle sonsuz uykusuna yattı. Hayata öylesine sıkı tutunmuştu ki, ender rastlanan bir hastalığın pençesinde tüm olumsuzluklara rağmen, koma halinde dokuz ay direndi. 
   
   Her gün çikolata... 
   Raci Şahin 43 , tek çocuğu Utku'nun mücadelesini şöyle anlattı 
   "Geç baba oldum, bu nedenle Utku daha da değerliydi. İyi yetişmesi için başka çocuk düşünmedik. Çok sağlıklıydı. Gribal bir enfeksiyon geçirdi. Ateşi aniden yükselip konuşamamaya başlayınca hastaneye kaldırdık. Yoğun bakımda dokuz ay tek bir tepki vermeden yaşadı. Bir tek gün öleceğini düşünmedim." 
   Doktorlarının, Utku'nun iyileşse bile eskisi gibi olamayacağını söylediğini belirten babası, şöyle devam etti 
   "Gözleri görsün, konuşabilsin, hareket edemese de olur, ona bakarız diyorduk. Bir ay hastanede yaşadık. Sürekli konuştuk, elini tutup. Sayısız masallar okuduk. Tarkan ve Tarık'ı çok severdi, kasetlerini dinlettik. Sürpriz yumurta ve içinden oyuncak çıkan sakızları çok severdi. Her gün birer tane götürdüm. Mutlaka uyanacak ve sürpriz yumurtaları açacaktı. Büyük sürpriz kendisi olacaktı. O direniyorsa biz de direnecektik. Ama son gün, işte makine dıııtt dedi..." 
   International Hospital Anestezi ve Yoğun Bakım Servisi uzmanlarından Dr. Mustafa Çetin ise, Utku'nun hastalığını ne kendilerinin, ne de danıştıkları yabancı doktorların çözebildiğini söyledi. 
   
   
   
</TEXT>
</DOC>
