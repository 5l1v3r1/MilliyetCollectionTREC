<DOC>
<DOCNO> 184127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo06.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçiler alamadı, hakem düdüğüyle altın madalya aldı.. 
</HEADLINE>
<TEXT>

     Uluslararası Güreş Federasyonu FİLA , İbrahim Cicioğlu'nu, Dünya Güreş Şampiyonasının en başarılı hakemi seçerek, ''Altın düdük'' ile ödüllendirdi. 
     Amerika'nın Newyork kentinde 11-14 Eylül tarihleri arasında gerçekleştirilen Dünya Büyükler Serbest Güreş Şampiyonası'nda FİLA, E kategorisi Türk hakemlerinden Cicioğlu'nu, müsabakalarda gösterdiği başarılı yönetim nedeniyle, şampiyonanın en başarılı hakemi unvanına layık görerek, kendisine altın düdük verdi. 
     Amerika'da, Türk güreşçilerinin madalya kazanamadığı şampiyonada, Türk kafilesinin tek tesellisi ve gururu olan 35 yaşındaki Cicioğlu, FİLA'nın da en genç hakemi konumunda bulunuyor. 
     FİLA tarafından en riskli ve zor müsabakalarda görevlendirilen Cicioğlu, Dünya şampiyonasında 3 Türk hakem Ender Büyükerşan, Celal Taşkıran ve Bekir Çeker ile birlikte görev almıştı. 
     
</TEXT>
</DOC>
