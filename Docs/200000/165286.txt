<DOC>
<DOCNO> 165286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/aspo.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
OLACAĞI BUYDU 
</HEADLINE>
<TEXT>

Brezilya maçında ikinci gol sonrası sahaya inen Türk seyircisi İngilizler'e koz verdi. Ekim ayındaki dev randevu öncesi karalama kampanyasına başlayan Ada basını fırsatı kaçırmadı, olayları yine saptırdı 
Hayal ürünü haberler      İNGİLİZ basını, Brezilya'yı saf dışı bırakarak yarı finale yükselen Türkiye'nin başarısını yine hazmedemedi. Futboldan çok Türk seyircileri ile ilgilenen Ada medyası, olayları kendi işine geldiği gibi saptırdı, sayfalarında hayal ürünü haberler kullandı. Guardian, 10'a yakın Türk taraftarın galibiyet golünün ardından sahaya indiğini, sık sık anonslar yapılarak tribünlerin sükunete davet edildiğini savundu. 
     
'Türkiye öcünü aldı'      GAZETE ayrıca Brezilya'nın beraberlik golü sonrası çıkan kargaşayı da Türk futbolcuların çıkardığını iddia etti. İngiliz basını ayrıca, "Şenol Güneş'in takımı geçen yılın rövanşını aldı" yorumunu da yaptı. İtalya gazeteleri de Türkiye'nin Brezilya'yı elemesini sürpriz olarak değerlendirdi. La Gazzetta dello Sport, "Türkiye devam ediyor ve geçmişin öcünü almayı başarıyor. Bir yıldır böyle bir anı bekliyorlardı" diye yazdı. 
     
İlginç benzetme      MAÇIN oynandığı stat için "Stadyum kırmızıydı" diyen gazete, "Brezilyalı taraftarlar bir sepet çileğin üzerinde bir parça krema gibi gözüküyorlardı" ifadesini de kullandı. Corriere dello Sport ise "Dünya Kupası'nın öcü En fazla beklenen maç 2-2 bitiyor. Türkler beraberlik alıp, şampiyonları eliyorlar. İkinci yarı Türkiye, Brezilya karşısında dengeyi kuruyor, sonra da maça ağırlığını koyuyor" değerlendirmesini yaptı. 
     
Melankolik veda      BREZİLYA medyası, takımlarının büyük hatalarla adeta kendi ipini çektiğini yazarken, teknik direktör Carlos Alberto Parreira'yı da yanlış taktik uygulamakla suçladı. Jornal do Brasil gazetesi, "Melankolik veda" başlığını atarken Parreira'nın koltuğunun sağlam olmadığını öne sürdü. Estado de S.Paulo de defansın "hatalar festivali" sergilediğini yazdı. Gazete, Rüştü ve Bülent'in Brezilya'yı yarı finalden ettiğini belirtti. 
     
'Brezilya'nın iflası'      FRANSIZ gazeteleri, A Milli Takım'ın, Brezilya'yı elemesine geniş yer ayırdı. L'Equipe, "Brezilya'nın İflası" başlığını attı. Gazete en fazla yıldızı kaptan Bülent'e verdi. Liberation gazetesi ise "Yedek oyuncular Brezilya'ya ihanet etti" yorumunu yaparken, Türkiye'nin ikinci yarı çok kararlı ve diri olduğunu yazdı. Le Parisien de "Türkiye, Brezilya'yı eledi" manşetini kullandı. 
     
Gövde gösterisi      YUNAN basını da Türkiye'nin zaferini, "Türkler bileklerinin hakkıyla kazandılar ve güçlerini bir kez daha gözler önüne serdiler" şeklinde değerlendirdi. Goal News gazetesi, "Komşularımız, Brezilya karşısında son derece akıllıca oynadılar" dedi. Filathlos gazetesi ise, "Türkler intikamlarını aldılar" başlıklı haberinde, "İntikam, sadece anılar sıcakken alınmaz. Türkler dün gece gövde gösterileriyle herkesi buna tanık ettiler" yorumunu yaptı. 
     
DURDURUN O'NU Dünya'da Türk imajını yenileyen futbol yüzünden, hem de sahada çok iyi giderken, adımızın üzerine çizgi çekilmesine izin vermeyin 
     Milliyet'in görüşü 

     Bu iş böyle gitmez sevgili ateşli taraftarlar. Her sevindiğinizde sahaya atlayamaz, her kızdığınızda elinize geçenleri sahaya atamazsınız. Tarifi açık, cezası belli, sonuçları berbat eylemleri yapmakta ısrar ederseniz UEFA "bizi", biz de sizleri defterden sileriz. 
     Acı ama, gerçek bu. 
     Türk Milli Takımı gol yediğinde sahada futbolcularla birlikte dans eden İngiliz seyircisine "skandal" yorumu getiren bizler, aynı densizliği elinde Türk bayraklı kişiler yaptığında mazur mu göreceğiz. 
     Hadi yaptık diyelim... Muhtemel cezaları, "Türk'ün Türk'ten başka dostu yok" hamaseti ile mi ödeyeceğiz. 
     Ödedik diyelim... Avrupa Şampiyonası maçımızı tarafsız bir sahaya aldırmak için olmadık girişimlerde bulunan İngilizler'in ekmeğine yağ süren "sevinç özürlü" vatandaşlarımızı sineye mi çekeceğiz. 
     Bizden bu kadar fedakarlık beklemeyin. 
     Ulusal takıma, bile bile kötülük ederek sevgimizi de tüketmeyin. 
     Eylemleriniz şuursuz ise, lütfen kendinize gelin. 
     Ya maça gitmeyin, ya sakinleştirici alın, ya da ayakkabı bağlarınızı birbirine bağlayın, ama artık ne sahaya atlayın, ne de bir şeyler atın. 
     Şemsiye tersine dönmek üzere... Dünya'da "Türk" imajını yenileyip altını bir kez daha çizen futbol "yüzünden", hem de sahada çok iyi giderken, adımızın üzerine çizgi çekilmesine müsade etmeyin. 
     En büyük sorumluluk, sahaya atlayana en yakın olandadır. Yanınızdaki densizi durdurun lütfen. Yoksa "O", Milli Takım'ı durduracak. 
     
En prestijli formaBrezilya'nın malzemecisi karşılaşma sonrası Milli Takım'ın soyunma odasına geldi ve "Sahada değişiklik yapamayan oyuncularımız forma istiyor" dedi 
     MEHMET DEMİRCAN 

     Şaşırıp kaldılar 
     A Milli Takım oyuncuları soyunma odasında Brezilya maçının sevincini yaşarken bir anda içeriye giren davetsiz misafir herkesi şaşkına çevirdi. Sambacılar'ın malzemecisi elinde bir çantayla futbolcuların karşısına dikildi. Çantadan Brezilya formalarını çıkaran malzemeci, "Bazı oyuncularımız sahada forma takası yapamamış. Sizden formalarınızı istiyorlar. Onlar da kendi formalarını gönderdiler" dedi. 
     
     Rüştü'ye ilgi 
     KARŞILAŞMA bitiminde Brezilya soyunma odasında da ilginç sahneler yaşandı. Ay - Yıldızlı ekibimizin başarılı kalecisi Rüştü, eski hocası Parreira'yı ziyaret etti. Ünlü hoca ile uzun süre sohbet eden tecrübeli file bekçisi maç içinde tartıştığı Ronaldinho'ya sarıldı. İkili birbirinden özür dilerken, Brezilyalı oyuncuların Rüştü'ye müthiş bir ilgi gösterdikleri ve yeni kulübü Barcelona'da başarılar diledikleri belirtildi. 
     
'Seyahatler artık bitti'      MİLLİ Takım Teknik Direktörü Şenol Güneş, yarı finalde eşleştikleri Fransa'dan çekinmediklerini söyledi. Güneş, "Bu turnuva boyunca çok seyahat ettik. Ancak Paris bizim için artık son durak. Fransa'yı burada yenip, pazar günü yine Paris'te final oynayacağız. Kupayı istiyoruz ve alacak güçteyiz" ifadelerini kullandı. 
     FUTBOL Federasyonu Başkanı Haluk Ulusoy ise "Bizi rahat bıraksınlar. Türkiye'yi başarıyla temsil etmeye devam edelim. Bazı kesimler köstek olacaklarına destek olsunlar ve Milli Takım zirveye çıksın. Bu çocuklarla ne kadar övünsek azdır. Yine büyük başarılara imza atıyorlar" diye konuştu. 
     
'Yazık oluyor'      UEFA Asbaşkanı Şenes Erzik, Brezilya maçındaki seyirci taşkınlıklarına tepki gösterdi. Erzik, "Pırıl pırıl gençlerimiz, dünya devi Brezilya karşısında futbol ziyafeti veriyor. Ancak uslanmayan seyircimiz böylesine büyük bir zafere gölge düşürüyor. Bu görüntüler son bulmalı" dedi. 
     AY - Yıldızlı ekibimiz dün St. Etienne'den trenle Paris'e geçti ve günü dinlenerek tamamladı. Teknik Direktör Şenol Güneş'in izin verdiği oyuncularımız, akşam saatlerinde şehrin tarihi ve turistik yerlerini gezip, stres attı. Milliler bugün yapacakları antrenmanla hazırlıklarını sürdürecek. 
     
Yarı finale özel önlem      PARİS'TE yarın oynanacak Türkiye - Fransa maçında güvenlik önlemleri artırılacak. Statların güvenliğinden sorumlu olan Jacques Thibault, seyircilerin sahaya girmesini önlemek amacıyla, Stade De France'ın tribünlerinin önündeki engellerin yükseltileceğini açıkladı. 
     
Barthez'in izni bitti      FRANSA'NIN yıldız kalecisi Barthez, Teknik Direktör Santini'den aldığı iki günlük babalık iznini tamamladı ve tekrar kampa katıldı. Barthez'in Türkiye ile yapılacak maçta forma giymesi bekleniyor. 
     
İngiliz kampı Belek'te      İNGİLTERE Milli Takımı, Türkiye maçı öncesi Belek'te kamp yapacak. Antalya'da incelemeler yapan Spor Koordinatörü Marcel Jansen, Belek'teki Arcadia Golf Sport Resort Otel'de kamp yapmanın yararlı olacağını belirtti, "Avrupa'da bu kalitede tesis bulmak zor" dedi. 
     
Taraftara para cezası      TÜRKİYE'NİN, ABD ile oynadığı ilk maçta sahaya şişe atan genç Türk seyircisi, çıkartıldığı mahkemede bin euro para cezası ödemeye mahkum edildi. İsmi açıklanmayan taraftar, para cezasını ödemediği takdirde, 50 gün hapis yatacak. Mahkeme, 3 yıl boyunca sportif karşılaşmalardan men cezası da verdi. 
     

</TEXT>
</DOC>
