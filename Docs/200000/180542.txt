<DOC>
<DOCNO> 180542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo15.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da olağanüstü saatler... Kırmızı alarm verildi 
</HEADLINE>
<TEXT>

     Trabzonspor Kulübü Başkanı Özkan Sümer'in istifa kararını duyan divan kurulu, bazı eski ve yeni yöneticiler ile Trabzonspor Taraftarlar Derneği Başkanı Selim Doğan ve Trabzonspor Taraftarlar Birliği Başkanı Adem Söğüt, Özkan Sümer ile görüşmek için Mehmet Ali Yılmaz Tesisleri'ne geldi. 
     Trabzonspor Kulübü Divan Kurulu Başkanı Nizametten Algan, Özkan Sümer ile görüşmesi öncesinde yaptığı açıklamada, Sümer'in onurlu bir davranış gösterdiğini belirterek, ''Ancak Özkan Sümer hem kulüp başkanıdır hem kulübün de ona ihtiyacı vardır. Özkan Sümer, takdir edilecek bir davranış göstermiştir'' dedi. 
     Tahkim Kurulu'nun bir takım talimatlarla böyle bir davranış gösterdiğini ileri süren Algan, ''Bizim bildiğimiz suç sabitse ceza da sabittir. Ancak Tahkim Kurulu böyle bir kararı aldı'' diye konuştu. 
     Algan, Sümer ile görüşüp onu ikna etmeye çalışacağını da sözlerine ekledi. 
     Trabzonspor Taraftarlar Derneği Başkanı Doğan ile Trabzonspor Taraftarlar Birliği Başkanı Söğüt de, Sümer ile görüşüp onu ikna etmeye çalışacaklarını söylediler. 
     
</TEXT>
</DOC>
