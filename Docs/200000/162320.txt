<DOC>
<DOCNO> 162320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur20.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Gül'e teşekkür mektubu... 
</HEADLINE>
<TEXT>

     ABD Dışişleri Bakanı Colin Powell'ın, Dışişleri Bakanı ve Başbakan Yardımcısı Abdullah Gül'e gönderdiği bir mektupla, İslam Konferansı Örgütü'nün İKÖ Tahran'da yapılan zirvesi çerçevesinde ilettiği mesajlar için teşekkür ettiği öğrenildi. 
     Diplomatik kaynaklardan edinilen bilgiye göre, Powell, 28-29 Mayıs'ta İran'ın başkenti Tahran'da yapılan İKÖ 30. Dönem Dışişleri Bakanları Toplantısı'nın ardından, Gül'e bir mektup gönderdi. 
     Mektupta, Gül'ün toplantıda yaptığı konuşmayı takdirle karşıladıklarını belirten Powell, bu konuşmanın içerdiği mesajların iletilmesine devam edilmesi telkininde bulundu. 
     Gül, zirvede yaptığı konuşmada, İslam ülkelerinin yeni bir vizyonla hareket etmesi gerektiğine dikkat çekerek, ''Bu vizyon iyi yönetimin, saydamlığın ve hesap sorulabilirliğin hüküm süreceği, temel haklar ve özgürlüklerle kadın-erkek eşitliğinin üstün tutulacağı ve kaba, retorik ve sloganların yerinin olmayacağı bir vizyon olmalıdır. Kısacası önce kendi içişlerimize çekidüzen vermeliyiz'' demişti. 
     
</TEXT>
</DOC>
