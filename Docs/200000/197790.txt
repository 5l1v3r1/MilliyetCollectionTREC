<DOC>
<DOCNO> 197790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun24.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'daki yangından kurtulan Türk öğrenciler anlatıyor... 
</HEADLINE>
<TEXT>

     Moskova'daki Partice Lumumba Halkların Dostluğu Üniversitesi yurdunda dün sabaha karşı çıkan yangında ölen öğrenci sayısı 36'ya yükseldi. 
     Yangından şans eseri kurtulan Alpcan Yıldırım ve Can Türkyılmaz, dehşet anını A.A Moskova Moskova Temsilcisi'ne anlatırken, şoku üzerlerinden atamadıkları görüldü. 
     Ankaralı öğrenciler, yangının çıktığı 6 nolu yurdun 5. katında kaldıklarını belirterek, şunları kaydettiler 
     ''Gece yarısı 01.00 sıralarında karnımız acıktı ve yakınlardaki bir kantine giderek bir şeyler atıştırmayı kararlaştırdık. Çok fazla bir süre geçmeden gelen gürültü üzerine kantinden dışarıya çıktık. Her taraf duman içindeydi. Çok keskin olan bir koku dışarıda bile nefes almamızı zorlaştırıyordu. İnsanların yardım isteyen sesleri şu anda bile kulaklarımızdan gitmiyor.'' Yangından sonra ortalığın tamamen karıştığını ve tam bir kargaşa yaşandığını kaydeden Türk öğrenciler, kimi öğrencilerin pencerelerden dışarıya atladığını gördüklerini ve birçok kişinin pencerelerden atlarken yaralandığını söylediler. 
     Diğer bloklardan gelen öğrencilerin yurda girerek insanları kurtarmaya çalıştıklarını kaydeden Türk öğrenciler, birlikte aynı odada kaldıkları Kongolu arkadaşlarının yangın sırasında odada bulunduğunu ve onu kurtarmaya çalıştıklarını, ancak kapıdaki güvenlik güçlerinin kendilerine izin vermediğini ifade ettiler. 
     Kongolu arkadaşlarından hala haber alamadıklarını söyleyen Türk öğrenciler, itfaiyenin zamanında geldiğini, ancak alev alan binaya su sıkmaya çok geç başladığını belirttiler. 
     İtfaiyenin binaya su sıkmaya yurttakileri kurtarmak için içeri giren çok sayıda kişi yüzünden geç başladığını kaydeden Türk öğrenciler, şunları söylediler 
     ''Bu yüzden yangın kısa sürede tüm binayı sardı. Odamızın nasıl yandığını gördük. Tüm eşyalarımız kül oldu. Üzerimizdeki montlar dışında giyecek hiçbir şeyimiz yok. Okul kimliğimizi ve pasaportlarımızı Allah'tan yanımıza almışız. Çünkü dışarıda çok sık kontrol olduğu için pasaportlarımızı sürekli yanımızda taşıyoruz. Şu ana kadar ne Türk büyükelçiliğinden ne de yurt yönetiminden bir yardım almadık. Umutla bekliyoruz.'' Alpcan Yıldırım, Rusya'ya geçen yıl gelirken, Can Türkyılmaz da Ankara'dan Rusya'ya bu yıl gelmiş. Yıldırım, Ekonomi 1. sınıfta okurken, Türkyılmaz bir hafta önce geldiği Moskova'da hazırlık okuyacak. 
     
</TEXT>
</DOC>
