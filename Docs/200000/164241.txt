<DOC>
<DOCNO> 164241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko02.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen'e çifte 'kriz' tekzibi 
</HEADLINE>
<TEXT>

'Kriz yok ama öncü sinyalleri var' diyen Kürşad Tüzmen'e, Başbakan Yardımcısı Şener'den 'Öncü sinyal yok', Bakan Babacan'dan da 'Kriz edebiyatından vazgeçelim' yanıtı geldi 
     ÖNDER YILMAZ Ankara, NEVSAL ELEVLİ Londra 

     Başbakan Yardımcısı Abdüllatif Şener, "Krizin öncü sinyalleri geliyor" diyen Devlet Bakanı Kürşad Tüzmen'in sözlerini birkaç saat farkla tekzip etti düzeltti . Şener, "Krizin öncü sinyali söz konusu değil. Dolardaki düşüklük normaldir ve bir krizi getirmez" diye konuştu. 
     Tüzmen dün sabah 29. Uluslararası Ayakkabı Moda Fuarı'nın CNR Expo Fuar Merkezi'ndeki açılışında yaptığı konuşmada, doların 1 milyon 650 - 1 milyon 700 bin seviyesinde olması gerektiğini söyledi. Tüzmen, dolar kurundaki düşüş olmasaydı ihracat gelirinin 3 milyar dolar daha fazla olacağını söyledi. 
     Kurda suni bir iniş olduğunu, bunun bir şekilde dengeye geleceğini kaydeden Tüzmen, "Önemli olan bunların ani olmamasıdır" dedi. Tüzmen, şu anda bir krizin söz konusu olmadığını ama öncü sinyallerin geldiğini söyledi. İhracatın ithalatı karşılama oranının yüzde 60 sınırında tehlike yarattığını kaydeden Tüzmen, bu oranın şu anda yüzde 66 seviyesinde olduğunu anlattı. Tüzmen'in verdiği bilgiye göre ihracat 1 Ocak - 15 Haziran döneminde yüzde 33 artarak 19.5 milyar dolar oldu. 
     
     İlk tekzip Müsteşarlık'tan 
     Tüzmen'in bu sözlerinin hemen ardından kendisine bağlı olan Dış Ticaret Müsteşarlığı'ndan gazetelere telefonla yapılan açıklamada sadece ihracat - ithalat dengesinin kast edildiği ve ekonominin tamamı için söylenmediği belirtildi. 
     Şener ise "Ekonomi gayet rayında gidiyor. Dolar kurundaki iniş herhangi bir olumsuzluğa yol açacak düzeyde değil. İhracat yapanları sıkıntıya sokuyor olsa dahi, ihracat rakamlarındaki artışı dikkate almak gerekiyor. Ayrıca bizim ihracatta işimiz dolarla değil euro ile" dedi. Şener, Tüzmen'in açıklamalarının gelecekte bir kriz yaşanacağı anlamını taşımadığını kaydederken, "Bütün göstergelerimiz iyi. Bakan da krizin söz konusu olmadığını söylüyor. Öncü göstergeler de söz konusu değil. Hükümet her şeye h kim durumda. Endişe edilecek bir durum yok" dedi. 
     
     'Gölge etmeyelim' 
     Devlet Bakanı Ali Babacan, "Türkiye artık kriz edebiyatını geride bırakmalı" dedi. Babacan, İngiltere'de Hazine'den sorumlu Maliye Bakan Yardımcısı Paul Boateng ile yaklaşık bir saat görüştükten sonra gazetecilerin sorularını yanıtladı. Tüzmen'in "Kriz yok ama öncü sinyali var" sözlerini değerlendiren Babacan, "Son kurlarla ihracatçılarımızın güçlük çektiğini biliyoruz. Ama Türkiye artık kriz terminolojisini, edebiyatını geride bırakmalı. Geleceğe hep beraber umutla bakıyoruz, bakmalıyız" dedi. 
     Londra'da olumlu izlenimler aldıklarını belirten Babacan "Türkiye'ye bakış hızla olumluya doğru değişiyor. Önemli olan serbest piyasa mekanizmasının işlemesi, hükümetin de bunun için altyapı hazırlaması. Bir bakıma gölge etmememiz gerekir" dedi. 
     
Kriz çıkmaz çünkü...      Şener, dolar kurunun krize neden olmayacağını şöyle açıkladı 

</TEXT>
</DOC>
