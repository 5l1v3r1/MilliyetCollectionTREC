<DOC>
<DOCNO> 170477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/guncel/gun10.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan doktor olay yerinden kaçtı 
</HEADLINE>
<TEXT>

Diş doktoru Sarp'ın aracıyla bir taksiye çarptığı kazada bir kişi ağır yaralandı. Sarp'ın 5 yıl önce bir arkadaşını öldürüp denize atmaktan yargılandığı ortaya çıktı 
     MUSTAFA KURTARAN 

     Beşiktaş'ta aşırı hız yapan diş doktoru Kamuran Sarp, dün sabaha karşı Barbaros Bulvarı'nda yolcu indiren bir taksiye arkadan çarptı. Taksiden inen Oktay Dikmen ile diğer yolcu Uluç Yuca'nın yaralandığı kaza yerinden kaçan Sarp, olaydan iki saat sonra Beşiktaş Polis Merkezi'ne giderek teslim oldu. 
     Otomobilinde bir bira kutusu bulunan Sarp'ın ifadesinde alkollü olduğu ve kaza sonrası paniğe kapıldığı için kaçtığını söylediği öne sürüldü. Sarp'ın, ifadesinin alınmasının ardından savcının talimatıyla serbest bırakıldığı bildirildi. 
     Sarp, 5 yıl önce tekstilci arkadaşı Müfit Bozkır'ı öldürüp denize atmakla suçlanmıştı. İddiaya göre Bozkır, iki arkadaşıyla birlikte Sarp'a dişlerini yaptırdı. Sarp, arkadaşlarının tedavi parasını vermeyen Bozkır'ın kalbine bıçak sapladı. Sarp, hastaneye götürürken ölen Bozkır'ı Çorlu'daki yazlığına götürdü. Daha sonra denize attı. Bozkır'ın cesedi bulunamazken, iki arkadaşıyla yargılanan Sarp, cinayet suçlamasıyla bir yıl yargılandıktan sonra beraat etti. 
     

</TEXT>
</DOC>
