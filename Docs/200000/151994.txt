<DOC>
<DOCNO> 151994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/spor/spo01.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen zinciri kırdı 
</HEADLINE>
<TEXT>

Beşiktaş'ı son haftalarda tek başına sırtlayan ve formuyla parmak ısırtan yıldız oyuncu, uzun bir aradan sonra Çek Cumhuriyeti karşılaşması için Milli Takım'a davet edilecek 
     BİLAL MEŞE 

     Sakatlığı geçti 
     BEŞİKTAŞ'TA son haftalardaki formu ve attığı gollerle yeniden gündeme oturan Sergen Yalçın uzun bir aradan sonra yeniden Milli Takım'a çağrılacak. Siyah - Beyazlı futbolcu, Çek Cumhuriyeti ile 30 Nisan'da oynanacak özel maçın kadrosunda yer alacak. Bu arada hafif sakatlıkları bulunan Sergen ile Ahmet Dursun'un Elazığspor karşılaşmasında oynayabilecekleri belirtildi. 
     
     Yeni isimler 
     MİLLİ Takım Teknik Direktörü Şenol Güneş'in yarın açıklayacağı kadroda Sergen'in yanısıra Galatasaray'ın başarılı oyuncularından Volkan ve Ümit Milli Takım'da oynayan Fatih de yer alacak. Öte yandan tedavi olmak amacıyla Almanya'ya giden kaleci Rüştü'nün büyük bir olasılıkla kadroya Prag'da katılacağı, Çek Cumhuriyeti karşısında kaleyi Ömer'in koruyacağı belirtildi. 
     
Ümraniye'ye bahar geldiKartal'ın dünkü çalışması neşe içinde geçti. Nouma şokunu üzerinden çabuk atan futbolcular birbirleriyle şakalaştı, Tayfur'a özel doğum günü pastası hazırlandı 
     ELAZIĞSPOR maçının hazırlıklarını sürdüren Beşiktaş'ın dünkü antrenmanında futbolcuların bir hayli neşeli oldukları gözlendi. İlhan Mansız'ın sadece çift kaleye katıldığı çalışmada, Teknik Direktör Lucescu oyuncularına birebir adam markajı, pres, dripling ve ardından da taktik maçı yaptırdı. Çalışma bitiminde futbolcuların sevinç gösterileri ilgiyle izlendi. 
     ANTRENMANDAN sonra Kaptan Tayfur'un doğum günü kutlandı. Menajer Sinan Engin ve takım arkadaşları tecrübeli oyuncuya özel bir pasta getirdiler. Tayfur, pastayı keserken, "Yaşımı sormayın" deyince, Serdar "48 yaşına basıyor da" diye takıldı. Sergen Yalçın ise, Lucescu'yu kastederek "Pastayı önce babana ver" dedi. Bu arada yıldız oyuncu sadece düz koşu yaptı. 
     
Nouma ayıldı Fransız yıldız, ülkesine gitmedi, Beşiktaş'ı dava etmek için harekete geçti 
     ORHAN YILDIRIM 

     FENERBAHÇE maçındaki gol sevinci yüzünden takımdan uzaklaştırılan Pascal Nouma, dün kaptan Tayfur'un doğum günü için Ümraniye Tesisleri'ne geldi. Fransız yıldız daha sonra takım arkadaşları ile birlikte Tayfur'un Acarkent'teki evine giderek tecrübeli oyuncu için hazırlanan sürpriz partiye katıldı. Nouma burada tek tek arkadaşları ile vedalaştı. 
     DUYGUSAL anların yaşandığı partide Futbol Şube Sorumlusu Yıldırım Demirören, menajer Sinan Engin ve Teknik Direktör Lucescu da vardı. Rumen hoca, Fransız yıldıza, "Hakkını sonuna kadar ara" dedi. Bunun üzerine bu sabah ülkesine gidecek olan Nouma, dönüş biletini açığa alıp, menajerine haber gönderdi ve Siyah - Beyazlı kulübü dava etmeye karar verdi. 
     
     Konuşma yasağı 
     MENAJER Sinan Engin, futbolculara Pascal Nouma konusunda konuşma yasağı getirdi, taraftara da mesaj yolladı. Beşiktaş için en önemli olayın şampiyonluk olduğunu belirten Engin, "Nouma olayı artık kapansın. Beşiktaş demek 100. yılda şampiyonluk demek. Bunu kimse unutmasın. Tribünler de desteklerini sürdürsün" dedi. 
     


SPOR 


























</TEXT>
</DOC>
