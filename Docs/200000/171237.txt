<DOC>
<DOCNO> 171237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur24.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıtta ek vergiye Anayasa Mahkemesi'nden iptal.. 
</HEADLINE>
<TEXT>

     Anayasa Mahkemesi, bu yıl için motorlu taşıtlardan bir defaya mahsus ek vergi alınmasına ilişkin hükmü iptal etti ve yürürlüğünü durdurdu. 
     Yüksek mahkeme, emlaktan ek vergi alınmasına ilişkin hükmün iptali istemini ise reddetti. 
     Anayasa Mahkemesi Başkan Vekili Haşim Kılıç tarafından yapılan açıklamaya göre, ek motorlu taşıtlar vergisi iptal edilerek yürütmesi durduruldu. 
     Kılıç, yasanın 1. maddesiyle motorlu taşıtlardan bu yıl için bir defaya mahsus ek vergi alınmasına ilişkin hükmün oy çokluğuyla iptaline karar verildiğini bildirdi. 
     Ek emlak vergisinin ise anayasaya aykırı olmadığına karar verildi. 
     Bu karar ile birlikte vergisini ödeyenler için belirsiz bir durum ortaya çıktı. Ek vergileri ödeyenler yürütmenin durdurulmasına karşın ödedikleri vergiyi geri alamayacakları öne sürülüyor. Ek verginin ikinci taksidi ise ödenmeyecek. Vergilerini şu ana kadar ödemeyenler bir daha ek vergi vermeyecekler. 
     Ek verginin iptalini sağlayan CHP'liler ise vergilerini ödeyen yurttaşların paralarını geri alabileceklerini öne sürüyor. Bu konudaki kargaşa henüz giderilmedi. 
     Hükümet, yeni kaynak yaratmak üzere motorlu taşıtlardan ve emlaktan, bu yıl için ek vergi almayı kararlaştırırken iki kalemden toplam 1.7 katrilyon liralık gelir hedefleniyordu. 
     Ek vergilerin şu ana kadar yaklaşık 330 trilyonluk bölümü toplanabilmişti. 
     
</TEXT>
</DOC>
