<DOC>
<DOCNO> 166939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur44.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem "deli" hem de "akıllı" raporu gelince... 
</HEADLINE>
<TEXT>

     Tekirdağ'ın Çorlu İlçesi'nde, 3 kişiyi öldürdüğü, 2 kişiyi de yaraladığı iddia edilen sanık Yavuz Yapıcıoğlu hakkında İstanbul Adli Tıp Kurumu'ndan ''akli dengesinin yerinde olup olmadığına ilişkin'' 2 farklı rapor geldi. 
     Tekirdağ Ağır Ceza Mahkemesi'ndeki duruşmaya, tutuklu sanık Yavuz Yapıcıoğlu 40 katılmazken, sanığın avukatı Serkan Ercin katıldı. 
     Avukat Ercin, duruşmada, sanık Yapıcıoğlu hakkında İstanbul Adli Tıp 4. İhtisas Dairesi raporuna göre ''cezai ehliyetinin bulunmadığı paranoyak, şizofren'' hastalığının bulunduğunu, ancak İstanbul Adli Tıp Gözlem İhtisas Dairesi'nden ise ''sanığın ceza ehliyetinin tam olduğu'' yönünde rapor verildiğini belirtti. Ercin, 2 ayrı rapor arasında çelişki olduğunu ifade ederek, Adli Tıp Kurumu Genel Kurulu'ndan görüş sorulmasını talep etti. 
     Mahkeme Başkanı, Adli Tıp Gözlem İhtisas Dairesi ile Adli Tıp 4. İhtisas Dairesi arasında görüş farklılığının dikkate alınarak, dosyanın mevcut kararlarla birlikte Adli Tıp Kurumu Genel Kurulu'na gönderilmesini, sanık Yapıcıoğlu'nun diğer duruşmada hazır edilmesi için yazı yazılmasına ve tutukluk halinin devamına karar verdi. 
     
     OLAY 
     Sağlık Mahallesi'nde 23 Aralık 2002 tarihinde, Çorluspor Tesislerinin bekçisi Hüseyin Yumuk 45 ile Özcan Karagözoğlu ve Şakir Temürçi'yi 44 , başlarına sert cisimle vurularak öldürülmüştü. Aynı gece, Tonguçlar Cami İmamı Salih Baş 36 ve Beytullah Güngen de yaralanmıştı. 
     Akli dengesi yerinde olmadığı iddia edilen Yavuz Yapıcıoğlu 40 , olayların faili olduğu iddiasıyla yakalanmıştı. 
     Yapıcıoğlu, daha önce de Balıkesir'de babaannesini öldürdüğü için Manisa Ruh ve Sinir Hastalıkları Hastanesi'nde tedavi görmüştü. 
     Çorlu'daki Süleymaniye Camii'nde 3 yıl önce de Belçikalı bir turiste saldıran Yapıcıoğlu, bacağından vurularak etkisiz hale getirilmişti. 
     
</TEXT>
</DOC>
