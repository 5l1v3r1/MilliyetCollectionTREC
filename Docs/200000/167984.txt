<DOC>
<DOCNO> 167984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun06.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes "Mollalar dolar milyoneri.." 
</HEADLINE>
<TEXT>

     Amerikan finans dergisi Forbes, ''Dünya ve bölge açısından yarattığı nükleer tehlike nedeniyle dikkatleri üzerine toplayan İran'ı yöneten mollaların, ülkenin tüm kaynaklarını ellerinde topladıkları ve büyük bir hızla zenginleştikleri''ni yazdı. 
     Forbes, son sayısında, İran ve rejimini kapak konusu yaptı. ''Mollaların, rejime başkaldıran gençleri sindirmek için kırsaldan getirdikleri, elleri demir sopalı ve motosikletli saldırganları kullandıklarını'' yazan dergi, ''İran'ı kim kontrol ediyor '' sorusuna da cevap aramaya çalıştı. 
     Dergideki yazıda, ''İran'ı ılımlı Cumhurbaşkanı Muhammed Hatemi ya da reformcu parlamentonun kontrol etmediği kesin'' denilirken, ''kontrolün büyük lider Ayetullah Ali Hamaney'in bile elinde olmadığı'' savunuldu. Yazıda şu görüşlere yer verildi 
     ''İran'da hala kontrolü Ayetullah Humeyni yanlıları ellerinde bulunduruyor. Gerçek iktidar, ülkeyi perde gerisinden yöneten ve tüm zenginliklerini ellerinde toplamış olan bu kişilerde. 
     1979 devrimi yabancı yatırımcıların ve ülkenin zengin ailelerinin mallarına el konulmasıyla sonuçlanmıştı. Bugün ise mollalar, değer ifade eden her şeyi ellerine geçirmiş durumdalar. Bunlara bankalar, oteller, otomobil ve kimya kompleksleri, ilaç ve tüketim malı üreten kuruluşlar dahil bulunuyor. 
     Bu varlıklar İslami yardım kuruluşlarına devredilmiş görünüyor. Aslında bu kuruluşların denetimi mollaların elinde. Mollalar ve onların destekçilerinin mali kaynakları buradan sağlanıyor.'' 
     
     ''TEK TEHLİKE NÜKLEER DEĞİL'' 
     Yazıda, ''İran'ın yarattığı tek tehlikenin nükleer silah üretimi olmadığı, Tahran rejiminin 'gölge' diye nitelendirilen bir dış politika izleyerek yurtdışındaki terörist grupları desteklediği'' de öne sürüldü. 
     ''Tüm bunları kontrol eden mekanizmanın başında ise Ali Ekber Haşimi Rafsancani'nin bulunduğunu'' yazan Forbes'da, ''Rafsancani'nin, Humeyni'nin sağ kolu olduğu, 1989'dan 1997'ye devlet başkanlığı yaptığı ve şimdi de yürütme konseyi başkanlığını üstlendiği'' hatırlatıldı. 
     Yazıda, ''Rafsancani'nin böylece 24 yıldır İran'ın başında bulunduğu'' vurgulandı. 
     ''İran'ın nükleer programını Rafsancani'nin başlattığı, özelleştirmenin başının da yine onun olduğunun'' vurgulandığı yazıda, Rafsancani ailesinin yönetime nasıl ''dal-budak saldığı'' da şöyle anlatıldı 
     ''Kardeşi ülkenin en büyük bakır şirketinin başında. Kayınbiraderi Kerman eyaletine vali oldu. Kuzeni, 400 milyon dolar cirosu olan fıstık ihracatını yönlendiriyor. Oğlu ve yeğeni Petrol Bakanlığı'nı kontrol ediyor. Diğer oğlu 700 milyon dolarlık Tahran metro projesinin başında. Aile, ülkenin en büyük petrol şirketi, Daewoo otomobil montaj fabrikası ve ülkenin tek özel havayolu şirketini de kontrol ediyor.'' Forbes, mollaların, kendileri zenginleşirken vatandaşları anlamsız bir yoksulluğa sürüklediğini yazarken, dünya petrolünün yüzde 9'una ve doğalgazının yüzde 15'ine sahip olan İran'da ulusal gelirin bugün, devrimden öncekine oranla yüzde 7 daha düşük olduğuna, her yıl ülkeden, başta Dubai olmak üzere güvenlikli yerlere kaçırılan sermayenin ise 3 milyar doları aştığına dikkati çekti. 
     
</TEXT>
</DOC>
