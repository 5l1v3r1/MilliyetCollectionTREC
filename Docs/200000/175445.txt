<DOC>
<DOCNO> 175445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun21.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar iktidar partisinden adaylarına ilginç talimatlar.. 
</HEADLINE>
<TEXT>

     Bulgaristan'da sonbaharda yapılacak yerel seçimlere hazırlanan iktidardaki İkinci Simeon Ulusal Hareketi NDSV , adaylarına yönelik ilginç talimatlar içeren bir el kitabı hazırladı. 
     Ülkenin eski Kralı Simeon Sakskoburgotski etrafında 2 yıl önce kurulan genç parti, üyelerinin tecrübesizliğini telafi etmek için yoğun çaba harcıyor. 
     El kitabında yer alan talimatlara göre, basının karşısına çıkan belediye başkanı, belediye meclisi üyesi ve köy muhtarları adaylarının sağa sola bakması, kısa çorap giymesi ve derin nefes alması yasak. 
     Kitapta adaylara şu tavsiyelerde bulunuluyor 
     ''TV stüdyosunda, ceketinizin alt kısmını çekip öyle oturun, ceketinizin omuzları havada kalmasın. Sakın sağa sola bakınarak, heyecanlanmayın. Konuştuğunuzda aşağıya bakarsanız, yalan söylediğinizi zannederler. Sunucuya veya stüdyodaki rakibinize doğru bakın. Bol bol gülümseyip, konuşmanızda atasözü ve deyimler kullanın.'' Bayan adaylar için özel bir bölümünün ayrıldığı el kitabında, bayanların pudra, fondöten, rimel gibi makyaj malzemeleri kullanmaları ve külotlu çorap giymeleri gerektiği belirtildi, ayak parmakları ve topuğun görüneceği şekilde ayakkabılar giymemeleri istendi. 
     Adaylara ayrıca, gazetecilere ''insanca'' yaklaşmaları tavsiye edildi. 
     El kitabında yer alan talimatların, seçimlere kadar hafta sonları düzenlenecek seminerlerde NDSV adaylarına öğretileceği bildirildi. 
     
</TEXT>
</DOC>
