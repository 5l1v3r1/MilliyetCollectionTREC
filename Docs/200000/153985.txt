<DOC>
<DOCNO> 153985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko04.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı çok mutlu ''Tekel ve Tüpraş'a büyük ilgi var'' 
</HEADLINE>
<TEXT>

     Maliye Bakanı Kemal Unakıtan, Londra'daki temaslarını tamamlayarak yurda döndü. 
     Bakan Unakıtan, Atatürk Havalimanı'nda yaptığı açıklamada, Pazar günü özelleştirmeyle alakalı olarak Citigroup'un düzenlediği program çerçevesinde Londra'ya gittiğini belirterek, burada özelleştirilecek kurumlara ilişkin dünyanın önde gelen finans kuruluşlarıyla görüştüklerini kaydetti. 
     Görüşmelerin özellikle TEKEL ve TÜPRAŞ üzerinde odaklandığını belirten Unakıtan, Milli Piyango ile ilgili olarak da altyapı çalışmaları yaptıklarını ifade etti. 
     TEKEL'in sigara ve alkol olarak iki ayrı kısımda satılacağını belirten Unakıtan, ikisinde de blok satışı benimsediklerini söyledi. 
     Unakıtan, ''TEKEL ve TÜPRAŞ'a çok büyük ilgi var. Bu kuruluşlarımızla ilgili olarak yapmış olduğumuz takvime aynen uyacağız. Biz de bunlarla ilgili bilgiler verdik kendilerine. Yoğun talebi görmek bizleri memnun etmiştir'' dedi. 
     Ayrıca bazı kuruluşlara Türk ekonomisiyle ilgili bilgi verdiğini de belirten Unakıtan, Türk ekonomisindeki pozitif gelişmeyi zaten bütün dünyanın yakından takip ettiğini söyledi. 
     Unakıtan, bir gazetecinin, özelleştirmeden elde edilecek toplam gelire ilişkin sorusu üzerine, bu aşamada rakam vermenin doğru olmayacağını ifade ederek, ''Toplam geliri söylemek için henüz çok erken. Esas ihaleler gerçekleştiği zaman toplamları göreceğiz'' dedi. 
     Bakan Unakıtan, Bingöl'deki depremle ilgili olarak da Türk milletine başsağlığı diledi. 
     Unakıtan, bir gazetecinin, ''Başbakan Erdoğan sizinle deprem bölgesine yapılacak yardım konusunda görüştü mü'' şeklindeki sorusu üzerine de ''Sayın Başbakanımız hükümetin başkanı, ne diyorsa o olur'' dedi. 
     




</TEXT>
</DOC>
