<DOC>
<DOCNO> 195919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo06.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Transseksüellere olimpiyat yolu açıldı 
</HEADLINE>
<TEXT>

     Uluslararası Olimpiyat Komitesi IOC , gelecekte transseksüellerin de Olimpiyat Oyunları'na katılabilmesi için yeşil ışık yaktı. 
     IOC Sağlık Komitesi Başkanı Patrick Schamasch, cinsiyet değiştiren sporcuların bugün için Olimpiyat Oyunları'nda yarışabilmesinin mümkün olmadığını, ancak gelecekte onların da olimpiyatlarda yer alabilmesi için gerekli çalışmaları yaptıklarını açıkladı. 
     Cinsiyetini değiştiren sporcuların, erkeklerle ya da bayanlarla yarışması konusunda tereddütlerin bulunduğunu, bu nedenle de hiçbir kategoride yarışamadıklarını ifade eden Schamash, şöyle devam etti 
     ''Erkekler, bayanlara oranla çok daha gelişmiş adale yapısına ve daha büyük ciğer kapasitesine sahiptir. Bu nedenle asıl sorun erkekken cinsiyetini değiştiren sporcularla ilgili. Ancak bundan sonra cinsiyet değiştiren erkekleri, yarışmalar öncesi çok sıkı kontrollerden geçireceğiz. Şayet, transseksüel sporcunun fiziksel olarak bayanlarla aynı düzeye geldiği anlaşılırsa, bayan sporcularla yarışmasına izin verilecek.'' Schamasch, bu uygulamanın 2004 yılındaki Atina Olimpiyatları'nda hayata geçirilip geçirilmeyeceği konusunda ise açıklama yapmadı. 
     
</TEXT>
</DOC>
