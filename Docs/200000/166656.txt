<DOC>
<DOCNO> 166656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo14.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Sorun Cordoba'nın Arsenal'de oynamak istemesi... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Kolombiyalı kaleci Oscar Cordoba ile ilgili çeşitli yorumlar üzerine yaptığı açıklamada, sorunun para olmadığını belirterek, ''Sorun, bu futbolcunun Beşiktaş'ta değil, Arsenal'de oynamak istediğini ısrarla vurgulamasıdır'' dedi. 
     Hüsnü Güreli, yazılı açıklamasında, Beşiktaş Kulübü'nün, Cordoba'nın kulübü Boca Juniors ile 23 Haziran'da transfer sözleşmesi imzaladığını vurgulayarak, şunları kaydetti 
     ''Cordoba'ya da 20 Haziran 2002'de imzaladığı sözleşme kapsamında, tek taraflı uzatma hakkını, yani 2003-04 sezonunda da Beşiktaş'ta oynaması gerekliliğini bağlayan yazıyı 27 Haziran'da bildirdik. Buradaki sorun Boca Juniors Kulübü'ne yapılacak ödeme veya Beşiktaş'ın futbolcuya hukuken sahip olduğu durumunun tartışmasıyla ilgili değil, futbolcunun Beşiktaş'ta değil, Arsenal'de oynamak istediğini ısrarla vurgulamasıdır. 
     Bu sorunun çözümü için FIFA platformuna taşınan hukuki haklarımız sonuna kadar korunacak ve futbolcunun özel durumu da en kısa sürede değerlendirilerek karar verilecektir.'' 

     
</TEXT>
</DOC>
