<DOC>
<DOCNO> 180170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/bbas.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Altının anahtarı 
</HEADLINE>
<TEXT>

   Basketbol Milli Takımımız'ın başarılı oyun kurucusu Kerem Tunçeri, İsveç'te bilinçli ve dirençli bir mücadele ortaya koyarak zafer kapısını açacaklarını söyledi 
      GÖKHAN TÜRE 

   
   Hedef şampiyonluk 
   A MİLLİ Basketbol Takımımız'ın genç, ancak tecrübeli oyun kurucusu Kerem Tunçeri, yarın başlayacak dev turnuva öncesi güven tazeledi, "Bu sefer ben ve arkadaşlarım en iyisini yapacağız" dedi. Üçüncü kez Ay - Yıldızlı ekiple üst düzey bir turnuvada forma giyecek olan yıldız basketbolcu, 2002 Dünya Şampiyonası'nda oluşan kötü imajı, 2003 İsveç'te sileceklerini belirterek, "En büyük hedefimiz ülkemize 2001'de kaçırdığımız altın madalyayı getirmek" dedi. 
   
   'Ümidimiz var' 
   KEREM, takımın giderek yükselen form grafiğinin kendisini de rahatlattığını dile getirerek, "Daha önceki turnuvalarda üzerimde oluşan baskı, bu kez beni etkilemiyor. Aksine takım arkadaşlarımın yükselen form grafiği beni rahatlatıyor" diye konuştu. Takım olarak birbirlerine daha da kenetlendiklerini ifade eden milli oyuncu, "Çok daha iyi mücadele ediyor, savaşıyoruz. Bu yüzden her zamankinden çok daha fazla ümidimiz var" açıklamasını yaptı. 
   
   Garanti verdi 
   24 yaşındaki oyun kurucu, takım arkadaşlarının birbirinin eksiklerini çok daha iyi kapadığını ve ihtiyaç duydukları bütünlüğü sağladıklarına da dikkati çekti. Kerem Tunçeri, sözlerini şöyle sürdürdü "Geçmişteki hatalarımızdan gerekli dersleri çıkardık. 2003 İsveç'te Türk halkı, çok daha bilinçli, dirençli ve mücadeleci bir takım izleyecek. Bu konuda garanti verebiliriz. Eğer şans da yanımızda olursa, şampiyonada yenemeyeceğimiz takım yok." 
   
   Yüzler gülüyor    12 Dev Adam, önceki gün geldiği İsveç'in Boras kentinde dünü çift antrenmanla geçirdi. Sabah kondisyon ve şut çalışması, akşam ise iki saat süren basına kapalı taktik idman gerçekleştirildi. Omuzuna darbe alan Mehmet Okur ile dizinden hafif sakatlığı bulunan Mirsad'a buz tedavisi uygulandı. Eksiği bulunan Hüseyin Beşok ise, Yardımcı Antrenör Alaeddin Yakan tarafından özel olarak çalıştırıldı. Yoğun tempoya rağmen oyuncuların neşeli oldukları gözlendi. 
   
   Basketbol günlüğü 
   Soğuk korkuttu 
   İSTANBUL'DAN 30 dereceyi aşan yaz sıcağında ayrılan Milli Takım, Boras'ta 10 dereceye kadar düşen hava sıcaklığı nedeniyle sıkıntı yaşıyor. Hastalık tehlikesine karşı şehirde gezintiye çıkmaları yasaklanan oyunculara vitamin yüklemesi de yapılıyor. Ayrıca bere, atkı ve yün kazak gibi giyeceklerin alınması için harekete geçildi. 
   
   Savunma önlemi 
   AVRUPA Şampiyonası'na bir gün kala idmanların dozunu artıran Coach Aydın Örs, oyuncularına daha çok savunmaya yönelik taktik çalışmalar yaptırıyor. Örs, "Hazırlık sürecinde en önemli sıkıntı bu bölgedeydi. Savunmada istikrarı oturtma çalışmalarımız sürüyor" diye konuştu. 
   
   Hido inançlı 
   ŞAMPİYONADA favoriler arasında yer aldıklarını belirten Hidayet Türkoğlu, ilk hedeflerinin grupta birincilik olduğunu söyledi. Milli oyuncu, "En güçlü rakibimiz Yunanistan. Ancak Ukrayna'yı da kesinlikle hafife almamalıyız. Tüm çabamız özlenen '12 Dev Adam'ı yeniden izlettirmek. Bunu da başaracağız" dedi. 
   
   
</TEXT>
</DOC>
