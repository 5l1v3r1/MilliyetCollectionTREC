<DOC>
<DOCNO> 173716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko05.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB, Tekel ve Tüpraş'ta şartnamelerden büyük kazanç sağladı... 
</HEADLINE>
<TEXT>

     Özelleştirme İdaresi Başkanlığı ÖİB , Tüpraş ve Tekel şartnamelerinden, kapsamdaki bazı kuruluşların satışından elde ettiği gelir kadar para kazanacak. 
     ÖİB yetkililerinden edinilen bilgiye göre, şimdiye kadar Tüpraş için 20 tane, Tekel'in sigara ve alkollü işletmeler kısımları için ise 15'er adetten fazla şartname satıldı. 
     Her bir şartnamenin 20'şer bin dolardan satıldığı dikkate alındığında, bu iki ihalenin şartnamelerinden İdare'nin kasasına nakit olarak 1 milyon dolar girmiş oldu. 
     
     BİLGİ ODASI GELİRLERİ 
     Öte yandan, Özelleştirme İdaresi bilgi odalarından faydalanacak yatırımcılardan ise 50 bin dolar talep ediyor. 
     Tüpraş ihalesinde şu ana kadar bilgi odasından yararlanmaya hak kazanan yatırımcı sayısı 10'a çıkarken, Tekel ihalesinde de bilgi odasından yararlanacakların sayısının 10'u bulacağı belirtiliyor. 
     Şimdiki rakamlar esas alındığında bile bu iki ihalede bilgi odasından yararlanacak firmaların İdare'ye yaklaşık 1 milyon dolar bırakması bekleniyor. 
     Böylelikle, iki ihalede, şartname ve bilgi odası gelirlerinin 2 milyon doları bulabileceği kaydediliyor. 
     Önümüzdeki dönemde şartnamelere olan talebin artmasıyla bu gelirin daha da üst seviyelere çıkabileceği belirtiliyor. 
     
     ELDE EDİLEN GELİR, BİR ÇOK İHALEDEN YÜKSEK 
     Bu arada, elde edilen 2 milyon dolarlık gelir İdare'nin gerçekleştirdiği bir çok özelleştirilen kuruluşun ihale bedelinin de üzerinde bulunuyor. 
     Örneğin, SEKA'ya ait Taşucu Tersane Alanı özelleştirmesinde en yüksek fiyat 2 milyon 150 bin dolar çıkarken, aynı kuruluşa ait Balıkesir İşletmesi ise 1.1 milyon dolara satıldı. 
     Türkiye Zirai Donatım A.Ş'nin Sakarya Traktör Fabrikası 2.3 milyon dolara satılırken, Sümer Holding'e ait Adıyaman Pamuklu Sanayiine 1 milyon 450 bin dolar, Çanakkale Sentetik Deri İşletmesi'ne ise 1 milyon 625 bin dolar teklif gelmişti. 
     SEKA'ya ait Akdeniz Pamuklu İşletmesi'ne de en yüksek 1 milyon 525 bin dolar teklif edilmişti. 
     
</TEXT>
</DOC>
