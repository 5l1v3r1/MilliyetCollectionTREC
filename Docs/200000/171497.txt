<DOC>
<DOCNO> 171497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun07.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM Katliamı sanığı yakalandı 
</HEADLINE>
<TEXT>

   Otoyolda 6 kişinin öldürülmesinde azmettirici Gaffur Çalışkan olaydan 6 sene sonra sahte kimlikle yakalandı 
      ERDAL KILINÇ İstanbul 

   
   Edirne TEM Otoyolu'nda 21 Aralık 1997'de Avar Turizme ait otobüste 6 kişinin katledilmesinin azmettiricisi olarak yargılanan ve tahliye edildikten sonra hakkında yeniden tutuklama kararı çıkartılan firari işadamı Gaffur Çalışkan, sahte kimlikle yakalandı. 
   Narkotik Şube Müdürlüğü ekipleri bir ihbar üzerine Beylikdüzü'ndeki bir eve baskın düzenledi. Operasyonda sahte kimlikli Çalışkan ile akrabası Saffet Hepgüler yakalandı. Çalışkan'ın 2001 yılında yurtdışına çıkarılmak istenirken ele geçirilen 316 kilo eroinin sahibi olduğu iddiasıyla arandığı öğrenildi. Üzerinde bir adet ruhsatsız tabanca bulunan Hepgüler ise Polonya'ya gönderilmek üzere hazırlanan 311 kilo eroninle ilgili olarak aranıyordu. 
   TEM Katliamı davasında aralarında polis memuru Önder Topbaş ve Özel Tim eski görevlisi Cemil Andırmak'ın da bulunduğu 6 kişiyle birlikte idam istemiyle yargılanan Batılı Turizm ve Çalışkan Otel'in sahibi Gaffur Çalışkan, olayın tek görgü şahidi Polonyalı Reneta Wesolowska'nın ifadeleri üzerine tahliye edilmişti. 
   
   
</TEXT>
</DOC>
