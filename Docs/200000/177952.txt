<DOC>
<DOCNO> 177952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas09.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadını aslında geleceğini eritiyor 
</HEADLINE>
<TEXT>

   Uzmanlara göre Türk kadınları, yüksek doğurganlık hızı, kalsiyumdan fakir beslenme alışkanlığı, sigara ve kahve tüketimi ile kemik erimesi osteoporoz için yüksek risk taşıyor 
      
   ÖZELLİKLE kadınlarda menopozdan sonra kadınlık hormonunun azalması nedeniyle görülen osteoporoz kemik erimesi , Türk kadınlarını tehdit ediyor. Uzmanlara göre, Türk kadınları osteoporoz risk faktörlerinden birkaçını bir arada taşıyor. Hacettepe Üniversitesi Tıp Fakültesi'nce hazırlanan "Toplum Hekimliği Bülteni"nde, osteoporozla ilgili bilgilere yer verildi. 
   
   D vitamini eksikliği 
   BÜLTENDEKİ bilgilere göre, Asya kökenli beyaz ırktan olan Türk kadınları, osteoporoz risk faktörlerinden birkaçını bir arada taşıyor. Türk kadınlarında görülen yüksek doğurganlık hızı, az bedensel aktivite, kalsiyumdan fakir beslenme alışkanlığı, sigara ve kahve tüketiminin yaygınlığı, D vitamini eksikliği sık rastlanılan risk faktörlerinden sayılıyor. 
   
   Yaygın bir hastalık 
   OSTEOPOROZUN, erken tanısı ve koruyucu tedavisi mümkün, kırık ve kırığa bağlı önemli komplikasyonları olan yaygın bir hastalık olması ve Türk kadınlarının birçok risk faktörünü beraber taşımaları nedeniyle, Türkiye'de önemli bir halk sağlığı sorunu olduğu düşünülüyor. Ayrıca Dünya Sağlık Örgütü'ne WHO göre, 50 yaşını geçmiş her 3 kadından ve her 8 erkekten 1'inde osteoporoz görülüyor. 
   
   İşte öneriler    Aşırı alkol tüketiminden kaçınılmalı, sigara minör bir risk faktörü olmasına rağmen bırakılması önerilmelidir. Menopoz öncesi sigara içmeyi bırakan kadınlarda kırık riski yüzde 25 azalıyor. Düşme riskini artıran hastalıklar tedavi edilmelidir. Fiziksel aktivite düzeyinin artırılması ve beslenme önerileri diğer yaşam tarzı değişikliklerini kapsar. Düzenli yapılan egzersiz kalça kırığı riskini yüzde 50 azaltır. Özellikle yürüyüş gibi ağırlık verilerek yapılan egzersizler desteklenmeli ve bu koruyucu önlemler tüm topluma genellenmeli. 
</TEXT>
</DOC>
