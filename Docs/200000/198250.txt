<DOC>
<DOCNO> 198250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/aeko.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Başbakanlık küçülecek 
</HEADLINE>
<TEXT>

   Kamu Yönetimi Temel Yasası'nın Meclis'ten geçmesinden sonra ilk olarak Başbakanlık personeli yarıya, 5 olan müsteşar yardımcılığı sayısı 3'e indirilecek 
      ÖNDER YILMAZ Ankara 
   
   Kamu Yönetimi Temel Yasası'nın Meclis'ten geçmesinin ardından kamu kurumlarını küçültülmesi işlemine ilk olarak Başbakanlıktan başlanacak. 3 bin 100 olan personel sayısı bin 500'e, beş olan müşteşar sayısı da üçe indirilecek. 
   Hükümet, devletin yüzde 50 küçülmesi ve merkezi yönetim yetkilerinin yerel yönetimlere aktarılmasını öngören Kamu Yönetimi Temel Yasası'nı AB'ye anlatacak. Kamu yönetim reformu çalışmalarının niteliğini merak eden AB, Başbakanlığa mesaj göndererek, Türkiye'yi üye ülkelerin kamu bankalarının 30 Kasım'da Roma'da yapacağı toplantıya davet etti. 
   
   Norm kadroya geçiş 
   Başbakan Yardımcısı Mehmet Ali Şahin ve Başbakanlık Müsteşarı Ömer Dinçer'in katılacağı toplantıda, AB ülkelerinin kamu yönetim modelleri arasındaki farklılıklar tartışılacak. Türkiye'nin küçülme ve yetkilerin dağıtılmasını öngördüğü reform çalışmaları masaya yatırılacak. 
   Teşkilatların uyumu için Kamu Yönetimi Temel Yasası'nın Meclis'te kabul edilmesinin ardından Başbakanlık Teşkilat Yasası çıkarılacak. Dinçer başkanlığındaki ekibin oluşturduğu, önümüzdeki günlerde tartışmaya açılacak yasa tasarısı, müsteşar yardımcılığı sayısının 5'ten 3'e düşürülmesini öngörüyor. Başbakanlık'taki 12 hizmet, 4 yardımcı ve 5 danışma - denetim birimi birleştirilerek 8 ana birimde toplanacak. Personel sayısı da 3 bin 100'den bin 500 dolayına indirilerek norm kadro uygulanacak. 
   Üst düzey bir başbakanlık yetkilisi Başbakanlık Teşkilat Yasası'nın OECD ülkelerindeki kıstaslar dikkate alınarak hazırlandığını belirterek, "OECD ülkelerinin Başbakanlık Merkez Teşkilatı'nda en az 16, en fazla bin 400 kadrolu çalışan var. Bizde 3 bin 100. Başbakanlık koordinasyon yeteneğinden yoksun kadro merkezine dönmüş. Bunu düzelteceğiz" dedi. 
   
   
</TEXT>
</DOC>
