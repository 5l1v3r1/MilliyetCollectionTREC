<DOC>
<DOCNO> 195118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur29.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Valisi "Kanunsuz bir yürüyüş yapılacaktı, önledik" 
</HEADLINE>
<TEXT>

     Bursa Valisi Oğuz Kağan Köksal, Gemlik'te düzenlenmek istenen açıkhava toplantısıyla ilgili olarak, ''Kanunsuz bir yürüyüş yapılmak istenmişti, bunu önledik'' dedi. 
     Vali Köksal, AA muhabirine yaptığı açıklamada, terör örgütü PKK KADEK tarafından ''Barış ve demokratik çözüm için yol haritası'' adı altında bir dizi kararlar alındığı, bu doğrultuda ''Barış için demokratik çözüm kampanyası'' adıyla eylem planı hazırlandığı ve plan dahilinde bugün Gemlik'te yürüyüş yapılacağı yönündeki bilgi üzerine gerekli önlemlerin alındığını bildirdi. 
     Emniyet Müdürlüğü ve İl Jandarma Komutanlığı'nca ortak alınan önlemler çerçevesinde, Ankara yönünden gelen ''Büyük grubun'' İnegöl'e 25 kilometre mesafedeki Mezitler mevkiinde, yola barikat kuran polis ve jandarma ekipleri tarafından durdurulduğunu anlatan Köksal, Yalova ve Balıkesir yönünden gelen ''küçük grupların'' ise Orhangazi ve Mustafakemalpaşa ilçelerinde durdurulduğunu kaydetti. Köksal, şöyle konuştu 
     ''Kanunsuz bir yürüyüş yapılmak istenmişti. İzin başvurusu olmamasına rağmen Gemlik'te yürüyüş yapılacağını öğrendik. Bu kanunsuz yürüyüşü önlemek için alınan tedbirler uygulanmış, yürüyüş önlenmiştir. Gruplar basın bildirisini okuduktan sonra dönüş yoluna geçmişlerdir. İstanbul'da yaşanan olumsuz olaylara rağmen, Bursa il sınırları içinde şu ana kadar bir hadise olmadı. Sadece İnegöl mevkiinde durdurduğumuz kalabalık grubu hareket ettirebileceğimiz bir yer olmadığı için orada trafik kısa süre durmuştur.'' Vali Köksal, polis ve jandarmanın çok geniş güvenlik önlemleri aldığını belirterek, gözaltına almayı gerektirecek bir durumun olmadığını bildirdi. 
     
</TEXT>
</DOC>
