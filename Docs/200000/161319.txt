<DOC>
<DOCNO> 161319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur25.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı Müsteşarı önümüzdeki hafta ABD'ye gidiyor 
</HEADLINE>
<TEXT>

     Dışişleri Bakanlığı Müsteşarı Uğur Ziyal'in, önümüzdeki hafta ABD'ye gerçekleştirilmesi planlanan ziyaretinde, Türk-ABD ilişkilerinde tıkanma ve sorun olmadığı, iki ülke arasında köklü ilişkiler ve ortak çıkarlar bulunduğu mesajını ileteceği kaydedildi. 
     Alınan bilgiye göre, Ziyal, ABD ziyaretinde yetkili makamlara çeşitli mesajlar verecek. Ziyal, ABD'de teknik düzeyde temaslarda bulunacak. Uğur Ziyal'in bu ziyareti, iki ülke arasında üst düzeyde yapılacak görüşmelerin temelini oluşturacak. 
     Müsteşar Ziyal'in ABD tarafına, Türk-ABD ilişkilerinde tıkanma ve sorun olmadığını, iki ülke arasında köklü ilişkiler ve ortak çıkarlar bulunduğunu söyleyeceği belirtildi. Ziyal'in ABD'li yetkililere, iki ülke arasındaki ilişkilerde geçmişe takılmadan geleceğe bakılması gerektiği mesajını ileteceği kaydedildi. 
     Uğur Ziyal'in bu ziyaretinin ''özür dileme'' ya da benzeri bir amaç taşımadığı da vurgulandı. 
     Türkiye'nin, ABD'nin belli bir askeri gücünün bulunduğu Kuzey Irak, Kürt gruplar, PKK-KADEK'e ilişkin kaygılarının da Ziyal tarafından görüşmelerde ifade edileceği belirtildi. Ziyal'in, bölgede Türkiye'nin güvenliğini tehdit edecek bir oluşuma seyirci kalınamayacağını da vurgulayacağı bildirildi. 
     Uğur Ziyal, ABD'de dışişleri bakan yardımcıları ile görüşecek ve ABD Kongresi'nde temaslarda bulunacak. 
     
</TEXT>
</DOC>
