<DOC>
<DOCNO> 158663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun08.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'ye saç ekleyen dergiye disiplin cezası.. 
</HEADLINE>
<TEXT>

     İtalya Başbakanı Silvio Berlusconi'nin fotoğrafını rötuş yaparak yayınlayan İtalyan Panorama dergisi disiplin cezası aldı. 
     Lombardia Basın Kurulu, Başbakanın saçlarını rötuşla olduğundan fazla gösteren bir fotoğraf yayınlayan, Berlusconi'nin sahibi olduğu Mondadori Grubu'na bağlı yüksek tirajlı haftalık Panorama dergisine disiplin cezası verdi. 
     Kurul, derginin, saçları seyrek ve bu konuda hassas olduğu bilinen Berlusconi'nin 5 Mayıs'ta rüşvet davasında ifade verirken çekilmiş fotoğrafının üzerinde oynadığını bildirdi. 
     Derginin Genel Yayın Yönetmeni Carlo Rossella ise disiplin cezasının dergisine ve Başbakan Berlusconi'ye karşı yapılmış bir hareket olduğunu savundu ve ''Gerçek rötuşu sol gazeteler yapıyorlar, Berlusconi'nin saçlarını kesiyorlar'' dedi. 
     
</TEXT>
</DOC>
