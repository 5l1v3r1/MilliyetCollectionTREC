<DOC>
<DOCNO> 177891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/ekonomi/eko05.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar soruşturmasına özel ekip 
</HEADLINE>
<TEXT>

   Yönetimine el konulan İmar Bankası soruşturması nedeniyle gözaltına alınan altı kişinin sorgusuna Emniyet Genel Müdürlüğü özel bir ekip gönderdi 
      ERDAL KILINÇ İstanbul 
   
   İmar Bankası skandalıyla ilgili gözaltına alınan altı kişinin sorgusuna Emniyet Genel Müdürlüğü Kaçakçılık Daire Başkanlığı'ndan gelen özel bir ekip de katılıyor. 
   Mali Şube Müdürlüğü ekipleri, Şişli Cumhuriyet Savcılığı'nın talimatıyla aranan 26 kişiden, bankanın eski yönetim kurulu üyeleri Gürol Demirkol, Sami Bulut ve Birol Çilingir, genel müdür yardımcısı Mehmet Koray Özkaya, bankada yönetici pozisyonda bulunan Dilek Atıcı ile Gül Handan Ertargın'ı önceki gün gözaltına aldı. 
   Savcılık, polise dört gün ek gözaltı süresi daha verdi. Bazıları şirket avukatları yerine kendi avukatlarını isteyen altı kişinin sorgusuna, Emniyet Genel Müdürlüğü Kaçakçılık Daire Başkanlığı'ndan gelen uzman bir ekibin de katıldığı kaydedildi. 
   Polis, Kemal Uzan, Yavuz Uzan ve Hakan Uzan'ın da aralarında bulunduğu 20 kişiye ulaşabilmek için de çalışmalarını sürdürüyor. 
   
   
</TEXT>
</DOC>
