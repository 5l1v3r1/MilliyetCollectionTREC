<DOC>
<DOCNO> 186669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/ekonomi/aeko.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 hedefleri belli oldu 
</HEADLINE>
<TEXT>

   Yüzde 12 enflasyon, yüzde 5 büyüme, yüzde 6.5 faiz dışı fazlaya göre oluşturulacak hedeflere göre ortalama dolar kuru 1.7 milyon lira, kişi başına gelir ise 3 bin 600 dolar tahmin ediliyor 
      ANKARA Anka 
   
   Anayasa gereği 17 Ekim'e kadar Meclis'e sunulması gereken 2004 bütçesi ile ekonomik programın bu hafta yapılacak Yüksek Planlama Kurulu YPK toplantılarıyla netleştirilmesi bekleniyor. 2004 programının yüzde 5 büyüme, yüzde 12 yıllık enflasyon hedeflenerek ve kamu kesiminin milli gelirin yüzde 6.5'i kadar faiz dışı fazla verebileceği şekilde denkleştirilmesi gerekiyor. 
   YPK'nın konuyla ilgili 8 Ekim'de yapması beklenen ilk toplantısında, yatırımcı kuruluşların 2004 yatırım programlarıyla ilgili olarak kurul üyelerine sunum yapacakları belirtiliyor. 10 Ekim'de yapılması beklenen ikinci toplantıda ise bütçe büyüklüklerinin ortaya çıkabileceği kaydediliyor. 
   
   Enflasyonda yüzde 12 açıklanmıştı 
   Bu arada 2004 yılı makro ekonomik hedefleri de yavaş yavaş ortaya çıkıyor. 2004'te yüzde 5 büyüme ve yüzde 12 tüketici fiyatları TÜFE enflasyonu hedeflendiği daha önce açıklanmıştı. TÜFE'deki yıllık ortalama artışın ise yüzde 14 civarında olabileceği hesaplanıyor. 
   Ortalama fiyat artışı olarak da değerlendirilebilen gayri safi milli hasıla GSMH deflatörünün ise yüzde 13.6 olarak gerçekleşeceği hesaplanıyor. Bu yıl 1 milyon 560 bin lira düzeyinde gerçekleşmesi beklenen ortalama dolar kurunun gelecek yıl 1 milyon 700 bin civarında kalacağı tahminleri yapılıyor. 
   
   Büyümenin lokomotifi yine sanayi 
   2002'de cari fiyatlarla 276 katrilyon lira olan gayri safi yurt içi hasılanın GSYİH bu yıl yüzde 5.3'lük büyüme ve yüzde 25.2 deflatör tahminiyle 364 katrilyona ulaşacağı tahmin edilirken yüzde 5'lik büyüme ve yüzde 13.6'lık deflatörle 2004'te 434 katrilyona ulaşacağı hesaplanıyor. Buna göre, bu yıl 233.7 milyar dolara ulaşacak olan milli gelir gelecek yıl 258.3 milyar dolar düzeyine çıkacak. 
   2004 yılı için öngörülen büyüme ve kur hedefleri gerçekleşirse kişi başına gelir 3 bin 600 doları aşacak. 2002'de büyümenin lokomotifinin yine sanayi ve hizmetler kesimi olması bekleniyor. Bu kapsamda bu yıl yüzde 6.2 büyüyeceği tahmin edilen sanayi sektörünün gelecek yıl ise yüzde 5.5'lik bir üretim artışı sağlayacağı hesaplanıyor. Gelecek yıl istihdamda ise yüzde 3'ün üzerinde bir artış olabileceği tahmin ediliyor. 
   2004 yılında büyümenin temel dinamiğinin ise özel ve kamu tüketim harcamaları ile yatırım harcamalarındaki büyümeden kaynaklanan yurt içi talep artışının oluşturması bekleniyor. Bu kapsamda özel tüketimin 2004'te yüzde 3, kamu tüketiminin yüzde 2.4, yatırım harcamalarının ise yüzde 16.3 büyümesi bekleniyor. Bu yıl hükümetin 7.4 milyar dolar olarak gerçekleşeceğini tahmin ettiği ancak 8 milyar dolara ulaşması beklenen cari işlemler dengesindeki açığın gelecek yıl 5.5-6.5 milyar dolar düzeyine gerileyeceği tahmin ediliyor. 
   
      
</TEXT>
</DOC>
