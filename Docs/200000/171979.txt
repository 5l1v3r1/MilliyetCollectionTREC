<DOC>
<DOCNO> 171979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur02.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de 124 binada hasar var... 
</HEADLINE>
<TEXT>

     Denizli'nin Buldan ilçesinde meydana gelen 5.6 büyüklüğündeki depremde 124 binada hasar tespit edildiği açıklandı. 
     Denizli Valisi Recep Yazıcıoğlu, akşam saatlerinde Buldan'a giderek, kriz merkezinde yetkililerle ve köy muhtarlarıyla ayrı ayrı toplantı yaptı. 
     Buldan'a 30 adet büyük çadır gönderildiğini kaydeden Yazıcıoğlu, bunların şu ana kadar dağıtılmadığını, ancak ihtiyaç olması durumunda kullanılacağını söyledi. 
     ''Evlere girmeyin'' sözünü Buldan için söylediğini, ancak bunun yanlış anlaşıldığını ve Denizli merkezinde de panik yaşandığını ifade eden Yazıcıoğlu, ''Ben bunu, Buldan'daki eski evlerde, duvarları çatlayan, bacaları yıkılan evlerde oturanlar için söylemiştim. Ancak Denizli'de yanlış anlaşıldı. Kent merkezinde oturanlar daha çok etkilendi. Ama Buldan'da hayat normale dönmüş gibi. Düğünler yapılıyor, sünnetler yapılıyor'' diye konuştu. 
     Yazıcıoğlu, şu ana kadar 12 binada ağır, 27 binada orta, 85 binada ise hafif hasar tespit edildiğini belirtti. 
     Jeoloji Mühendisleri Odası Denizli Şubesi Başkanı Doç. Dr. Halil Kumsar da, Buldan'da zeminin sağlam olması nedeniyle hasarın az olduğunu, bu depremin artçılarının birkaç gün daha devam edebileceğini söyledi. 
     
</TEXT>
</DOC>
