<DOC>
<DOCNO> 190149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko07.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Karpuz zamanı geçti sananlar yanılıyor... İkinci ürün piyasada 
</HEADLINE>
<TEXT>

     Tarlalarda ikinci ürün olarak ekilen karpuzlar, satışa sunuldu. 
     Kayseri Karpuzcular, Kavuncular ve Fidancılar Odası Başkanı Ali Doğan, Adana ve Mersin'in Tarsus İlçesi'ndeki ikinci ürün olarak ekilen karpuzların, sebze ve meyve halinde satılmaya başlandığını belirtti. 
     Buğday, patates, mısır gibi ürünlerin hasadından sonra tarlaya ikinci ürün olarak ekilen karpuzların, eski karpuzlara göre daha taze ve lezzetli olduğunu kaydeden Doğan, şunları söyledi 
     ''Karpuz, 100 gün gibi bir sürede büyüyüp olgunlaşıyor. Başka bir ürünün hasadından sonra boş kalan tarlaya ekilen karpuzun kilosu, sebze ve meyve halinde toptan 250 bin, piyasada ise 400-500 bin liradan satılıyor. Tarlada yapılan ikinci üretim sayesinde, vatandaşlar Ramazan ayı sonuna kadar karpuz tüketebilecekler.'' Bu yıl Temmuz-Ağustos dönemlerinde meydana gelen kuraklık ve aşırı sıcak nedeniyle kavunun da fazla miktarda üretilemediğini kaydeden Doğan, Ankara'nın Polatlı İlçesi'nde üretilen kışlık kavunların da Ramazan ayı sonuna kadar bulunabileceğini bildirdi. 
     
</TEXT>
</DOC>
