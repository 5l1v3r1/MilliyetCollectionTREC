<DOC>
<DOCNO> 177514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur23.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve dönüş yasasına 1659 kişi başvurdu, 305 kişi serbest.. 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, Topluma Kazandırma Yasası çerçevesinde şu ana kadar 1659 örgüt mensubunun başvurduğunu bunlardan 305'inin cezaevinden tahliye edildiğini söyledi. Arslan, cezaevi dışından başvuruların 150 civarında olduğunu bildirdi. 
     Arslan, haftalık bilgilendirme toplantısında, Emniyet Genel Müdürü Gökhan Aydıner'in polisin olaylara müdahalesinde etkinliğini artırmak, kişilerin can ve mal güvenliğini korumak ve saldırganı başkalarına zarar vermeden etkisiz hale getirmesi için genelge yayınladığını belirtti. Arslan, bu genelge çerçevesinde Polis Akademisi, Polis Koleji ve il emniyet müdürlüklerinde, ''yakın savunma, saldırıyı engelleme, etkisiz hale getirme konularında'' belli bir program dahilinde eğitim verilmesinin kararlaştırıldığını kaydetti. 
     Emniyet Genel Müdürlüğü'nce yurtdışında yüksek lisans eğitimi için sınav açıldığını belirten Arslan, sınavda başarı gösteren 50 kişinin yurtdışına gönderileceğini, 15 kişinin de doktora programı çerçevesinde ABD'ye gideceğini bildirdi. 
     Polis Akademisi Güvenlik Bilimleri Fakültesi'ne giriş sınavının dün yapıldığını belirten Arslan, sınava 975 adayın katıldığını, katılımcılardan başarılı olan 40'ı erkek, 10'u kız 50 öğrencinin Akademiye kaydının yapılacağını söyledi. 
     Polis Meslek Yüksekokulu'na bu yıl 66 bin 304 kişinin başvurduğunu adayların 24 Ağustos Pazar günü sınava alınacağını belirten Arslan, sınavda başarı gösteren 5 bin 500 kişinin polis memuru adayı olarak okullara alınacağını belirtti. 
     
     ATATÜRK HAVALİMANI GÜVENLİ 
     Arslan, ABD'de 11 Eylül'de yaşanan terör olaylarının ardından Sivil Havacılık Güvenliği'nin arttırılması doğrultusunda karar alındığını ve bu çerçevede, ABD Sivil Havacılık Güvenliği uzmanlarının ortak çalışma çerçevesinde Haziran ayı içerisinde Atatürk Havalimanı'nda incelemeler yaptığını vurguladı. Atatürk Havalimanı'nda alınan tedbirlerin başarılı bulunduğunu bildiren Arslan, Türkiye'nin uluslararası anlaşmalar ve işbirliği çerçevesinde başka ülkelerde hava meydanlarına yönelik incelemeler yapması için talepler geldiğini ve bu doğrultuda çalışmaların yapıldığına dikkat çekti. 
     
     154 ÜCRETSİZ OLUYOR 
     Emniyet Genel Müdür Yardımcısı Arslan, 154 ve 155 polis hatlarını arayan vatandaşların yaşadıkları bazı sorunların ortadan kaldırılması için emniyet birimlerine genelge gönderdiğini, burayı arayan vatandaşlarla daha yakın ilgilenilmesi ve burada çalışan personelin daha nitelikli olmasının istendiğini kaydetti. 
     Arslan, 155 Polis İmdat Servisi'ni arayan vatandaşların herhangi bir ücret ödemediklerini, 154 Alo Trafik hattının ise ücretli olduğunu vurgulayan Arslan, bu hattında ücretsiz olması için Ulaştırma Bakanı Binali Yıldırım'ın talimat verdiğini söyledi. 
     Türkiye'ye gelen gurbetçiler ile turistlerin dönüşü nedeniyle hudut kapılarında yoğunluğun arttığını kaydeden Arslan, bu kişilerin fazla beklememeleri için ek tedbirler alındığını ifade etti. 
     Tebligat kanununda değişiklik yapıldığını ve trafik cezalarının tebligatının artık posta yoluyla yapılacağını vurgulayan Arslan, polisin tebligat yapmayarak asli görevine ağırlık vermesinin bu yeni düzenlemeyle gerçekleştirildiğini bildirdi. Düzenlemeyle trafik cezalarının vatandaşların eski adreslerine gönderilse dahi tebliğ edilmiş sayılacağını vurgulayan Arslan, ''Mağdur olmak istemeyen vatandaşlarımız adres değişikliklerini bir ay içerisinde trafik birimlerimize bildirmesi gerekiyor'' dedi. 
     Yaz aylarında karayollarında yaşanan yoğunluk nedeniyle kazaların arttığına dair basında haberlerin çıktığına işaret eden Arslan, Haziran 2003'te 33 bin 998 trafik kazasında 299, Temmuz 2003'te ise 34 bin 605 trafik kazasında 255 olmak üzere toplam 554 kişinin yaşamını yitirdiğini söyledi. 
     
     SORULAR 
     Arslan, bir soru üzerine Topluma Kazandırma Yasası çerçevesinde şu ana kadar 1659 kişinin başvurduğunu, bu başvurular çerçevesinde 305 kişinin cezaevlerinden tahliye edildiğini bildirdi. 
     Arslan, başvuruların 150'ye yakının cezaevi dışından gerçekleştirildiğini söyledi. Arslan, bir başka soru üzerine, cezaevlerinden başvurunun daha kolay olduğunu, dağdaki ya da kırsalda bulunanların başvurularının önümüzdeki günlerde daha fazla olmasını beklediklerini vurguladı. 
     Uzanlarla ilgili bir soru üzerine soruşturmanın savcılık tarafından yürütüldüğünü ve polisin savcının talimatlarına göre hareket ettiğini belirten Arslan, aranan kişilerin yurtdışına kaçıp kaçmadığı konusunda sorulan bir soruya, ''Arkadaşlarımız çalışmalarını savcılık talimatı doğrultusunda sürdürüyor'' dedi. Arslan, bir gazetecinin ''Soruşturma şova çevrildi diye eleştiriler var'' şeklindeki sözleri üzerine, ''Yorum yapamam'' diye konuştu. 
     Antalya'da bir polisin şüpheli pakete süpürge ile müdahale etmesini yanlış bulduğunu, talimatlara, genelgelere rağmen bu tür yanlışlıkların yapılmaması gerektiğini vurgulayan Arslan, ''Aslında kendi canını riske ediyor. Bu tür olayların olmaması için gayret gösteriyoruz'' dedi. 
     Çevik kuvvetin Adana, Ankara ve İstanbul'da zaman zaman istenmeyen tarzda sert müdahalelerde bulunduğuna dikkat çeken bir gazeteciye Arslan, ''Polis 3-5 yıl önce yasalar dolayısıyla daha çok cop kullanıyordu. Şimdi bu grupların dağıtılması için başka yöntemler kullandıktan sonra en son çare olarak yine yasalardan aldığı yetkiyle zor kullanmayı tercih ediyor'' diye konuştu. 
     
</TEXT>
</DOC>
