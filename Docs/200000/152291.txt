<DOC>
<DOCNO> 152291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun10.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp dünyası, hastasına böbreğini bağışlayan doktoru tartışıyor.. 
</HEADLINE>
<TEXT>

     Hastasına böbreğini bağışlayan Chicagolu doktor Susan Hou, tıp dünyasında yeni bir tartışma başlattı. 
     Doktor ile hasta arasındaki ilişki açısından ahlaki bir tartışmaya neden olan organ bağışının, hasta seçimi açısından şaibe yaratabileceği belirtildi. 
     Böbreğini hastasına bağışlamakla dünyaya barış getiremeyeceğini, açları doyuramayacağını belirten Dr. Hou, sadece bir hastayı diyaliz makinasından kurtararak normal yaşama kavuşturabildiğini, bunun da insanları memnun etmesi gerektiğini savundu. 
     Tıp dünyasındaki uygulamaları ahlaki açıdan sorgulayan bazı otoriteler, Dr. Hou'nun, ''Neden böbreğini başka bir hastaya vermedi, yaşamını kurtaracak hasta seçiminde hangi değerlendirmeyi göz önüne aldı'' gibi soruları gündeme getirdiğini belirttiler. 
     Loyola Üniversitesi hastanesinde 421, Amerika'da ise 54 bin hastanın böbrek nakli için kendilerine uyacak bir böbrek bekledikleri biliniyor. 
     Amerika'da ilk kez bir doktorun hastasına organ bağışladığı bildirildi. 
     Loyola Üniversitesi hastanesinde böbrek bekleyen 34 yaşındaki anne Hermelinda Gutierrez, doktorun kendisine böbrek bağışladığını duyduğunda şaşırdığını belirterek, yeni böbreğiyle rahatladığını belirtti. 
     Dr. Hou, tıp okulundayken bir arkadaşının böbrek hastası olduğunu ve o günden sonra bir hastaya böbrek bağışlamayı kafasına koyduğunu ifade etti. 
     Diğer böbrek bekleyen hastalara kendi böbreğinin uymadığına değinen Dr. Hou, bayan Gutierrez'i gördüğü zaman elinde olmayan bir dürtüyle hastaya böbreğini bağışlamaya karar verdiğini açıkladı. 
     Bazı uzmanlar, Dr. Hou'nun böbreğini hastasına bağışlamasını şüpheli bir durum olarak yorumlarken, Loyola Üniversitesi organ nakli ekibi, hastayla sadece Dr. Hou'nun değil tüm ekibin ilgilendiğini, bu yüzden doktor tarafından hastaya bir ayrıcalık yapıldığının düşünülmemesi gerektiğini bildirdi. 
     Konuyu yorumlayan bir başka uzman ise doktorun kendi organ nakil merkezinden başka bir merkeze giderek organ bağışlamasının daha anlamlı olacağını ve tartışma yaratmayacağını savundu. 
     Organ dağıtan bir kuruluşun ahlaki komite başkanı Dr. Mark Fox, Dr. Hou örneğinin tekrar yaşanmaması için, doktor ve hemşirelerin hastalara organ bağışlamalarının önüne geçmek gerektiğini kaydetti. 
     





</TEXT>
</DOC>
