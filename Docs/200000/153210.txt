<DOC>
<DOCNO> 153210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun23.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Bakanlar Kurulu, Rumlara 3 gün konaklama izni verdi 
</HEADLINE>
<TEXT>

     KKTC ile Rum kesimi arasındaki geçişleri tek yanlı serbest bırakan KKTC Bakanlar Kurulu, bugün de Rumların otellerde 3 gün konaklamasına izin verdi. 
     Karar uyarınca, Rumlar, haftanın herhangi bir gününde, rezervasyon yaptırmak ve Rum tarafına dönüşlerinde, otellerde kaldıklarını gösteren belgeleri ilgili görevlilere göstermek şartıyla KKTC'de 72 saat konaklayabilecek. 
     Başbakan Derviş Eroğlu başkanlığında toplanan Bakanlar Kurulu, geçişlerle ilgili durumu görüşerek yeni kararlar aldı. 
     Toplantının ardından açıklama yapan Bayındırlık ve Ulaştırma Bakanı Salih Miroğlu, KKTC'ye geçen Rumların, 3 gün 72 saat otellerde konaklamaları yönünde karar aldıkların belirterek, otellerde kalmak isteyen Rumların turlar aracılığıyla veya kişisel olarak rezervasyon yaptırması gerektiğini ve dönüşte otelde kaldıklarına dair belgeleri ibraz etmek mecburiyetinde olduklarını söyledi. 
     Miroğlu, sınır kapılarındaki yığılmalarının önlenmesi için ayrıca iki sınır kapısının daha açılması yönünde karar aldıklarını, bunların Lefkoşa'da Kermiya ve Güzelyurt'ta Bostancı sınır kapıları olacağını açıkladı. Kermiya kapısının birkaç güne kadar açılacağını ve sadece araçlı geçişlere hizmet vereceğini ifade eden Miroğlu, Kermiya kapısı açıldıktan sonra, Ledra Palace Sınır Kapısı'nın araçlı geçişlere kapatılarak sadece yayaların geçişine tahsis edileceğini belirtti. 
     Salih Miroğlu, Rum yönetiminin KKTC vatandaşları arasında ayrım yaparak bazılarının geçişine izin verdiğini, bazılarına izin vermediğini, ayrıca KKTC vatandaşlarının araçlı geçişlerine müsaade etmediğini bildirerek, bu konularda BM Barış Gücü aracılığıyla Rum yönetimi nezdinde girişimde bulunduklarını ve olumlu sonuç beklediklerini kaydetti. 
     Miroğlu, KKTC Ekonomi ve Maliye Bakanlıkları tarafından Rum tarafıyla ekonomik ilişkiler konusunda bir araştırma yapıldığını ve yakında bunun sonuçlanmasını beklediklerini dile getirdi. 
     Bayındırlık ve Ulaştırma Bakanı Salih Miroğlu, bazı esnafın KKTC'ye geçen Rumlara ''fahiş fiyat'' uygulamasıyla ilgili bir soru üzerine, ilk günlerde bazı istismarların olabildiğini, ancak uyarılar sonucu durumun düzelmeye başladığını kaydetti. 
     

     
</TEXT>
</DOC>
