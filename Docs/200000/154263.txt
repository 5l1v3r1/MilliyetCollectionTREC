<DOC>
<DOCNO> 154263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur03.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Porof. Zihni Sinir-Proceler' ihaleye çıktı... 
</HEADLINE>
<TEXT>

     TÜBİTAK, ünlü karikatürist İrfan Sayar'ın ''Porof. Zihni Sinir-Proceler'' kitabını basmak için ihale açtı. 
     İhaleye ilişkin duyuru, Resmi Gazete'nin bugünkü sayısında yayımlandı. 10.000 adet kitap basımını içeren ihale, TÜBİTAK Satınalma Müdürlüğü'nde 26 Mayıs 2003 tarihinde yapılacak. 
     Sayar'ın ''Porof. Zihni Sinir'' tiplemesi, ilk kez 30 Ocak 1977 tarihinde Gırgır mizah dergisinde yer aldı. 
     Çeşitli dergilerde çizimlerini sürdüren Sayar, gözlemlerinden yararlanarak, alet ve makinelerden toplumsal, kültürel ve kişisel gereksinimlere göre nasıl daha fazla yararlanabileceğinin yollarını aradı. Kimi zaman yan yana hiç gelmemiş iki aleti yan yana getirdi, kimi zaman bilinen bir aleti gereksinime göre değiştirdi, kimi zaman bilinen bir alete yeni ekler yaptı. 
     
     ÖRNEK PROCELER 
     ''Parmağı nasırlılar için elektronik darbuka çalma procesi'', ''Terlemeyle otomatik çalışan vantilatör procesi'', ''Kararsız seçmenler için niyet çeken tavşanlı seçmen sandığı procesi'', ''Romantikler için sağanak yağmuru ahmak ıslatana çeviren şemsiye procesi'', Sayar'ın yüzlerce procesinden birkaçını oluşturuyor. 
     TÜBİTAK, ''Keşifler'' ve ''Evren'' adlı iki kitabı da 7.500'er adet basmak üzere ihale açtı. 
     Bu ihalelere ilişkin duyurular da Resmi Gazete'nin bugünkü sayısında yayımlandı. 
     




</TEXT>
</DOC>
