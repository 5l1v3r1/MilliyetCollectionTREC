<DOC>
<DOCNO> 157348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur27.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen'den AKP'ye Aldatma ve Kandırma Partisi... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, hükümetin göreve gelir gelmez Acil Eylem Planı açıkladığını anımsatarak, ''3 ay, 6 ay geçti. Bizim için ne yaptılar'' diye sordu. 
     Türkiye Kamu-Sen Yüksek İstişare Kurulu YİK Eyüboğlu Otel'de toplandı. 
     Toplantının açılışında konuşan Genel Başkan Akyıldız, konfederasyona bağlı sendikaların genel başkanları ve 80 il temsilcisiyle 2 gün boyunca ''kamu yönetimi reformu, 2003 yılı bütçesi, ücret artışları ile AK Parti'nin kadrolaşması'' konularını ele alacaklarını belirtti. 
     AK Parti'nin tek başına iktidar olma gücünü, ''halkın istekleri ve beklentileri'' doğrultusunda kullanması gerektiğini dile getiren Akyıldız, 3 Kasım seçimlerinde halkın siyasilere ''çok büyük bir ders verdiğini'' kaydetti. ''Yoksa yeni 3 Kasım'lar çok geç olmaz'' diyen Akyıldız, 6 aydır sustuklarını ve yeni hükümetin icraatlarını izlediklerini kaydederek, krizlerin faturasının çalışanlardan çıkarılmak istendiğini söyledi. 
     ''Hükümeti halkın sesine kulak vermeye çağıran'' Bircan Akyıldız, ''İkili görüşmelerde, basın yoluyla sesimizi duyurmaya çalışıyoruz, duymak istemiyorlar. Kamu-Sen'in gücünü tanımak istiyorlar. Biz de göstermekten çekinmeyeceğiz'' diye konuştu. 
     
     AKP'ye yeni isim... 
     Akyıldız, hükümetin göreve gelir gelmez belli bir takvimle Acil Eylem Planı açıkladığını anımsatarak, aradan 3 ay, 6 ay geçtiğini ancak bu zaman dilimleri için, toplumun genelini ilgilendiren icraatların yerine getirilmediğini söyledi. Akyıldız, ''Duble yoldan başka tüm kesimleri ilgilendiren tek olay gerçekleşmedi. Bizim için ne yaptınız'' diye sordu. 
     Hükümetin en düşük ve en yüksek maaş alan memurlar arasında denge sağlamak için zam oranında farklılık yaptığını ancak maaşı düşük olanın eline 40 milyon, yüksek olanın ise 117 milyon dolayında para geçtiğini anlatan Akyıldız, ''Şimdi biz Adalet ve Kalkınma Partisi'ne, Aldatma ve Kandırma Partisi desek yalan söylemiş mi oluruz'' dedi. 
     Akyıldız, çalışanların kendilerini idare edenleri mahkemeye vermesine yönelik çalışma yürüttüklerini söyledi. 
     Bircan Akyıldız, ''hükümetin vurdumduymaz tavrını devam ettirmesi halinde tepkilerini en sert biçimde göstereceklerini'' kaydetti. 
     NEMA ödemelerinde yaşanan sıkıntılara da değinen Akyıldız, 400 milyon lira almayı bekleyen bir çalışanın eline 7 milyon geçmesine anlam veremediklerini, hükümetin kasıtlı olarak sorun çıkardığını savundu. 
     Akyıldız, Türk-İş'in bugün Tandoğan'da gerçekleştireceği mitinge de destek vereceklerini sözlerine ekledi. 
     Yüksek İstişare Kurulu yarın yayımlanacak sonuç bildirgesiyle sona erecek. 
     
</TEXT>
</DOC>
