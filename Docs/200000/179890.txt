<DOC>
<DOCNO> 179890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/ekonomi/eko05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bonozedeler paralarını iki yıl içinde alacak' 
</HEADLINE>
<TEXT>

   BDDK yetkilileri İmar Bankası mudilerine, 'Hazine bonolarının vadeli mevduata çevrilerek iki yıl içinde ödeneceğini' söyledi 
   ANKARA Milliyet 
   
   Bankacılık Düzenleme ve Denetleme Kurumu BDDK yetkilileri, görüştükleri İmar Bankası mudilerine, "Hazine bonolarının vadeli mevduata çevrilmesi gündemde bulunuyor. Ödeme süresi iki yılı geçmeyecek" dedi. 
   Çeşitli illerden gelen bonozede İmar Bankası mudileri, dün BDDK'nın önünde protesto gösterisi düzenledi. Mudilerden iki kişi adı açıklanmayan BDDK yetkilileriyle görüştü. Görüşmenin ardından mudilerden Murat Diler açıklama yaptı. 
   Yetkililerin, Hazine bonolarını vadeli mevduata çevrilmesinin gündemde olduğunu ifade ettiğini belirten Diler, "Bunların yüzde 10 - 20 kadar bir kısmının nakit olarak ödenebileceğini söylediler" dedi. Kalan bakiyeler için özellikle kamu bankalarında hesaplar açılabileceği ihtimali üzerinde durduklarını söyleyen Diler, "Ödeme süresinin çok uzun olmayacağını, bunun iki yılı geçmeyeceğini ifade ediyorlar" diye konuştu. Diler, yetkililerin önümüzdeki hafta açıklama yapılacağını söylediklerini aktardı. 
   
   Başvurular İmar'a 
   Bu arada Tasarruf Mevduatı Sigorta Fonu'ndan yapılan açıklamada, Pamukbank şubelerine başvuruların dün sona erdiği ancak başvuruda bulunmamış olan mudilerin bilgi ve belgelerini İstanbul Mecidiyeköy'deki İmar Bankası Genel Müdürlüğü nezdinde oluşturulan Başvuru Masası'na, şahsen veya posta yoluyla yapabileceği bildirildi. 
   
   
</TEXT>
</DOC>
