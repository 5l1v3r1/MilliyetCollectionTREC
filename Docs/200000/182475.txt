<DOC>
<DOCNO> 182475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo18.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer vedayı yaptı Yaşamımın en zor ve acı kararı... 
</HEADLINE>
<TEXT>

     Trabzonspor Kulübü Başkanlığı'ndan istifa eden Özkan Sümer, 11 gün önceki istifasını geri almayarak bordo-mavili kulübe veda etti. 
     Sümer, Mehmet Ali Yılmaz Tesisleri'nde düzenlediği basın toplantısında, istifasının ardından vermek istediği mesajın gerek camia gerekse ülkenin genelinde, doğru bir biçimde algılandığını belirterek, şöyle konuştu 
     ''Elbette ki, her düşüncenin karşıtları olacaktır. Bunu doğal karşılamak gerekir. Ancak genel olarak istifamızın beklediğimiz etkileri oluştu. Camiamız için değerlendirirsek, benim umut ettiğimden daha güçlü bir bütünlük oluşabildi. Bu da istifamızın boşa gitmediği sonucunu yaratması bakımından elbetteki kayda değerdir.'' Bazı kişelerin istifasıyla yaptığı tepkiyi doğru bulduğunu ancak kendisinin geri dönmesini istediğini dile getiren Sümer, şöyle devam etti 
     ''Geri dön diyorlar. Nasıl doğru olacak Ben bunun 10 gün içinde bir türlü istenilen ve özlenilen sonucunu taşıyamadım. Trabzonspor başkanlığı gibi çok büyük, zor, anlamlı ve onurlu bir görevi taşımak elbetteki insanın inandırıcı ve kararlı olmasını gerektirir. Bu istifadan sonra geri dön çağrılarına uyamayacağım. Yüreğim parçalanırken, bu kadar uğruna verdiğim bir olaydan kopmak elbetteki yaşamımın en zor acı kararını vermeyi yaratmıştır.'' Bordo-mavili kulüpten ayrılmasının kulüp için zaaflar getireceğine inanmadığını kaydeden Sümer, ''Mücadelem kendimi önemleştirmek için değil, Trabzonspor'un hak ettiği değerleri taşıması içindir. Önemli geçitlerden, ateş hatlarından geçtik. Önceye oranla daha rahat bir dönemdeydik. Yönetim içindeki ayrılıklardan istifa ettiğim söylentileri doğru değil. Trabzonspor, şiddete ruhsat verenlerle karşı karşıya getirilmiştir. Mücadele bakımından en zor yaşanacak şey budur'' diye konuştu. 
     
     ''SİYASETİ DÜŞÜNMÜYORUM'' 
     Bir gazetecinin yerel seçimlerde aday olabileceği biçiminde yapılan söylentiler doğru mu sorusuna Sümer, ''Böyle bir düşüncem yok. Bu noktadan sonra olacağını sanmıyorum. Şu anda bana soracaksınız, ne yapacaksınız diye. Hiç hazır olmadığım bir durum olduğu için ne yapacağım yönündeki bir soruya cevap vermem mümkün değil. Elbette ki becerebilirsem, yine futbol dünyası içinde bir kısım hizmetler ve bir kısım aksiyonlar devam ettirmeye çalışacağım. Ama siyasi eğilimim hiç olmadı, bugünde yok'' yanıtını verdi. 
     Kendisinde herhangi bir yılgınlık olmadığını kaydeden Sümer, ''Benim mücadelem kararlılığımın göstergesidir. Duygusal değil, mantık olarak hareket etmelisiniz. Şu anda duygularımın verdiği hatta mantığımın da verdiği cevap Trabzonspor Kulübü Başkanlığı yolunun benim için kapandığıdır'' dedi. 
     Sümer, bordo-mavili kulübün yönetim kurulunun gerekini yapacağını ifade ederek, ''İlla ki Olağanüstü genel kurul olacak diye bir şey yok. Olağan bir genel kurulda olabilir. Ancak önemli olan camiada bütünlüktür'' diye konuştu. 
     Futbol Federasyonu Başkanlığı için bir niyetinin olmadığını kaydeden Sümer, Futbol Federasyonu'nu başarılı bulduğunu kaydetti. 
     Öte yandan Sümer, bugün Trabzon Gazeteciler Cemiyeti'nde düzenleyeceği toplantıyı, Mehmet Ali Yılmaz Tesisleri'ne alarak alt yapıdaki minik oyuncular, başta olmak üzere tesilerde bulunanlarla vedalaştı. 
     
</TEXT>
</DOC>
