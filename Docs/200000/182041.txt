<DOC>
<DOCNO> 182041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/asiy.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daha fazlasına gücümüz yok' 
</HEADLINE>
<TEXT>

   Başbakan Erdoğan, memur zamları konusunda 'Seçimlerden önce yüzde 25 - 30 zam verelim, memurların desteği lazım diyebilirdim. Daha fazlasını yapmaya gücümüz elvermiyor' dedi 
      SERHAT OĞUZ 

   
   Başbakan Recep Tayyip Erdoğan, memurlar üzerinden istismar ve politika yapanlar olduğunu belirterek, "Ben de 'Seçimlerden önce yüzde 25 - 30 zam verelim. Memurların desteği lazım' diyebilirdim. Ama Türkiye bugüne kadar bunların bedelini ödedi. Daha fazlasını yapmaya gücümüz elvermiyor" dedi. Başbakan Yardımcısı Mehmet Ali Şahin ise, "Bakanlar Kurulu, 2004 yılında memurlara verilecek rakamı mutlaka belirleyecektir, ama bu rakam yüzde 13'ten aşağı olmaz" diye konuştu. Erdoğan, memurlarla devam eden toplu görüşmelere değinerek, şöyle konuştu 
   
   Popülist yaklaşım yanlış 
   "Bütçemiz neyi elveriyorsa fazlasını yaptık. Daha fazlasını yapmaya gücümüz el vermiyor. Daha fazlasını yaparsak geleceğe yönelik ekonomik dengeleri sağlayamayız. Biz popülist yaklaşımlarla verelim dersek bu sorunlar çözülmez. Sorunları işçiye memurlara olduğu gibi yansıtmazsak bunun bedelini tüm ülke öder. Biz istiyoruz ki popülist anlık menfaatlere yönelik yaklaşımlardan kurtulalım. Biz geneli düşünüyoruz. Ağaca değil, ormana bakıyoruz." 
   Ekonomik, sosyal, siyasal ve uluslararası ilişkiler açısından tamamen tükenmiş bir mirası kucaklarında bulduklarını belirten Erdoğan, fakir öğrencilerin özel okulara gitmesiyle ilgili eleştirilere de şu cevabı verdi "Bu özel okulların açılması kanununu AKP mi çıkardı Eğer bu okullarda müfredata ters bir durum varsa, bugüne kadar niye adım atmadınız Bunlar samimi değildir." 
   
   Gidin, Cem Uzan'a sorun 
   Daha sonra Kromçelik İlköğretim Okulu'nun temel atma törenine katılan Erdoğan, kız çocukların okula gönderilmesi kampanyasına herkesin destek vermesini isteyerek, "Haydi Kızlar Okula" diye seslendi. Tören çıkışında kalabalığın içinde bulunan bir grup İmarzede, Erdoğan'a, "Bankada kalan paralarımız ne olacak Sayın Başbakanım " diye seslendi. Erdoğan ise, "Bunu niye Cem Uzan'a sormuyorsunuz " yanıtını verdi. İmarzedeler ise, "Onlar yalılarda oturuyor arabalarla ulaşılmaz, helikopter lazım" dedi. 
   
   Elektrikli araç kullandı 
   Erdoğan, Gebze Ticaret Odası'nı ziyaretinden sonra Organize Sanayi Bölgesi'ne hareket edecekti. Ancak sanayi bölgesinde çıkan yangın üzerine programında değişiklik yaparak, bir sonraki durak olan TÜBİTAK Marmara Araştırma Merkezi'ne MAM geçti. MAM Başkanı Prof. Dr. Naci Görür'den bilgi alan Erdoğan, daha sonra TÜBİTAK MAM ile Tofaş'ın ortaklaşa yürüttüğü proje olan Elit-1 isimli hibrit elektrikli taşıtı inceleyip, araçla bahçede 500 metrelik bir tur attı. 
   
   
   
   
   
   
</TEXT>
</DOC>
