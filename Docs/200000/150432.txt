<DOC>
<DOCNO> 150432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun32.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Türkiye dünkü imza töreninde temsil edildi" 
</HEADLINE>
<TEXT>

     AB dönem başkanı Yunanistan'ın Başbakanı Kostas Simitis, dün yapılan AB genişlemesinin imza töreninde Türkiye'nin temsil edildiğini söyledi. 
     Gayrı resmi AB zirvesi, genişleme imza töreni ve Avrupa konferansı toplantılarından oluşan Atina Zirvesi, Avrupalı liderlerin, barışı simgeleyen zeytin fidanı dikme törenleriyle sona erdi. 
     Simitis, zirvenin ardından AB Komisyonu Başkanı Romano Prodi ile birlikte basın toplantısı düzenledi. 
     Sorular üzerine, Türkiye'nin dünkü imza töreninde mevcut olduğunu söyleyen Simitis, ''Türkiye'nin Atina Büyükelçisi törendeydi. Ayrıca sayın Dışişleri Bakanı Abdullah Gül de, dün akşam geldi ve bugünkü toplantılara katıldı'' dedi. 
     Avrupa Konferansı toplantısında tüm Avrupa ülkelerinin biraraya gelerek, kıtanın geleceğini ele aldıklarını belirten Simitis, ''AB üyeleri, üyelik anlaşmasını imzalayanlar ve aday ülkelerin yanı sıra İzlanda'dan Rusya'ya tüm Avrupa ülkeleri, ilişkilerimizi ve işbirliğimizi nasıl geliştirebileceğimizi görüştük. Toplantı sonunda da görüş alışverişimizin sonucu ulaştığımız noktaları içeren bir bildiri yayınladık'' diye konuştu. 
     Irak konusunda AB dönem başkanı Yunanistan'ın bu sabah yayınladığı taslak bildirinin, AB liderlerince kabul gördüğünü açıklayan Simitis, bu metnin AB'nin yakın gelecekte uygulayacağı Irak politikasının çerçevesini oluşturduğunu söyledi. 
     Bildiride, AB'nin Irak'ın yeniden yapılandırılması çalışmalarında BM'nin merkezi rol oynamasını istediği vurgulanmıştı. 
     Bu arada, Irak konusunda AB ülkeleri arasında görüş ayrılıkları bulunduğunu belirten Simitis, bu konuda yapılan AB açıklamalarında bu nokta dikkate alınarak, tüm üyelerce kabul edilebilecek ifadelere yer verildiğini kaydetti. 
     AB Komisyonu Başkanı Romano Prodi de, AB'nin önümüzdeki yıllarda yoğun bir programı olduğunu belirterek, dün 10 ülkenin üyelik anlaşmasının imzalandığını, AB'ye 3 aday ülke bulunduğunu, ayrıca batı Balkan ülkelerinin gelecekteki adaylar olarak hazırlanmalarının söz konusu olduğunu söyledi. 
     Prodi, ''Avrupa'nın vizyonu dışlamak üzerine kurulu değil. Biz komşularımıza yakın komşuluk ilişkileri içinde olma önerisinde bulunuyoruz. Bu sabahki toplantının amacı da buydu'' dedi. 
     AB Komisyonu'nun Irak'a insani yardım için 100 milyon euro tahsis ettiğini hatırlatan Prodi, ayrıca Irak'ın bazı bölgelerinde güç durumdaki hastanelere ilaç ulaştırmak ve gerekli durumlarda başta çocuklar olmak üzere Iraklı hasta ve yaralıları Avrupa hastanelerine nakletmek için bir hava köprüsünün oluşturulmasının söz konusu oluğunu açıkladı. 
     AB'nin Irak'taki gelişmelerle ilgili değerlendirmelerini 2-4 Mayıs tarihlerinde Yunanistan'da yapılacak gayrı resmi AB dışişleri bakanları konseyi toplantısında ele alacağı belirtildi. 
     





</TEXT>
</DOC>
