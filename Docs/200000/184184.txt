<DOC>
<DOCNO> 184184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur29.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde cinayet işleyen sanık hakim önünde... 
</HEADLINE>
<TEXT>

     Eskişehir'de, damattan ''ayak bastı parası'' istenmesi konusunda iki grup arasında çıkan kavgada, 1 kişiyi öldürdüğü iddia edilen gencin yargılanmasına devam edildi. 
     Ağır Ceza Mahkemesi'ndeki duruşmaya, tutuklu sanık Erkan Bayraktar 22 ile tutuksuz yargılanan Erhan Kocabıyık 20 hazır bulundu. 
     Mahkeme heyeti, savcının iddianameyi okumasının ardından, tutuklu sanık Erkan Bayraktar'a savunma için söz verdi. 
     Erkan Bayraktar, hakkındaki iddiaları kabul etmeyerek, bıçakla adam öldürme eylemini arkadaşı Erhan Kocabıyık'ın gerçekleştirdiğini öne sürdü. 
     Bayraktar, Kavgadan sonra buluştukları parkta arkadaşı Erhan Kocabıyık'ın cinayeti kendisinin işlediğini itiraf ettiğini ancak duruşmada suçunu kabul etmediğini savundu. 
     Erhan Kocabıyık ise bıçaklama olayıyla ilgisi bulunmadığını söyledi. Mahkeme heyeti, Erkan Bayraktar'ın tutuklu, Erhan Kocabıyık'ın ise tutuksuz yargılanmasının devamına karar vererek, eksik evrakın tamamlanması için duruşmayı erteledi. 
     
     OLAY 

     Bülent-Aysel Kütükkıran çiftinin 23 Temmuz'da Sivrihisar Caddesi'nde düzenlenen düğününde, mahalle gençleri arasında, damattan ''ayak bastı parası'' isteme meselesi yüzünden tartışma çıkmıştı. 
     Şevki Oymak 19 ve Erkan Bayraktar arasında başlayan tartışma, tarafların da katılmasıyla kavgaya dönüşmüştü. Erkan Bayraktar, arkadaşı Erhan Kocabıyık'ın yardımıyla Şevki Oymak ve kavgayı ayırmaya çalışan damadın ağabeyi Hüseyin Kütükkıran'ı yaralamıştı. 
     Ağır yaralanan Şevki Oymak, kaldırıldığı Devlet Hastanesi'nde yaşamını yitirmişti. 
     
</TEXT>
</DOC>
