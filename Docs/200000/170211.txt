<DOC>
<DOCNO> 170211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko14.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıya müjde Gümrük indirimi geliyor... 
</HEADLINE>
<TEXT>

     Ekonomik İşbirliği Teşkilatı EİT üyesi ülkeler, ticaretin kolaylaştırılması amacıyla, gümrük vergilerini, karşılıklı olarak 8 yıl içerisinde yüzde 15 seviyesine indirme, fonları kaldırma kararı verdi. 
     Dış Ticaret Müsteşarlığı'ndan DTM yapılan yazılı açıklamaya göre, konuya ilişkin EIT Ticaret Anlaşması, 16-17 Temmuz'da, EIT'nin Pakistan'ın başkenti İslamabad'da gerçekleştirilen Bakanlar Toplantısı'nda imzalandı. Türkiye'yi Devlet Bakanı Kürşad Tüzmen'in temsil ettiği toplantıda imzalanan anlaşma uyarınca, üye ülkeler, birbirlerine yönelik gümrük vergilerini, 8 yıl içinde kademeli olarak yüzde 15 seviyesine indirme ve fonları kaldırma kararı verdi. İmzalanan anlaşma, üye ülkelerin parlamentolarında onaylandıktan sonra yürürlüğe girecek. 
     Devlet Bakanı Tüzmen, konuya ilişkin değerlendirmesinde, Türkiye'nin Avrupa Birliği ile imzaladığı Gümrük Birliği Anlaşması gereği üçüncü ülkelere yönelik gümrük vergilerine 1996 yılından itibaren önemli oranda düşürdüğünü belirterek, şu bilgiyi verdi 
     ''Türkiye EİT ülkelerine zaten çok düşük gümrük vergisi uyguluyordu. Ancak, bu ülkelerin Türkiye'ye uyguladığı gümrük vergileri çok yüksekti. Bazı ülkelerin bazı ürünlerde uyguladığı gümrük vergileri, yüzde 100'ü bile aşıyordu. İmzaladığımız anlaşma ile bu haksız durum önemli ölçüde ortadan kaldırılmış oldu.'' Tüzmen, toplantıda 8 yıllık indirim süresinin 5 yıla, gümrük vergilerinin seviyesinin de yüzde 10'a indirilmesini önerdiklerini, bu konuda 6 ay içinde bir görüşme yapılmasının kararlaştırıldığını da bildirdi. 
     Anlaşma, İran, Pakistan, Türkiye, Azerbaycan, Tacikistan, Kırgızistan, Kazakistan, Afganistan, Türkmenistan ve Özbekistan'ı kapsıyor. Bu ülkelerin bazıları, teşkilata üyeliğe ilişkin anlaşmanın onay sürecini tamamlayamadığı için EİT toplantılarına gözlemci statüsünde katılıyor. 
     Türkiye'nin bölge ülkelerine yaptığı toplam ihracatın 1 milyar dolar seviyesinde olduğunu kaydeden Tüzmen, imzalanan anlaşmanın yürürlüğe girmesinden sonra bölge ülkelerine yapılan ihracatın önemli ölçüde artacağına işaret etti. EİT üyesi ülkelerin birbirleriyle ticaretinin, toplam ticaretlerinin ancak yüzde 3-4'ü düzeyinde kaldığını hatırlatan Tüzmen, şöyle devam etti 
     
     EİT ÜLKELERİ ARASINDAKİ TİCARET 4 KATINA ÇIKACAK 

     ''EİT Genel Sekreterliği'nin araştırmasına göre, anlaşmanın yürürlüğe girmesinden sonra EİT ülkelerinin birbirleri ile yaptığı ticaret 4 katına çıkacak, birbirleriyle yaptıkları ticaretin payı yüzde 16'ya yükselecek. Bu, son derece sağlıklıdır. Gelişmiş ülkelerin komşu ve çevre ülkelerle ticareti, toplam ticaretleri içinde büyük yer tutuyor. EİT kurulduğu günden beri en önemli adımı atmıştır. Anlaşmanın yürürlüğe girmesinden sonra, üye ülkelerin ekonomilerinin canlanacağını ve dünya ekonomisi içindeki yerlerinin güçleneceğini hep birlikte göreceğiz. Anlaşmada, ülkelerin birbirlerine karşı tarife dışı engelleri kaldırma yükümlülüğüne girmeleri de büyük kazanım olmuştur.'' Türk ihracatçılardan, anlaşmanın sağlayacağı kolaylıklardan yararlanarak, EİT ülkelerinde yoğunlaşmalarını ve yaratılan fırsatı değerlendirmelerini isteyen Bakan Tüzmen, en kısa sürede üye ülkeler arasında yatırımların teşviki ve korunması konusunda bir anlaşma imzalanmasından ümitli olduğunu da kaydetti. 
     
</TEXT>
</DOC>
