<DOC>
<DOCNO> 160854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur16.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfalı avukat 900'lü erotik hatlar ile ilgili davayı kazandı 
</HEADLINE>
<TEXT>

     Şanlıurfa'da bir avukat, 18 yaşından küçük kardeşinin ''900'lü erotik hatları'' araması sonucu 10 milyar liralık telefon faturası gelmesi üzerine Türk Telekom'a açtığı davayı kazandı. 
     Mahkemenin verdiği kararı Yargıtay'ın da onaylaması durumunda Türkiye'de ilk kez ''900'lü erotik hatlar''la ilgili açılan davalarda, davacı lehine karar verilmiş olacak. 
     Şanlıurfa Barosu'na kayıtlı avukatlardan Mehmet Doğar, kardeşi Erhan Doğar'ın, 2001 yılının Mart, Nisan ve Mayıs aylarında Türk Telekom'un ''900''lü hatlarından erotik hatlara girip telefon görüşmesi yaptığını, bunun sonucunda da 10 milyar lira dolayında telefon faturası gelmesi üzerine, Türk Telekom hakkında dava açtığını söyledi. 
     Türk Telekom ile aboneleri arasında yapılan sözleşmelerde ''900'lü'' hatlardan sanat, kültür, edebiyat, bahçe kültürü konuları hakkında görüşme hükümleri bulunduğunu ifade eden Doğar, şunları söyledi 
     ''Sözleşmelerde, Erotik canlı telefon bağlantısı görüşme yapılabilir hükmü yoktur. Türk Telekom, abonelerinden izinsiz erotik hat hizmeti vermektedir. 18 yaşından küçüklerle görüşme yapılması yasaktır. Şanlıurfa 1. Asliye Hukuk Mahkemesi'nde görülen davada, Mahkeme Başkanı Akif Doğru, Türk Telekom ve aboneleri arasında seksle ilgili bir mutabakat kaydına rastlamadığı, abonelerinden izinsiz olarak seks canlı yayın hatları konusunda hizmet verdiği ve 18 yaşından küçük olan bir kişiyle görüşme yapıldığı için kardeşimin borçlu olmadığına ve söz konusu görüşme ücretinin ödenmemesine karar verdi.'' 
     
     TÜRKİYE'DE BİR İLK 

     Avukat Doğar, mahkemenin verdiği kararı Yargıtay'ın da onaylaması durumunda Türkiye'de ilk kez ''900'lü erotik hatlar''la ilgili açılan davalarda, davacı lehine karar verilmiş olacağını belirterek, şunları kaydetti 
     ''Türkiye'de örnek teşkil edecek bir dava kazandık. Yargıtay'ın mahkeme kararını onaylaması durumunda, 18 yaşından küçük ve 900'lü hatları arayan herkes, dava açıp kazanabilecek. Türk Telekom, biz davayı açtıktan sonra yeni abonelerine izinsiz erotik hatlara bağlanması hizmetini kaldırdı. Türkiye'de benzer şekilde mağdur olan birçok kişi var. Para ödeyenler, mahkemeye başvurup kazanmaları durumunda, ödedikleri parayı geri alabilirler.'' 
     
</TEXT>
</DOC>
