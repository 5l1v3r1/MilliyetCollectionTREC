<DOC>
<DOCNO> 178256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo20.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Menajeri Süreyya, atletizmde ilk 3 sporcu arasında... 
</HEADLINE>
<TEXT>

     Avrupa Şampiyonu milli atlet Süreyya Ayhan'ın Hollandalı menajeri Jos Hermens, Süreyya Ayhan'ın, atletizmde dünyanın ilk 3 sporcusu arasında olduğunu savundu. 
     Dünyanın atletizmde en büyük menajerlik şirketine sahip olan Jos Hermens, Süreyya Ayhan'ın, Paris'teki 9. Dünya Şampiyonası'nda favori gösterildiğini hatırlatarak, ''Süreyya, atletizmde dünyanın ilk 3 büyük sporcusu arasında alıyor. Ayhan, süper formda ve kendine çok güvenen bir sporcu. Özellikle 1500 metrede rakiplerinden en az 0.5 saniye önde olması çok büyük bir olay. Bu biçimde birinciliğinde hiçbir sorun olmaması gerekiyor'' diye konuştu. 
     Hermens, Süreyya'nın ''tavşan atletle'' koşmayacağı için dünya rekoru kırmasının zor olacağını vurgulayarak, ''Süreyya'nın tüm kan tahlilleri çok iyi çıktı. Sporcunun tüm ihtiyaçları Süreyya'nın tabii yapısında bulunuyor'' dedi. 
     
     ELVAN ABEYLEGESSE'YE ŞANS TANIMIYOR 

     Aynı zamanda Elvan Abeylegesse'nin de menajeri olan Hermens, bu sporcunun çok büyük bir atlet olduğunu, ancak antrenörüyle dil sorunu yaşadığını belirterek, ''Elvan hakkında sağlıklı bilgi alamıyorum. Bu sporcunun şanssızlığı, çok sakatlık geçirmesi ve bana da az bilgi verilmesi. Bana göre Elvan'ı iyi hazırlamadılar, içimde öyle bir his var'' yorumunu yaptı. 
     
     YUSUF'A AYAKKABI KONUSUNDA YARDIMCI OLUYORUM 

     Maratoncu Yusuf Zepak ile ilgili olarak da Hermens, bu sporcuyu iyi tanıdığını, ancak henüz menajerliğini almadığını ifade ederek, ''Yusuf Zepak için Nike firmasından bir çift ayakkabı bulmaya çalışıyorum. Ancak Zepak'ın istediği model için bekliyoruz. Ayakkabısını müsabakadan önce yetiştirmek için çaba gösteriyorum'' dedi. 
     
     MARATON KONUSUNDA IAAF'Yİ UYARDIM 

     Birçok maratoncunun menajerliğini de üstlenen Hermens, şampiyonanın çok iyi düzenlediğini, organizasyonun iyi gittiğini belirterek, şunları söyledi 
     ''IAAF'nın maraton konusundaki organizasyonu kötü. Şubat ayında IAAF'ye bir mektup yazdım ve pazar günkü maraton yarışının sabah koşulmasını önerdim. Ancak IAAF'den olumsuz yanıt aldım. Paris'te Ağustos'ta havalar çok sıcak oluyor. Onun için ben bu koşunun sabaha alınmasını istemiştim. Beni dinlemediler. Pazar günü havalar soğumazsa birçok sporcu darbe yiyecek.'' Hermens, 28 Ağustos Perşembe günü Paris Sofitel Forum Oteli'nde, TSİ 12.00'de Süreyya Ayhan ile birlikte bir basın toplanıtısı düzenleyecek. 
     
</TEXT>
</DOC>
