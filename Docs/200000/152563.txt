<DOC>
<DOCNO> 152563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun24.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Denktaş, Rum siyasi dünyasını gafil avladı" 
</HEADLINE>
<TEXT>

     Kıbrıs Rum kesiminde yayımlanan Simerini gazetesi, KKTC Cumhurbaşkanı Rauf Denktaş'ın geçişlere izin vermesinin, ''Rum kesimindeki partilerde ve genelde Rum siyasi dünyasında karmaşa ve gafil avlanma duygusu yarattığını'' bildirdi. 
     Gazetenin haberine göre, komünist AKEL partisi, yayımladığı bildiride, ''ortaya çıkan durumun, yeniden yakınlaşma için mücadele eden ve etmeye devam edenlerin haklılığını ortaya koyduğunu, bunun, yaşayabilir bir çözüm bulunması çabalarında köşe taşı olarak görüldüğünü'' belirtti. 
     Sosyal Demokratlar Hareketi KİSOS Başkanı Yannakis Omiru ise verdiği demeçte, Ulusal Konsey kararına göre, Kıbrıslı Rumların KKTC'ye geçmek için KKTC makamlarına ''pasaport veya başka belge ibraz etmemeleri'' gerektiğini söyledi. Omiru, ayrıca Rumların KKTC belgelerini almamalarını istedi. 
     Demokratik Parti Başkan Vekili Nikos Kleanthus da bu konuda Ulusal Konsey'in net kararı bulunduğunu söyledi. Bu partiye mensup milletvekilleri Sofoklis Filtis ve Marios Matsakis ise bu prosedürlerle KKTC'ye geçmelerinin söz konusu olmadığını söyledi. 
     Çevreciler Hareketi Genel Sekreteri ve milletvekili Yorgos Perdikis, Kıbrıslı Rumların ''Denktaş'ın tuzağına düşmelerinin söz konusu olmadığını'' belirterek, ''İşgalci rejimin hedefi tanınma koşulları yaratmaktır ve biz ona yardımcı olmamalıyız'' dedi. 
     Demokratik Seferberlik Partisi başkan adayı, Rum yönetiminin eski Dışişleri Bakanı Yannakis Kasulides ise Rum yönetiminin hazırlıksız yakalandığını söylerken, milletvekili İonas Nikolau, Rum yönetiminin olayları bir şaşkınlıkla izlemesini eleştirdi. 
     Yeni Ufuklar Partisi NEO Başkanı Nikos Kutsu ise, ''BM Güvenlik Konseyi'nin 541 ve 550 sayılı kararlarının unutulmaması gerektiğini'' söyledi. 
     Avrupa Yenileşme Hareketi ADİK Başkanı Dinos Mihailides de, ''Denktaş'ın dolaşımla ilgili önlemlerle intibalar yaratmaya çalıştığını'' ifade ederek, ''benzeri faaliyet ve tuzakları göğüslemek için hazırlıklı olmaları gerektiğini'' kaydetti Simerini gazetesi, Rum yönetimindeki karmaşanın ise topluma yön verme eksikliğinden kaynaklandığına işaret ederek, ''Bir yandan pasaport veya diğer belgelerin gösterilmemesinden söz eden Ulusal Konsey kararı varken, diğer yandan bakanlar, Kıbrıslı Türk ve Rumların yaklaşımlarını selamlıyor. Böylece bir karmaşa ortaya çıkıyor'' ifadesini kullandı. 
     





</TEXT>
</DOC>
