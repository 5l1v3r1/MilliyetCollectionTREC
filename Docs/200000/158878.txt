<DOC>
<DOCNO> 158878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur03.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara izmaritinden çıkan yangında, bir kişi öldü... 
</HEADLINE>
<TEXT>

     Bursa'nın Orhangazi İlçesi'nde, metruk bir binada söndürülmeden atılan sigara izmaritinden çıkan yangında, bir kişi öldü. 
     Alınan bilgiye göre, Tekke Mahallesi Horhor Caddesi üzerindeki kullanılmayan ahşap bir evden alevler çıktığının bildirilmesi üzerine olay yerine ulaşan itfaiye ekipleri, uzun süren çabaların ardından yangını söndürdü. 
     Daha sonra eve giren itfaiye ekipleri, 28 yaşındaki Nihat Tosun'un cesediyle karşılaştı. 
     Güvenlik güçlerince yapılan soruşturmada, Tosun'un, son olarak Ahmet Folaş ve Ahmet Cumhur Yanar ile görüldüğü belirlendi. Kısa süreli gözaltına alınan Folaş ve Yanar'ın, verdikleri ifadede, Nihat Tosun ile gecenin ilerleyen saatlerine kadar söz konusu evde içki içtiklerini ve daha sonra Tosun'u bırakarak, olay yerinden ayrıldıklarını söyledikleri öğrenildi. 
     İtfaiye yetkilileri, tamamen kül haline gelen evdeki yangının, söndürülmeden atılan bir sigara izmaritinden kaynaklandığının tespit edildiğini bildirdiler. 
     
</TEXT>
</DOC>
