<DOC>
<DOCNO> 195440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/spo15.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Yıldıray'a baskı    BAYER Leverkusen, Galatasaray ve Fenerbahçe'nin ilgilendiği Yıldıray Baştürk'ün sözleşmesini uzatmak istiyor. Alman kulübünün Menajeri Ilja Kaenzig, Yıldıray ile görüştüklerini belirtip, "Kalıp kalmayacağı ilkbaharda belli olacak. O geleceğini Almanya'da ya da yurt dışındaki büyük bir takımda görüyor" dedi. 
   
   Tarık'ın itirafı    GENÇLERBİRLİĞİ'NDEN on yıl önce Fenerbahçe'ye rekor ücretle transfer olan Tarık Daşgün, 3. Lig ekibi Gençlerbirliği ASAŞ Spor ile idmanlara çıkıyor. Tarık, "Fenerbahçe beni, Galatasaray ve Beşiktaş'tan kaçırıp bir adada saklamıştı. Ücret başımı döndürdü. Hep parayı ön planda tuttuğum için hatalar yaptım, şöhretimi çabuk kaybettim. İlhan Cavcav bana babalık yaptı" dedi. 
   
   Boliç şoku    LİGDE yaşadığı maddi sorunlar nedeniyle sıkıntılı günler geçiren İstanbulspor'da, Elvir Boliç'in ilk yarıyı kapattığı bildirildi. Kuyruk sokumu bölgesindeki ağrıları artan ve İzmir'de ameliyatına karar verilen Boliç iki ay sahalardan uzak kalacak. Bu arada İstanbulspor, hazırlık maçında Güngören Belediyespor'u 4 - 1 yendi. 
   
   Ankaragücü'nde Çalımbay devri    TEVFİK Lav'ın görevden ayrılmasının ardından yeni teknik direktör arayışına giren Ankaragücü, Ümit Kayıhan ile Rıza Çalımbay ikilisi arasından tercihini Çalımbay'dan yana kullandı. Bugün yada yarın sözleşme imzalaması beklenen başarılı çalıştırıcının yardımcılığını Gökhan Keskin yapacak. 
   
   İzzet'ten müjde    DARDANELSPOR ile Vestel Manisaspor arasındaki Türkiye Kupası maçında kafa travması geçiren ve Çanakkale Devlet Hastanesi'nde bir gece yoğun bakımda tutulan konuk ekipten İzzet Kaçar dün taburcu edildi. Bir ambulansla Manisa'ya götürülen 22 yaşındaki futbolcunun sağlık durumunun iyi olduğu, en az iki hafta futbol oynamasının sakıncalı olduğu açıklandı. 
   
   Dost acı söyler    FENERBAHÇE Teknik Direktörü Daum, Alman Milli Takımı'nın, 2004 ve 2006 yılındaki Avrupa ve Dünya şampiyonalarında başarılı olacağını sanmadığını söyledi. Alman Express gazetesinde yayınlanan haberde Daum, ülkede yetenekli futbolcu yetiştirmek için radikal değişikliklerin şart olduğunu, kaliteli okullara ihtiyaç bulunduğunu belirtti. 
   
   Karagümrük'e kapatma    FUTBOL Federasyonu Tahkim Kurulu, Karagümrük Kyoto'ya verilen 1 maçtan men cezasını, Kırmızı - Siyahlı kulübün itirazı üzerine saha kapatma cezasına çevirdi. Daha önce aldığı başka bir ceza nedeniyle bu hafta sahasındaki Sidespor karşılaşmasını seyircisiz oynayacak olan Karagümrük Kyoto, 15. haftadaki Bucaspor maçını başka bir sahada yapacak. 
   
   Elvan'a doğal doping    PİSTLERİN rekortmen atleti Elvan Abeylegesse'ye, 2004 Atina'ya kadar GNC Doğal Gıda firması sponsor oldu. Dünya Şampiyonası'nda 5 binde 5. olan, Monaco'daki IAAF Dünya Atletizm Finali'nde de birincilik elde eden Elvan, Etiyopya'daki hazırlıklarını önümüzdeki ay başında tamamlayacak. 
   
   
</TEXT>
</DOC>
