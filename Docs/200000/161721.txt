<DOC>
<DOCNO> 161721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur13.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kum göçmesinde kıyıya paralel yüz 
</HEADLINE>
<TEXT>

     Yaz aylarında kıyılardaki boğulmaların önemli bir kısmına, ''kum göçmesi'' olarak bilinen ''rip akıntılarının'' neden olduğu ve bu akıntılara kapılanların, boğulmamak için karaya doğru değil, kıyıya paralel yüzmeleri gerektiği bildirildi. 
     Ondokuz Mayıs Üniversitesi OMÜ Fen Edebiyat Fakültesi Coğrafya Bölümü Öğretim Üyesi Doç. Dr. Ali Uzun, halk arasında ''kum göçmesi veya kum kayması'' olarak adlandırılan, ayakların altından kumun birden kaybolması olayına, ''rip akıntılarının'' neden olduğunu söyledi. 
     Rip akıntılarının, kıyılarda meydana gelen doğal bir olay olduğunu ve kıyının morfolojik özelliklerine bağlı olarak, dünyanın birçok ülkesinde görüldüğünü belirten Uzun, şu bilgileri verdi 
     ''Rip akıntıları, kıyıya dik gelen dalgaların, kıyıdaki kayalık, rıhtım, mendirek ve kalabalık halde yüzen insanların bulunduğu kesimlerde, dalgaların doğrusal gidişini kesintiye uğratan nesnelerin etkisiyle oluşabilirler. Dalgalarla kıyıya yığılan sular geri dönerken, denize doğru bir basınç oluşturmakta ve kıyının uygun bir kesiminden genellikle o sahanın en derin kesiminden denize doğru dönerek rip akıntısını meydana getirmektedir. Rip akıntıları, deniz tabanındaki ince malzemeleri karıştırarak çamurlu bir akarsu görüntüsü kazanan güçlü ve hızlı akıntılardır.'' 
     
     BOĞULMALARIN NEDENİ 

     Doç. Dr. Uzun, Rip akıntılarının saniyede 1-2 metre hızla, 20-30 metre genişliğinde bir hat boyunca denize doğru hareket ettiğine ve bu akıntıya kapılan insanların, çok iyi yüzme bilseler bile boğulma riskiyle karşılaştıklarına dikkati çekerek, daha sonra şunları söyledi 
     ''Kıyılardaki boğulmaların önemli bir kısmına bu akıntılar neden olmaktadır. Akıntıya kapılan insanlar, hızla denize doğru sürüklenmeye başladıklarından, bu anafordan kurtulmak için panik halinde karaya doğru yüzmeye çalışırlar. Oysa en iyi yüzücüler bile rip akıntılarının hızı olan saniyede 1-2 metre yüzemez. Bu akıntıdan ve boğulma riskinden kurtulmak için karaya doğru değil, kıyıya paralel yüzerek akıntı alanından kurtulmaya çalışmak gerekir. Rip akıntılarına karşı nasıl davranılması gerektiği bilinirse, boğulma olayları da azalır.'' 
     
     ''MENDİREKLERDEN UZAK DURUN'' 

     Hilal biçimli kıyılarda rip akıntısı ihtimalinin daha yüksek olduğunu belirten Uzun, kıyılarda denize girecek olanlara uyarılarda bulunarak, ''Denize girmeden önce kıyı güvenliği şartları kontrol edilmelidir. Mendirek ve denize doğru çıkıntı yapan kayalıklardan 30-40 metre uzak durulmalı'' dedi. 
     Doç. Dr. Uzun, rip akıntısı oluşabilecek kıyılara uyarıcı levhaların koyulması ve yoğun olarak denize girilen yerlerde can kurtaran bulundurulması gerektiğini de vurguladı. 
     
</TEXT>
</DOC>
