<DOC>
<DOCNO> 158355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun11.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zemin haritasına 400 bin 'tık' 
</HEADLINE>
<TEXT>

     MEHMET DEMİRKAYA İstanbul 

     İstanbul Büyükşehir Belediyesi'nin geçen hafta internet sitesine koyduğu kentin zemin durumunu gösteren harita, bir haftada 400 bin kişinin ziyaret etmesi nedeniyle "web" sitesinin kilitlenmesine neden oldu. Zemin ve Deprem İnceleme Müdürlüğü'nün hazırladığı İstanbul'un jeoloji haritası, Büyükşehir Belediye Başkanı Ali Müfit Gürtuna'nın talimatıyla geçen hafta belediyenin internet sitesi "www.ibb.gov.tr" üzerinden halkın bilgisine sunuldu. 
     
     'ÜÇ BİLGİSAYAR EKLEDİK' 
     Milliyet'te de yayımlanan harita için siteyi ilk gün 140 bin kişi ziyaret etti. Yoğun ilgi, internet sayfasının kilitlenmesine neden oldu. Bilgi İşlem Daire Başkanı Mehmet Çelen, siteyi işler hale getirebilmek için sisteme üç bilgisayar daha eklediklerini belirterek, "Sistemin çökmesi diye bir şey olmadı ama yoğunluk nedeniyle cevap veremez duruma düştü denilebilir. Bir iki gün içinde siteye kullanma kılavuzu koyacağız. O zaman istenen bilgiye daha rahat ulaşılacak" dedi. 
     

</TEXT>
</DOC>
