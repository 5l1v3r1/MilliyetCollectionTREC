<DOC>
<DOCNO> 160595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo27.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispora Servet için Beşiktaş takas önerdi... 
</HEADLINE>
<TEXT>

     Denizlispor Futbol Şubesi Sorumlusu Feridun Basmacı, 2002-2003 futbol sezonunun UEFA Kupası'nda iyi geçtiğini, ancak ligde aynı başarıyı elde edemediklerini belirterek, ''Ligi daha iyi yerde bitirmek isterdik'' dedi. 
     Sezonun bir değerlendirmesini yapan Basmacı, dar bütçe ve kısıtlı kadro ile gelinen noktanın küçümsenmemesi gerektiğini söyledi. ''İlk kez'' katıldıkları UEFA Kupası'nda Türkiye'yi başarıyla temsil ettiklerini belirten Basmacı, şöyle konuştu 
     ''UEFA'daki başarıyı, lige taşıyamadık. Her çıkışın bir inişi vardır. Ama biz bu inişi birkaç maçta durduramadık. 7 maç devam edince de, yeniden UEFA Kupası'na katılma şansını yitirdik. Ligi daha iyi bir yerde bitirmek isterdik, ama 10. sırada yer almakta kötü bir sonuç değil.'' 
     
     DENİZLİSPOR TAKASA KAPALI 

     İç transfer görüşmelerine başlayacaklarını, yarın Mustafa Özkan'ın menajeri olan ağabeyi Sadi Özkan ile bir görüşme yapacaklarını bildiren Basmacı, bu futbolcunun kalmasını istediklerini söyledi. 
     Gençlerbirliği ile ön sözleşme imzalayan Ali Tandoğan ve Manisa Vestel ile anlaştığı söylenen Hakan Çimen'in yerine arayışa geçtiklerini ifade eden Feridun Basmacı, Serdal ve kaleci Süleyman ile bir pürüz yaşanmayacağına inandığını kaydetti. 
     
     SERVET'İN DURUMU 

     Servet'in yurtiçi ve yurt dışından çok sayıda taliplisi olduğuna işaret eden Basmacı, ''Bu oyuncu için kulübe ulaşan resmi bir teklif yok. Menajerler aracılığıyla sonuç almaya çalışıyorlar. Servet'i istediğimiz rakamı veren bir kulüp olursa veririz. Ama takas tekliflerine kapalıyız'' dedi. 
     Takas önerisi getiren takımlardan birisinin de Beşiktaş olduğunu doğrulayan Basmacı, önerilen isimleri açıklamadı. Ancak, takas teklifinde bulunulan futbolculardan birinin Ali Cansun olduğu ifade ediliyor. 
     
</TEXT>
</DOC>
