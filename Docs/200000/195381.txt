<DOC>
<DOCNO> 195381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/dunya/dun01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanların 11 Eylül'ü 
</HEADLINE>
<TEXT>

   İtalyan ordusunun 2. Dünya Savaşı'ndan bu yana en fazla askeri kaybı verdiği saldırının ardından İtalya yas tutuyor, 'Askerlerimiz dönsün' çağrıları yapılıyor 
      DIŞ HABERLER SERVİSİ 

   
   Irak'ın güneyindeki Nasıriye kentinde önceki gün 4 intihar bombacısının İtalyan askeri polis üssüne düzenlediği ve 18'i İtalyan, 13'ü Iraklı toplam 31 kişinin ölümüne yol açan saldırının ardından, İtalyan halkı yasta. Başbakan Yardımcısı Gianfranco Fini, İtalyanların 2. Dünya Savaşı'ndan beri en fazla askeri kayıp verdiği saldırıyı, "İtalyanların 11 Eylül'ü" olarak nitelendirdi. İtalyan kamuoyundan, "Askerlerimiz dönsün" çağrıları yükseliyor. 
   Nasıriye'deki saldırıda ölen 12 askeri polis, 4 asker ve 2 sivil İtalyan için, dün İtalya'da bayraklar yarıya indirildi, kiliselerde halk askerler için dua etti. İtalya hükümeti, Irak'taki askeri varlığın sürmesi kararı alırken, askerlerin dönmesini isteyen muhalefet partileri, yaptıkları açıklamalarla, önümüzdeki günlerde askerlerin geri çekilmesi tartışmasının büyüyeceği mesajını verdi. Nasıriye'ye giderek incelemelerde bulunan İtalya Savunma Bakanı Antonio Martino, sorumluların, ABD'deki 11 Eylül 2001 saldırılarının sorumlularıyla aynı olduklarını söyledi. 
   İtalyan gazetelerinin manşetleri, halkın infialini yansıttı. Il Messaggero, "İtalya kalbinden vuruldu", L'Unita, "Nasıriye ölüleri, 'Neden ' diye soruyor" manşetlerini atarken, Il Giornale gazetesi, "Saldırının mesajı yüksek sesli ve net Biz artık Arap halkının sevgilisi değiliz" ifadesini kullandı. 
   
   50 asker gönderiyor 
   İtalya, Nasıriye'ye 50 asker daha gönderirken, Nasıriye'de görev yapan 464 Güney Kore askerinin üslerinden çıkmaları yasaklandı. Japonya, Irak'a önümüzdeki iki ay içinde gönderilmesi beklenen yaklaşık 1000 askerin gönderilmesinin gelecek yıla kaldığını açıkladı. Japon birliklerinin, Nasıriye'de görev alması öneriliyordu. 
   
   
</TEXT>
</DOC>
