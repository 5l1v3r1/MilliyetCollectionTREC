<DOC>
<DOCNO> 172467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/spo04.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih operasyonu 
</HEADLINE>
<TEXT>

   Avusturya Wien maçında hakeme yumruk atan Trabzonspor'un yıldızı için Haluk Ulusoy devreye girdi. Hakem seminerine gelen Avusturya MHK Başkanı'ndan yardım talep edildi 
      CEMAL ERSEN 

   
   İlk adım atıldı 
   FUTBOL Federasyonu, Trabzonsporlu Fatih Tekke'yi asgari ceza ile kurtarabilmek için kolları sıvadı. Avusturya Wien maçında hakeme yumruk atan yıldız futbolcu için Futbol Federasyonu Başkanı Haluk Ulusoy devreye girdi. Ulusoy, Kuşadası'ndaki hakem seminerine katılan Avusturya MHK Başkanı Frans Wahrer ile görüştü ve olayın ağır ceza kapsamına alınmamasını rica etti. 
   
   Wahrer yumuşamadı 
   SELAMİ Özdemir ve Bülent Yavuz'un da katıldığı görüşme sırasında Wahrer'in öneriye sıcak bakmadığı ve "Olay küçümsenemez. Tehlikeli hareketten atılmış olsaydı, tolere edebilirdik" dediği öğrenildi. Talimata göre bir yıl ceza alma tehlikesi ile karşı karşıya kalan Fatih'in, PFDK tarafından söz konusu operasyon çerçevesinde 2 ila 4 maç arası ceza alabileceği kaydedildi. 
   
   Augustine bekleniyor 
   TRABZONSPOR her konuda anlaşma sağladığı Ankaragücü'nün Ganalı oyuncusu Augustine'yi imza için davet etti. Yıldız oyuncunun, bugün önce İstanbul'a, ardından da akşam saatlerinde Trabzon'a gideceği bildirildi. Bu arada sol kanat arayışlarını sürdüren Bordo - Mavililer'in Lockeren'de forma giyen Mamadou Colibaly'i liste başı yaptığı açıklandı. 
   
   Sebat sınavı 
   TÜRKİYE Spor Yazarları Derneği Trabzon Şubesi tarafından organize edilen turnuva bugün start alacak. Trabzonspor, Ç.Rize, Samsunspor ve A.Sebat'ın katıldığı organizasyonun ilk maçında saat 18.00'de Samsunspor ile Ç.Rize kozlarını paylaşacak. Bu karşılaşmanın ardından saat 20.30'da Trabzonspor, yeni transferlerinin de forma giyeceği maçta Akçaabat Sebatspor karşısına çıkacak. 
   
   Zam jesti 
   TRABZONSPOR yönetimi, geçen sezon sözleşme imzalayan futbolcuların büyük bölümüne zam yapma kararı aldı. Fatih'in bu sezon için 700 milyar lira alacak olması, Gökdeniz ve Mehmet Yılmaz'ın da fiyatlarının tavan oluşturmasının ardından takım içindeki dengelerin yeniden yapılandırılacağı ifade edildi. İlk etapta Alişen, Erdinç ve Tayfun'un ücretlerinin yükseleceği açıklandı. 
   
   
</TEXT>
</DOC>
