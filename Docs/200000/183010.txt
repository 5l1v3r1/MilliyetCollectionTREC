<DOC>
<DOCNO> 183010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/dunya/adun.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a Irak törpüsü 
</HEADLINE>
<TEXT>

   ABD'nin Irak'ta istikrarı sağlayamaması, Bush yönetimine verilen desteği azaltırken, Demokratik muhalefet de eleştiri dozunu giderek artırıyor 
      YASEMİN ÇONGAR Washington 

   
   Beyaz Saray'a yerleşmesinden bu yana geçen üç yılda popülaritesini hep koruyan ve 11 Eylül sonrasında, teröre karşı savaşın "başkomutanı" sıfatıyla zaman zaman rekor oranlarda halk desteği kazanan ABD Başkanı George W. Bush, Irak'ta işlerin Amerika için pek de iyi gitmemesinden etkileniyor. Son anketler ve muhalefetten yükselen sesler, Irak'taki durumun, Bush yönetiminin siyasi geleceğini karartabileceği yönünde işaret veriyor. 
   Washington Post ile ABC Televizyonu'nun ortak anketinde, Bush'un destek oranı yüzde 58 düzeyinde belirdi, ancak diğer göstergeler yönetimin Irak politikasına muhalefetin arttığı yönünde. En çarpıcı sonuçlardan biri, her 10 Amerikalıdan 6'sının, Bush'un Irak ve Afganistan için istediği 87 milyar dolarlık ek bütçeye karşı çıkması. CNN ile USA Today gazetesinin yaptığı bir diğer kamuoyu yoklaması, Bush'un popülarite düzeyini daha aşağılarda, 11 Eylül 2001'den bu yana en alt düzeyi olan yüzde 52'de gösteriyor. 
   
   Söylem sertleşiyor 
   Anketlere yansıyan bu tepki, 2004 seçimlerinde Bush'un karşısına çıkmak için yarışan Demokrat başkan aday adaylarının söylemlerinde de yankılanıyor. Başkan aday adaylarından Massachusetts Senatörü John Kerry, Bush'un 87 milyar dolarlık ek savaş bütçesi talebini, "Saldırganlıklarının ve devam eden yanlış hesaplarının bir sonucu" diye nitelendirdi. Temsilciler Meclisi'ndeki Demokratlar'ın lideri Nancy Pelosi ile Demokrat Temsilci John Murtha ise, ortak basın toplantısı düzenleyerek, Başkan Bush'a, Irak konusunda kendisine fikir veren danışmanlarını işten atması çağrısında bulundu. Murtha, 1 Mayıs'ta Irak'ta çatışmaların bittiğinin ilanından bu yana, yönetimin bir dizi yanlış hesabının su yüzüne çıktığını ve her geçen gün ABD askerlerinin öldüğünü söyleyerek, "Bu genç insanlar bunca ağır bir bedel öderken, bürokratların hiçbir şey olmamış gibi davranmasına razı olamayız" dedi. Pelosi ve Murtha, istifalarını istedikleri bürokratların ABD Savunma Bakanı Donald Rumsfeld ve Bakan Yardımcısı Paul Wolfowitz mi olduğu şeklindeki soruları yanıtsız bıraktı, ancak ABD medyası Irak'taki başarısız görünümün faturasını öncelikle bu iki yetkiliye çıkarıyor. 
   
   
   
</TEXT>
</DOC>
