<DOC>
<DOCNO> 194389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko04.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsi, sazanı avladı... 
</HEADLINE>
<TEXT>

     Karadeniz'deki balık bolluğu nedeniyle hamsinin kilosunun 500 bin liraya kadar gerilemesi, göl balıklarının fiyatının düşmesine yol açtı. 
     Bu yıl Karadeniz'deki balıkçıların en verimli dönemlerini geçirmesinin yanı sıra Ramazan ayında balık tüketiminin azalması arz-talep dengesini olumsuz etkiledi. Bu nedenle hamsinin kilosu bir hafta içinde 1 milyon liradan 500 bin liraya kadar geriledi. Konya'nın Tuzlukçu İlçesi'nde hamsinin fiyatı 2003 yılı içinde ilk kez bu kadar düşerken, bundan göl balıkları da olumsuz etkilendi. 
     Vatandaşların balık ihtiyacını, ucuz olması nedeniyle hamsi ile gidermesi sonucu, sazanın kilo fiyatı 4 milyon liradan 2 milyon liraya, kadifenin fiyatı ise 2 milyon liradan 1 milyon liraya kadar geriledi. 
     Balıkçı esnafı, balık tüketiminin azaldığı Ramazan ayında fiyatların çok düştüğünü belirterek, ''Hamsinin düşüşü normal, ancak sazan bile beklenmedik bir düşüş gösterdi. Hamsi fiyatının 500 bin liraya kadar gerilemesi, göl balıklarının fiyatını da etkiledi. Ramazan ayından sonra sazan ve kadifenin eski fiyatına dönmesini bekliyoruz'' dediler. 
     
</TEXT>
</DOC>
