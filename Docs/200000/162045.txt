<DOC>
<DOCNO> 162045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo12.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen Bursaspor'da kalmak istiyor... 
</HEADLINE>
<TEXT>

     Başarılı forvet oyuncusu Murat Sözkesen, Bursaspor'da kalmak istediğini belirterek, ''Hagi'nin çalıştıracağı bir takımda oynamayı her oyuncu ister'' dedi. 
     Murat, şu anda tatilde olduğunu, Bursaspor dahil hiçbir kulüple transfer görüşmesi yapmadığını söyledi. 
     Gaziantepspor ile anlaştığı yönündeki iddiaların doğruyu yansıtmadığını anlatan Murat, ''Menajerime gelen bazı teklifler var. Ancak, şu anda hiçbir kulüple görüşmedim. Bursaspor'dan da herhangi bir teklif gelmedi'' dedi. 
     Tecrübeli golcü, Hagi'nin Bursaspor'un başına teknik direktör olarak gelecek olmasına çok sevindiğini belirterek, şunları söyledi 
     ''Futbolculuk kariyeri başarılarla dolu olan Hagi, teknik direktörlük konusunda da aynı başarıyı gösterecektir. Hagi'den her futbolcunun öğreneceği vardır. Hagi'nin çalıştıracağı bir takımda oynamayı her oyuncu ister. Ben de kalmak isterim.'' 
     
     BURSASPOR'DAN AYRILIŞI 
     Gençlerbirliği maçı öncesi Bursaspor Vakıfköy Orhan Özselek Sosyal Tesisleri'nden ayrılışının yanlış anlaşıldığını anlatan Sözkesen, ''Sadece formalarımı aldım. Hatta yanlış anlaşılmamak için formaları bir arkadaşıma aldırdım'' dedi. 
     Murat, geçen sezon herkesin kulüple bazı sorunlarının olduğunu ifade ederek, ''Gidişim rest şeklinde lanse edildi. Oysa sadece yanlış anlaşılmamak ve bir gün sonra önemli bir maça çıkacak olan futbolcu arkadaşlarımı rahatsız etmemek için böyle davrandım'' diye konuştu. 
     
</TEXT>
</DOC>
