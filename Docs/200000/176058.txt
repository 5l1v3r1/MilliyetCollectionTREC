<DOC>
<DOCNO> 176058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/siyaset/asiy.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Hukuku Profesörü İbrahim Kaboğlu 
</HEADLINE>
<TEXT>
   Zorunlu din dersi anayasaya aykırı 
   Prof. Kaboğlu, "Uyum paketleri, ifade ve örgütlenme özgürlüğünü genişletti. Ancak, Diyanet İşleri'nde, nüfus cüzdanlarındaki din kaydı ve zorunlu din eğitiminde iyileştirici düzenlemelere gitmedi" diyor 
      AB SÜRECİNDE ALEVİLİK - 1 
Ömer ERBİL - Belma AKÇURA 

   
   SUNUŞ    Aleviler, sorunlarına bugüne kadar hiçbir hükümetin çözüm getiremediğine inanıyor. Şimdi ise gözlerini AB adayı Türkiye'nin reformlarına çevirdiler. Uyum paketlerinde yer alan Dernekler Kanunu'na ilişkin yeni düzenlemeye göre başka adlar altında örgütlenen ve faaliyetlerini sürdüren Alevi kurum ve kuruluşları, 'Alevi' adıyla federasyon, dernek kurabilecek. Ayrıca bugüne kadar değişik isimlerle yurtdışında faaliyet sürdüren dernekleri çatısında toplayan Alevi Bektaşi Federasyonu, artık Türkiye'de de temsilcilik açabilecek. Bir başka değişiklikle de Alevi köylerinde istenilmediği halde cami yapılmasına yönelik uygulamalardan vazgeçilmesi... Sorun, inanç zorlamasından kaçınılacağı anlamına gelen bir değişiklikle yani 'cami' kelimesi yerine 'İbadethane' kelimesinin konulmasıyla şimdilik halledildi. Aleviler bu düzenlemeleri yeterli görüyor mu Uyum paketleri Alevilerin de beklentilerini karşılıyor mu Aleviler, AB doğrultusunda adımlar atan bir Türkiye'de ne düşünüyor Bu yazı dizimizle bu sorulara yanıt aradık. 
   
   Aynı zamanda Başbakanlık İnsan Hakları Danışma Kurulu Başkanı da olan Prof. İbrahim Kaboğlu, Uyum paketleri doğrultusunda Alevilerin taleplerini arkadaşımız Belma Akçura'ya değerlendirdi. n Uyum paketleri, Alevilerin beklentilerini karşılıyor mu 
   İfade ve örgütlenme özgürlüğüne yönelik iyileşmeden Alevi yurttaşlar da yararlanacaktır. Ancak Kürtlere yönelik olmadığı gibi, Alevileri de anarak yapılan bir paket yok. Böyle olması da gerekmezdi. 
   
   Uyum paketleriyle, dini inanç özgürlüğüne ve laikliğe aykırı uygulamalara son verildiği söylenebilir mi 
   Uyum'la, "din özgürlüğü ve laikliğe aykırı uygulamalara son verildi" demek mümkün değil. Diyanet, nüfus cüzdanlarındaki din kaydı ve zorunlu din eğitimi gibi iyileştirici düzenlemelere gidilmedi. 
   
   İnsanlar dindışı da kalabilmeli 
   
   Zorunlu din dersi uygulamaları, din özgürlüğünü güvence altına alan anayasaının 24. maddesine aykırılık oluşturmuyor mu 
   Anayasada yer alan zorunlu din eğitimi kaydı, anayasanın kendisine de aykırılık oluşturuyor. Çünkü din özgürlüğü, insanların dindışı kalabilme hakkıdır da... İnsanların din dışı kalabilme, dini öğrenme, öğrenmeme, öğreneceklerse de bütün dinleri öğrenebilme hakkı olmalı. Bu bakımdan "Din kültürü ve ahlak öğretimi ilk ve ortaöğretim kurumlarında okutulan zorunlu dersler arasında yer alır" biçimindeki kural, aynı maddede düzenlenen din ve vicdan özgürlüğü prensibine aykırıdır. Aynı zamanda, "kimse dini inançlarını ve kanaatlerini açıklamaya zorlanamaz, kınanamaz" biçimindeki güvenceye de aykırılık teşkil ediyor. Mevcut uygulama sadece Alevileri değil, laik olanları da rahatsız etmektedir. 
   
   Uyum'da Diyanet'e ilişkin bir düzenleme olmamasına ne diyorsunuz 
   Alevileri rahatsız eden ikinci konu, Diyanet'in yapılanma tarzıdır. Öte yandan Diyanet İşleri Başkanlığı'nın anayasal yapılanması, 106. maddede yer alış biçimi de sorgulanabilir. Çünkü, buradaki "milli dayanışmayı amaç edinerek..." biçimindeki bir ifade, adeta dinsel faaliyetlerin resmileştirilmesi anlamına gelmektedir. Öte yandan bu hüküm siyasal partiler tarafından eleştirilemiyor ve gündeme getirilemiyor. 
   
   Diyanet'i eleştirmek yasak mı 
   Konu, TCK. 159'a göre biraz kendine özgü bir nitelik taşımaktadır. Diyanet İşleri Başkanlığı eleştirilebilir. "Kaldırılsın, lağvedilsin, dinsel örgütlenme, devlet örgütlenmesi kaldırılsın" denilebilir. Ancak, burada sorun şu, Siyasal Partiler Yasası'na göre partiler, programlarında Diyanet'in kaldırılmasını hedefleyemezler. Bu kapatma nedeni oluşturabilir. Gerçi Barış Partisi ile ilgili bir kararda, Anayasa Mahkemesi bu yaptırımı uygulamadı. Anayasa Mahkemesi orada geniş bir yorumda bulunarak esnek bir adım attı. Diyanet'in sorgulanmasında bir sınırlama söz konusudur. 
   
   Diyanet, AB'de gündeme gelir 
   
   Diyanet'in varlığı AB'de sorun yaratır mı 
   Bütçesinin bu kadar devasa olması, Diyanet'in laik devlet modeli ile ne derece uyuşup uyuşmadığını gündeme getirebilir. Türkiye'nin dinsel yapılanmasının, kendi laik modeline uymadığı şeklinde bir itiraz olasılığı büyüktür. Bizdeki sorun, Diyanet'in, İslam'ın Sünni versiyonu dışında kalan din ve mezheplere, hatta inançsız kesimlere nasıl baktığı noktasında düğümlenmektedir. 
   
   Nüfus cüzdanlarındaki din kaydı doğru mu 
   Bu konu da anayasanın din özgürlüğünü düzenleyen 24. maddesindeki laik cumhuriyet ilkesine aykırı. Ne yazık ki Anayasa Mahkemesi, 1995'te beşe karşı altı oyla din kaydının Anayasal kurala aykırı olmadığına karar verdi. Oysa aynı Anayasa Mahkemesi, "Dinlenecek tanıklara dinlerinin sorulmasının Anayasa'nın 24. maddesine aykırılık oluşturduğuna" da karar verdi. AB, nüfus cüzdanındaki dini kayıt konusunda baskı yaparak Yunanistan'a gerekli düzenlemeyi yaptırdı. Bu konu, AB normlarına aykırılık oluşturduğu için 'Uyum'da göz önüne alınmalıydı. AB bunu er ya da geç Türkiye'den talep edecektir. 
   
   Alevi kökenli Milletvekilleri ne diyor    Yılmaz Ateş TBMM Meclis Başkan Vekili "Avrupa'da değişik uluslar kendi aralarındaki sınırları kaldırmaya çalışırken Türkiye AB girecek diye Kürtleri ayrı Alevileri ayrı bir statüye tabi tutmak AB felsefesine de aykırı bir durumdur." 
   Hüseyin Özcan CHP Mersin Milletvekili "Cemevlerini 'cümbüş yeri' olarak gösteren bir zihniyetin AB uyum yasalarına samimi yaklaşacaklarını sanmıyorum." 
   Ali Rıza Gülçiçek CHP Milletvekili "Çözülmemesi halinde Alevi sorununun Türkiye'nin dışına, Avrupa Konseyi ve Parlamentosu'na taşınabileceği kuşkusunu taşıyorum. Bu olursa bunun sorumlusu da hükümet olacaktır." 
   Muharrem Kılıç CHP Malatya Milletvekili "Avrupa'da devlet, inanca maddi yardımda bulunmuyor. Türkiye'de de devlet bu alana para ayırmamalı. Devlet din alanından elini çeksin." 
   
   
   Aleviler AB Uyum paketlerinden memnun mu 
   Diyanet İşleri Başkanlığı ile aralarındaki buzlar eridi mi 
   Diyanetten Sorumlu Devlet Bakanı Aydın, Alevileri neden kızdırdı 
   
   
</TEXT>
</DOC>
