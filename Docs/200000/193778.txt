<DOC>
<DOCNO> 193778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko37.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Her türlü engeli ve çalıyı süpürmeye kararlıyız 
</HEADLINE>
<TEXT>

     Devlet Bakanı Ali Babacan, Türkiye'nin her karışının istihdam ve üretim merkezi olması için, hükümet olarak her türlü engeli ve çalıyı süpürmeye kararlı olduklarını söyledi. 
     Babacan, Hazine Müsteşarlığı, Uğur Ercan Salonu'nda yapılan ''Yatırım Ortamının İyileştirilmesi Koordinasyon Kurulu'' YOİKK toplantısının açılışında konuştu. 
     Babacan, YOİKK toplantılarıyla birlikte, idari ve bürokratik engellerin kaldırılması konusunda, özel sektörün önünü açacak önemli adımları attıklarını ifade etti. 
     Türkiye ekonomisinin artık, şoklara daha dayanıklı ve ümit vaat eden bir yapıya hızla kavuşmakta olduğunu anlatan Babacan, şunları kaydetti 
     ''Geçmiş yıllarda en ufak bir siyasi kriz, küçük bir uluslararası gelişme, önemsiz bir ekonomik gösterge, tüm yapıyı ve toplumun tüm kesimlerinde tedirginliğe sebeb olmaktaydı. Bugün ekonomi her türlü gelişmeyi abzorve etmektedir.'' Uygulamakta oldukları ekonomik programın başarılı bir grafik izlemekte olduğunu vurgulayan Bakan, ''bunda, kuşkusuz siyasi istikrarın ve güvenin büyük etkisi vardır''dedi. 
     Babacan, gelişmelerin günlük hayata yansımadığı yönünde eleştiriler bulunduğunu ifade ederek, iş yeri açmak isteyenler için devlet bütün kapıları sonuna kadar açacaktır'' diye konuştu. 
     Babacan, kişi başına geliri bin 500 doların altında olan illerde uygulanacak olan teşviklerle ilgili düzenlemelerin, önümüzdeki günlerde Bakanlar Kurulu'na gönderileceğini, teşviklerin uygulanmasıyla birlikte, asgari ücret alan bir kişinin işverene maliyetinin 427 milyon liradan, 272 milyon liraya düşeceğini, bunun da ciddi bir düşüş olduğunu söyledi. 
     Yatırım ortamının iyileştirilmesinin bir yılda, birkaç toplantıyla olacak bir iş olmadığını anlatan Babacan, bunun durmadan devam eden bir süreç olduğunu kaydetti. 
     Babacan, artık paradan para kazanma devrinin de sona erdiğini ve artık üretim ve ihracata yönelmek gerektiğini söyledi. Bakan, bugünkü toplantıda sektörel lisanslar ve yatırım yeri konularının ele alınacağını söyledi. 
     Bir gazetecinin, Financial Times'ın bugünkü sayısında yer alan haberde, ''Türkiye'nin, yatırım ortamının iyileştirilmesi konusunda önemli adımlar attığı, ancak eksiklikler bulunduğunu hatırlatıp, bunun da Türk bürokrasisinin ahlaksızlığı olarak değerlendirildiği'' yolundaki ifadeleri hatırlatması üzerine, Babacan ''Bugünkü Financial Times gazetesini açıkcası okumadım. Fakat bahsettiğiniz türden bir ifade varsa, katılmak mümkün değil'' yanıtını verdi. 
     Toplantıya TOBB Başkanvekili Mehmet Balduk, TÜSİAD Başkanı Tuncay Özilhan, TİM Başkanı Oğuz Satıcı ile Hazine Müsteşarı İbrahim Çanakçı, DPT Müsteşarı Ahmet Tıktık ve Dış Ticaret Müsteşarı Tuncer Kayalar ve diğer yetkililer katıldılar. 
     
</TEXT>
</DOC>
