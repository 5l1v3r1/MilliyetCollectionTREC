<DOC>
<DOCNO> 173001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko20.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Büyüme sürecek ama yavaşlayacak 
</HEADLINE>
<TEXT>

     Merkez Bankası, ekonomideki büyümenin 2003 yılı geri kalanında da devam edeceğini ancak, büyüme oranlarının yavaşlamasının beklendiğini bildirdi. 
     Merkez Bankası tarafından hazırlanan, Temmuz 2003 Para Politikası Raporu yayımlandı. 
     Raporun ''İleriye Yönelik Değerlendirmeler'' bölümünde, büyüme oranlarının yavaşlamasında, tarım ürünleri üretiminde tek yıllarda gözlenen üretim düşüşünün önemli bir faktörü olduğu vurgulandı. 
     Irak savaşının kısa sürmesinin, uluslararası piyasalarda yaşanan belirsizliği ortadan kaldırdığı ifade edilen raporda, petrol fiyatlarının gerilediği ve finansal piyasalarda göreli bir istikrar sağlandığı bildirildi. 
     Raporda, yılın ikinci yarısına ilişkin yapılan tahminlerin, sanayileşmiş ülkelerdeki büyümenin 2003 yılı genelinde uzun dönem eğiliminin altında kalacağına işaret ettiği belirtilerek, ''2002 yılı ikinci çeyreğinden itibaren gözlenen durgunluğun ancak 2003 yılı sonuna doğru, oldukça yavaş ve düşük oranda toparlanması beklenmektedir'' denildi. 
     
     CARİ İŞLEMLER AÇIĞI 
     İç talepte ise 2002 yılı ikinci üç aylık döneminden itibaren istikrarlı olarak devam eden canlanmanın bu dönemde güçlenerek sürmesinin beklendiği bildirilen raporda, şöyle denildi 
     ''2003 yılı ilk çeyreğindeki belirsizlik ortamının ortadan kalkmasıyla birlikte, önümüzdeki dönemde tüketim harcamalarındaki canlanmanın yılın ilk çeyreğine kıyasla daha belirgin hale geleceği tahmin edilmektedir. Nitekim, tüketici kredileri ve kredi kartları bakiyelerinde görülen hızlı artış da bu eğilimi desteklemektedir. 
     Özel yatırım harcamalarında gözlenen yüksek oranlı artışların önümüzdeki dönemde de devam etmesi beklenmektedir. Son 4 çeyrekte görülen ekonomik büyüme sürecinin 2003 yılı kalan döneminde yavaşlamakla birlikte devam edeceği ve cari işlemler açığının önceki yıla oranla önemli ölçüde genişleyeceği düşünülmektedir. Yılın ilk üç ayındaki belirsizliğin ortadan kalkması ve finansal piyasaların istikrara kavuşmasıyla birlikte, yurtiçi nihai talepte gözlenen sınırlı orandaki canlanmanın önümüzdeki dönemde daha belirgin hale gelmesi beklenmektedir. Sanayi üretiminin de ekonomik büyüme sürecine paralel olarak büyümeye devam edeceği, istihdam ve reel ücretler üzerinde olumlu etki yaratacağı tahmin edilmektedir.'' 
     
     DÖVİZ KURU VE ENFLASYON 
     Raporun döviz kurlarına ilişkin bölümünde ise iç talepteki canlanmanın keskin olmaması varsayımı altında, önümüzdeki dönemde döviz kurunda meydana gelebilecek bir yükselişin özel kesim fiyatlarına yansımasının sınırlı kalma olasılığı bulunduğu belirtildi. 
     Raporda, ''ancak, döviz kurundaki olası bir yükselişin kamu fiyatlarına yansıma olasılığının daha yüksek olduğu düşünülmektedir'' denildi. Verimliliğin yeniden yüksek oranlarda artmasının, yurtiçi sabit sermaye yatırımlarının üretiminde verimliliği destekleyecek şekilde hızlanmasına bağlı görüldüğü ifade edilen raporda, enflasyon beklentilerine ilişkin ise şu tespitler yer aldı 
     ''Yılın kalan bölümünde enflasyondaki yavaşlama eğiliminin devam etmesi ve enflasyon hedefine ulaşılabilmesi için en önemli koşul ekonomik programın titizlikle uygulamaya devam edilmesi olacaktır. Savaşın sona ermesinin ardından enflasyonda görülen olumlu gelişmelerin önümüzdeki dönemde de devam edeceği düşünülmekle birlikte fiyat artışlarının seyrini etkileyebilecek bazı riskler de bulunmaktadır. 
     Bu risklerin ilki yılın ikinci yarısında iç talepte görülebilecek olası bir canlanma eğilimidir. Döviz kuru gelişmelerinin önümüzdeki dönemde nasıl bir seyir izleyeceği de enflasyon açısından önem taşımaktadır. Döviz kurlarında keskin bir artış olmaması, program harici kamu fiyatlarına başvurulmaması ve iç talep canlanmasının yüksek enflasyon yaratacak düzeyde gerçekleşmemesi durumunda fiyat artışlarındaki olumlu eğilimin önümüzdeki dönemde de süreceği ve enflasyonun yıl sonu hedefine yaklaşacağı öngörülmektedir.'' Raporda, sonuç olarak, yılın ilk çeyreğinde enflasyondaki düşüşte duraklamaya neden olan gelişmelerin kalıcı olmadığı ve bu geçici koşulların ortadan kalkmasıyla birlikte enflasyonun yeniden düşme eğilimine girdiği görüldüğü belirtildi. 
     Bu eğilimin sürmesi için oluşan güven ortamının orta ve uzun dönemde de devam etmesinin sağlanması gerektiği bildirilen raporda, ''Ekonomik programın tutarlı ve kararlı bir şekilde uygulanmasına taviz verilmeden devam edilmelidir'' denildi. 
     
</TEXT>
</DOC>
