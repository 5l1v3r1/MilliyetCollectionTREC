<DOC>
<DOCNO> 159060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo08.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Samsun maçını İnönü'de oynamak istiyor... 
</HEADLINE>
<TEXT>

     Birinci Süper Futbol Ligi'nin bitimine 1 hafta kala şampiyonluğunu ilan eden Beşiktaş, Samsunspor ile deplasmanda yapması gereken son hafta maçını İstanbul'da taraftarının önünde oynamak istiyor. 
     Beşiktaş Kulübü Asbaşkanı Haşmet Bedii Kürüm, Futbol Federasyonu'ndan böyle bir istekte bulunacaklarını kaydederek, ''Federasyon geçmiş yıllarda Galatasaray'a böyle bir kolaylık göstermişti. Bize de göstereceğine inanıyorum. Federasyonumuz ve Samsunspor ile anlaşıp son hafta maçını İnönü Stadı'nda taraftarımızın önünde oynamak ve şampiyonluk turu atmak istiyoruz'' dedi. 
     Kürüm, maçın daha önce belirlendiği gibi 31 Mayıs Cumartesi günü değil, 1 Haziran Pazar günü oynanmasını da talep edeceklerini kaydetti. 
     2002-2003 sezonunda şampiyonluğa ulaşmalarından dolayı çok mutlu olduklarını ifade eden Kürüm, ''Şampiyonluk camiamıza hayırlı ve uğurlu olsun'' dedi. 
     
</TEXT>
</DOC>
