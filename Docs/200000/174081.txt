<DOC>
<DOCNO> 174081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur49.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikah masasından polislik başvurusuna.... 
</HEADLINE>
<TEXT>

     İzmir'de genç bir çift, polis memurluğu başvurusunun son gününe yetişebilmek için nikah masasından kalkar kalkmaz gelinlik ve damatlıklarıyla Rüştü Ünsal Polis Meslek Yüksekokulu'na geldi. 
     İzmir'de muhasebecilik yapan İsmail Giray Aközdoğan 24 ile Süleyman Demirel Üniversitesi Meslek Yüksekokulu Büro Yönetimi ve Sekreterlik Bölümü 1. sınıf öğrencisi Duygu Dolar Aközdoğan 19 , Fuar Evlendirme Dairesi'nde saat 14.00'te nikah masasına oturdu. Genç çift, nikah masasından kalkar kalkmaz polis memurluğu başvurusunun son günü olduğu için soluğu Rüştü Ünsal Polis Meslek Yüksekokulu'nda aldı. 
     Başvuruların bitimine dakikalar kala Gürçeşme'deki okul binasına gelinlik ve damatlıklarıyla gelen genç çifti gören görevliler, şaşkınlıklarını gizleyemedi. Okul Müdürü Ömer Eser tarafından karşılanan Aközdoğan çiftinin kayıtları hemen yapıldı. 
     Kayıttan sonra mutluluğu gözlerinden okunan genç çiftten Duygu Dolar Aközdoğan, şunları söyledi 
     ''Eşimle birlikte polis olmayı çok istiyorduk. Geçen yıl yaşım dolmadığı için başvuramadım. Eşim de benimle birlikte başvurmak için bu yılı bekledi. Okuldan mezun olduktan sonra aynı yere tayinimizin çıkması için evlilik cüzdanıyla birlikte başvurmak için bugünü bekledik. Başvurunun son dakikalarında yetişebildik. Bu yüzden gelinliğimi bile çıkaramadım. Polislik son derece asil bir meslek, kazanırsak gururla yapacağız.'' Rüştü Ünsal Polis Meslek Yüksekokulu Müdürü Eser ise 8 yıldır okulda yöneticilik yaptığını ve ilk kez böyle ilginç bir olayla karşılaştığını belirtti. 
     Polislik sınavını kazanmaları halinde genç çifti Urla Polis Kampı'nda bir hafta balayına göndereceğinin sözünü veren Eser, ''Çok duygulandım, inşallah başarılı olup polislik mesleğine adım atarlar'' dedi. 
     
</TEXT>
</DOC>
