<DOC>
<DOCNO> 186795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko22.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Baştan beri söylüyoruz, kurlara müdahale edilmesin 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Biz baştan beri söylüyoruz ki, kurlara müdahale edilmesin. Müdahale sözcüğü zaten son derece yanlış'' dedi. 
     Satıcı, ''Yarının Kurulması-Hedef 2023 Yüzyıl Konferansları''nı düzenleyen Forum İstanbul ile stratejik işbirliği yapılmasına ilişkin düzenlenen toplantının ardından gazetecilerin sorularını yanıtladı. 
     Yüksek Seçim Kurulu'nun aldığı karara ilişkin bir soru üzerine Satıcı, Türkiye'nin ''Bir kaşık suda fırtına koparmak'' konusunda çok becerikli olduğunu ifade ederek, bu konuda olumsuz bir kararın çıkmış olması halinde bile parlamentonun yapısında bir değişiklik yaratacak sonucun çıkmayacağını söyledi. 
     Oğuz Satıcı, ''Bence seçim artık Türkiye'nin gündeminden düştü. Türkiye'de inşallah önümüzdeki seçimlerde herhangi bir yanlışlık, aldatmaca, atlatmaca gibi şeyleri hiçkimse yapmaz'' diye konuştu. 
     ''Son ihracat rakamları pozitif çıktı. Kamuoyunda ihracatçıların çok büyük lobisi var. O nedenle onların sesi çok çıkıyor, diğerlerinin sesi çıkmıyor diye bir düşünce var. İhracatta son durum nedir '' sorusuna şu yanıtı verdi 
     ''Türkiye'de ihracatta büyük bir değişim, dönüşüm yaşanıyor. Burada ihracatçıların büyük bir lobisi olduğu doğru. Çünkü bu büyüklük, gerçeğe dayanıyor. Türkiye'de ihracat üzerine kurulu ciddi bir altyapı var. Biz Türkiye'de ihracat ölüyor, bitiyor demiyoruz. Sadece söylediğimiz, değişim ve dönüşüm sürecini bu ülkenin yükünü sırtında taşıyan ihracatçı lehine de düşünmek gerekiyor. Bunların bu dönüşüm süreci içinde ihtiyacı olan bir nefes var. O nefesin verilmesi gerektiğini söylüyoruz. Bunu söylerken de hiçbir şekilde bir tane ihracatçının tek başına menfaatini düşünerek değil, Türkiye'nin menfaatini düşünerek söylüyoruz.'' 
     
     ''BUNDAN SONRAKİ TEMEL KAVRAMIMIZ KAR'' 
     Oğuz Satıcı, bir gazetecinin ''Geçtiğimiz haftalarda bir toplantıda Merkez Bankası Başkanı Serdengeçti ile yaşadığınız kur tartışmalarının ardından bazı sivil toplum kuruluşları TİM ile aynı platformda biraraya gelmeme kararı aldı. Bunu nasıl değerlendiriyorsunuz '' sorusu üzerine de, böyle bir kararın olmadığını ve basına yansıdığı gibi büyük tartışmalar yaşanmadığını söyledi. 
     Söz konusu toplantıda kur zirvesi yapılmadığını, tüm bu süreçler boyunca para politikasıyla ilgili para otoritesinin davranış biçimini, olaylara yaklaşımını ve uyguladığı para politikasını tartıştıklarını dile getiren Satıcı, kurun bunların yarattığı bir sonuç olduğunu ifade etti. 
     Kendilerinin önerdiği çalışma biçiminin kurları yükselteceği anlamına gelmediğini belirten Satıcı, bundan sonraki temel kavramlarının kar olacağını vurguladı. 
     Satıcı, ''Artık sık sık kardan bahsedeceğiz. Kar, kar, kar... Keşke 40 milyar dolarlık ihracat yapıp hiç kazanmayacağımıza, 30 milyar dolarlık ihracat yapıp 10 milyar dolar kazansak. Bu ne demek Türkiye 10 milyar dolar kazandı ve borçlarını ödeyebilecek bir 10 milyar doları var demek. Patinaj çizmenin artık bize getireceği yok. Bizden önceki jenerasyon çok vakit kaybetmiş. Biz onlarla aynı kaderi paylaşmak zorunda değiliz'' şeklinde konuştu. 
     
     ''KUR ZATEN GÜNDEMİMİZDE YOKTU'' 
     TİM Başkanı Oğuz Satıcı, ''Bu söyledikleriniz kurları gündem dışı bıraktığınız anlamına mı geliyor '' sorusunu ise şöyle yanıtladı 
     '' Kurlar şu fiyattan olmalı, bu fiyattan olmalı demiyorum. Kurlar Türkiye'de çok farklı noktaya gidebilir. Ama mühim olan para politikasının ve para otoritesinin bu çalışmaları nasıl uyguladığı. Biz baştan beri söylüyoruz ki, kurlara müdahale edilmesin. Müdahale sözcüğü zaten son derece yanlış. Kurlara da müdahale edilmesin, kambiyo rejimine de, faizlere de müdahale edilmesin. Bunların hepsi serbest piyasanın kendi yapısı içinde gitsin.'' Oğuz Satıcı, ''Kur artık gündeminizde yok mu'' sorusuna, ''Kur zaten gündemimizde yoktu'' yanıtını verdi. 
     Irak'a asker gönderilmesine dair tezkereye ilişkin olarak da Satıcı, Türkiye'nin Irak'ta varolması için askerin gitmesi gerektiğini ve Ortadoğu stratejisinde olmamasının düşünülemeyeceğini savunarak, şöyle konuştu 
     ''Bin tane asker göndereceksek biz kendi cebimizden bin tane göndermiş vaziyetteyiz. Bizim gönderdiğimiz askerlerin üzerinde silahları da yok. Düzenli eğitim de almamışlar. Onların silahları, çantalarında taşıdıkları numuneleri. Olay sadece Mehmetçik gitti değil. Mehmetçik gitti. Ahmetcikler, Alicikler de gitti. Ellerinde çantalarıyla beraber...'' Satıcı, başka bir soru üzerine de, Aralık ayında Irak'ta yapılacak fuarda Türk ihracatçısı, üreticisi ve müteahhitlerinin en iyi şekilde yer alacaklarını söyledi. 
     
</TEXT>
</DOC>
