<DOC>
<DOCNO> 150125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yazar/altan.html </URL>
<DATE> 2003/04/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köyceğiz'de kurbağa vrak vrakları 
</HEADLINE>
<TEXT>

     On gün öncesine kadar bizim TV kanallarında, Irak savaşı hakkında yapılıp duran yorumlar yeniden bir yayımlansa... 
     Ya hele Saddam'ın Enformasyon Bakanı Es Sahaf'ın açıklamaları... 
     Sonra bombalarla kurşunlarla ölüp ölüp gidenler... 
     Ve bizim ünlü "kırmızı çizgiler"... 
     
     İnsanlar, siyasetçilerle silahçıların attıkları sonu gelmez kazıkları yiye dursunlar geçen cuma akşamı kalktık Köyceğiz'e geldik... 
     Hava tümden suratsız değilse de, limoniydi. 
     Ama ertesi gün ilkbaharın melekleri, bulutsuz bir gök ve özlenmiş bir nisan güneşiyle bize sanki "hoş geldiniz" dediler. 
     Yamaçların eteklerinde yer yer kıpkırmızı gelincik adacıkları vardı. Sonra sarı sarı minicik kır çiçekleri ve silahsız bir istilacı görünümündeki sevimli papatyalar... 
     Köyceğiz'de hevenk hevenk mor salkımlarla, kandil kandil sarı mimozalar mevsimi... 
     
     Soğuk Savaş yıllarından bu yana, sık sık sarhoş bir kabadayı narasına çevirdiğimiz "stratejik önemimiz" efelenmesinin benzini bitmekte olan bir araba kadranı ibresinin benzeri, sıfıra doğru yaklaşmakta olması, Köyceğiz ineklerinin umurunda bile değildi. 
     İnekler, siyasetçi söylemlerine kulak asmayacak kadar akıllıydılar. 
     Köyceğiz Gölü'nün, yeni dikilmiş küçümen palmiyeler ve uzanıp giden geniş bir çimlikle süslü kıyı yolunda, rıhtıma yan yana 20 - 25 ufarak göl martısı dizilmişti kanatları grimsi, bazıları siyah başlı, ama görünümleri yine de bembeyaz göl martıları... 
     Onlara 
     - Suriye'nin durumu ne olacak, diye sordum. 
     Cevap bile vermediler. 
     
     Köyceğiz'in tadını buralara gelmiş Alman dostlar da bilir, Hollandalı dostlar da, İngiliz dostlar da... 
     İnanın ki, Avrupa Birliği kendiliğinden biçimlenmeye başlamıştır bile Köyceğiz'de... 
     Bu arada Yük. İnş. Müh. Mustafa Kasnakoğlu'dan, unutulamayacak bir mektup aldım. 
     Şöyle başlıyordu 
     "...Ben şimdi 81 yaşındayım. Köyceğiz için kabaca 50 sene evveline ait bir hatıramı nakletmek istiyorum. 
     Aydın Su İşleri'nde şube müdürlüğünde çalıştığım bir sürede, Köyceğiz'de taşkın oldu. 
     Durumu yerinde tetkik için Köyceğiz'e gittim. O zamanlar Köyceğiz ve Fethiye'ye iki günde gidilirdi. Bir gece Muğla'da kaldıktan sonra, ikinci gün Ula üzerinden Çiçekli ve Karaçalı yoluyla Köyceğiz'e ulaştım." 
     Şayet bugün, yeşilliklerini derelerine borçlu Köyceğiz'i, artık seller sular basmıyorsa 81 yaşındaki Yük. İnş. Müh. Mustafa Kasnakoğlu'yla, ölüp gitmiş teknik arkadaşlarının yapmış oldukları setler sayesinde... 
     Dağa taşa "Önce vatan" diye yazıp, yılda 9 milyar dolarlık silah almakla insanların "yaşam kalitesi" yükselmiyor. 
     
     Köyceğiz Gölü'nü arkanda bırakıp, okaliptüs korularının önündeki yoldan yürürken ta uzaklarda, binlerce yıldan bu yana sellerle, tepelerden aşağılara çarpık çurpuk oluklanmış çopur suratlı Kızlan Dağı'nın eteklerinde koyu yeşil günlük ormanları görünüyor ve birkaç da siyahlı beyazlı inek... 
     Ünlü peyzaşistlerin tablolarını anımsatan pastoral bir görüntü... 
     Yolun, sağ kıyısındaki özenli kanalda kurbağalar vraklıyor. 
     Kurbağalara da sordum 
     - Acaba siyasal yorum erbabı bir dahaki yılın nisanında neler konuşacaklar 
     Sadece 
     - Vrak vrak, dediler... 
     
     







</TEXT>
</DOC>
