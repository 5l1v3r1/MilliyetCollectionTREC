<DOC>
<DOCNO> 167910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun04.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan’dan Büyükelçi’ye tarihi sözler 
</HEADLINE>
<TEXT>
ABD ile en büyük güven bunalımı’ 
Org. Özkök, "gözaltı olayını" ABD’nin bir politikası olarak görmediklerini ancak "mahalli bir olay" olarak da değerlendirmenin de zor olduğunu söyledi... 
     BARKIN ŞIK Ankara 

     Genelkurmay Başkanı Orgeneral Hilmi Özkök, Süleymaniye’de 11 Türk askerinin gözaltına alınmasına ilişkin açıklama yapmak için ABD’nin Ankara Büyükelçisi Robert Pearson’ın veda ziyaretini bekledi. Özkök, "olayın, iki ülke silahlı kuvvetleri arasındaki en büyük güven bunalımını yarattığını, milli onur ve TSK’nın onuru konusunda ABD’ye görev düştüğünü" vurguladı. 
     Pearson’ı Genelkurmay’da kabul eden Özkök, Süleymaniye’de 100 kişilik bir ABD birliğinin "Kerküklü mahalli personelin de katılımıyla" Özel Harekat bürosunu kuşattığını ve zorla girme teşebbüsünde bulunduğunu kaydetti. Türk askerlerinin, "dost bir ülkenin askerlerini içeri buyur ettiklerini" vurgulayan Özkök şöyle devam etti "İçeri girdikten sonra maalesef nedenini anlayamadığımız şekilde personelimiz görevlerini yapmaktan alıkonulmuş, içerideki malzeme bir kısmı tahrip edilmiş, bir kısım alınmıştır... Ancak bu olay, maalesef Türk ve ABD silahlı kuvvetleri arasındaki en büyük güven bunalımını yaratmış ve kriz haline gelmiştir. Bir problem olabilir. Fakat bunun hallinin bu şekilde olmamalıydı. Çünkü biz ABD ile Kore’den beri çeşitli yerlerde omuz omuza savaştık. Eğer böyle bir istihbarat varsa, bize söylemelerini ve beraberce takip edilmesini beklerdik. Ama bu şekilde cereyan etmemiştir. Söz konusu birliğin varlığını ABD’de biliyordu." 
     
     Mahalli olay olamaz 
     Olayın ABD veya ABD silahlı kuvvetleri politikası olduğunu sanmadığını vurgulayan Özkök, "Ama temas ettiğimiz kişilerin seviyelerinin yüksekliği ve olayın bittiği süreye kadarki uzunluğu dikkate alındığında, bunun sadece mahalli bir olay olarak değerlendirilmesinde büyük güçlük çektiğimi ifade etmek istiyorum" dedi. 
     Türk askerlerinin gözaltına alınmasına gerekçe olan istihbaratın ne olduğunu bilemediklerini, ancak gözaltına alınan askerlerin görevlerinin aynen sürdüğünü vurgulayan Özkök, şöyle devam etti 
     "Biz Türk - Amerikan ilişkilerine ve Türk - Amerikan silahlı kuvvetleri ilişkilerine büyük önem veriyoruz. Her ikisinin de iki ülkenin menfaatlerine büyük katkısı olduğuna inanıyoruz. Ama bu ilişkiler kadar önemli bir şey daha vardır, o da milli onurumuz ve TSK’nın onurudur. Bu iki unsurun dengesi içinde problem, yarından bugünden itibaren başlayacak müşterek bir araştırma grubunda ele alınacaktır. Umarım işler yolunda gidecek ve bu ilişkilerde milli gururumuzun en güzel dengesi sağlanacaktır. Tabii bu durumda en büyük görev ABD’li muhataplarımıza düşmektedir." 
     
Komutan’ın verdiği mesajlar 
</TEXT>
</DOC>
