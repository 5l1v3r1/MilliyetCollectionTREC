<DOC>
<DOCNO> 179384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur26.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'te balık tutma yarışması... 
</HEADLINE>
<TEXT>

     İstanbul Büyükşehir Belediyesi'nce Haliç'te ''Balık Tutma Yarışması'' düzenlendi. 
     Unkapanı Köprüsü'nde bu yıl dördüncüsü gerçekleştirilen yarışma öncesi bir konuşma yapan Ali Müfit Gürtuna, Haliç'in birkaç yıl öncesine kadar, insanların yanından burunlarını tutarak geçtiği bir yer olduğunu hatırlattı. 
     Gürtuna, yapılan çalışmalarla Haliç'in temizlendiğini ve yaklaşık 30'un üzerinde balık çeşidinin yaşamaya başladığını kaydederek, ''Övünebileceğimiz bir çizgiye geldik. Dünyada nesli tükenmeye yüz tutmuş denizatı bile Haliç'te yaşamaya başladı'' dedi. 
     Haliç'in çevresinin de çeşitli çalışmalarla kültür merkezi haline getirilmeye çalışıldığını ifade eden Gürtuna, şöyle konuştu 
     ''Bugün Haliç eskisinden çok daha güzel bir hale geldi. İstanbul'u dünya merkezi, Haliç'i de İstanbul'un merkezi haline getirmeye çalışıyoruz. Haliç'i sosyal, kültürel ve su sporları merkezi olarak yeni bir örtüye dönüştürme çabasındayız. 'Haliç, İstanbulumuza yeniden hoşgeldin' diyorum.'' Ali Müfit Gürtuna daha sonra, Unkapanı Köprüsü'nden denize olta atarak, 350 kişinin aileleriyle birlikte katıldığı yarışmayı başlattı. 
     Katılımcıların 2 saat süreyle balık tutmak için çaba sarfettiği yarışmada, ''en çok balık'' kategorisinde 38 balık yakalayan Ali Ansur, ''en büyük balık'' kategorisinde 30 santimetrelik kefal tutan Salim Dursun birinciliği kazandı. 
     Denizatı yakalayan Hasan Özçelik ile birkaç çeşit balık tutmayı başaran Nuray Gül ile Ersin Pişkin de jüri özel ödülüne değer görüldüler. 
     Yarışmada dereceye girenlere ödülleri, Ali Müfit Gürtuna ve diğer yetkililerce verildi. 
     
</TEXT>
</DOC>
