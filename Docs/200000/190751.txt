<DOC>
<DOCNO> 190751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko49.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK İmar Bankası'nda bildirilenin 10 katı mevduat belirlendi 
</HEADLINE>
<TEXT>

     Bankacılık Düzenleme ve Denetleme Kurulu BDDK , İmar Bankası'nda kamu otoritelerine bildirilenin yaklaşık olarak 10 katı kadar gizlenen mevduat belirlendiğini duyurdu. 
     Raporda, ''Yapılan çalışmalar sonucu BDDK'ya son raporlama tarihi olan 25 haziran itibariyle 746.9 trilyon lira olarak bildirilen tasarruf mevduatı tutarının yaklaşık 8 katrilyon 144 trilyon lira seviyesinde olduğu ortaya çıktı'' denildi. 
     BDDK Başkan Yardımcısı Ercan Türkan ve Fon Başkan Yardımcısı Nebil İlseven tarafından sunumu yapılan ''Türk Bankacılık Sektörünün Güçlendirilmesine Yönelik Çabalar ve İmar Bankası Olayı'' başlıklı raporda, İmar Bankası'nın Fon'a devrinden önce yaşanan olağanüstü gelişmelere ilişkin bölümde, 12-25 Haziran döneminde bankadan toplam 89.8 trilyon lira ve 24.7 milyon dolarlık mevduat çekilişinin yaşandığı, 12 Haziran'da 41.9 trilyon lira olan net likiditenin 25 haziran itibariyle 6.6 trilyon liraya düştüğü kaydedildi. 
     Talimatlara aykırı bir şekilde off-shore hesaplarının mevduata dönüştürüldüğüne ilişkin emareler görüldüğü vurgulanan raporda, bunun üzerine Bankalar Yeminli Murakıplar Kurulu'ndan yerinde inceleme yapmasının istendiği belirtildi. 
     Bankanın 26 Haziran tarihinde BDDK'ya bilgi ve belge göndermeyi kestiği ve bu suretle uzaktan gözetimi engellediği, aynı tarihte BDDK tarafından atanan yönetim kurulu üyeleri dışındaki üyelerin toplu halde istifa ettikleri kaydedilen raporda, ''Söz konusu kişiler böyle bir dönemde Türk Ticaret Kanunu ve Borçlar Kanunu hükümleri gereğince kendilerinden beklenen özen ve basireti göstermeyerek, istifalarıyla bankayı yönetim zaafiyetine düşürmüşlerdir'' denildi. 
     
     NEDEN FARKLI BİR YOL İZLENDİ 
     Fon'a devre ilişkin olarak ''Neden İmar Bankası için farklı bir yol izlendi '' başlıklı değerlendirmede şu görüşlere yer verildi 
     ''Daha önce yönetim ve denetimi Fon'a devredilen bankaların faaliyet izinleri devir tarihinde kaldırılmamıştır. Bu bankalar için yeniden yapılandırılarak elden çıkarma stratejisi benimsenmiştir. 20 banka için izlenen yöntem gereğince, devralınan bankanın bilanço içi ve dışı düş yükümlülüklerinin fon tarafından üstlenilmesi gerekmektedir. 
     Eldeki veriler, bankanın bilanço içi yükümlülüklerini tamamına yakınının 50 milyar liranın altındaki tasarruf mevduatından, bilanço dışı yükümlülüklerinin ise büyük ölçüde Uzan Grubu risklerinden ibaret olduğunu göstermekteydi. 
     Böyle bir yol, mudilerin haklarının korunması açısından pratikte bir fark ortaya çıkmayacağı ve Gruba ait yükümlülükler üstlenilmeyerek kamusal maliyet en aza indirileceği için tercih edilmiştir.'' İmar Bankası'nda ilk incelemeler neticesinde işlemlerin kayıt dışı bırakıldığı veya eksik beyan edildiği ve gerçek mevduat rakamının kamu otoritelerinden gizlendiğinin ortaya çıkmasından dolayı, ilan edilen sürecin uzadığı belirtilen raporda, banka kayıtlarına ulaşılmasının, Merkez Yatırım'daki canlı kayıtlar ve yedekleme sistemleri tamamıyla kapatılarak, durdurulan bilgi-işlem raporlarının ikamesinin, kilit konumdaki yöneticilerin toplu halde istifa etmesiyle engellendiği bildirildi. 
     Yapılan çalışmalar sonucu BDDK'ya son raporlama tarihi olan 25 Haziran itibariyle 746.9 trilyon lira olarak bildirilen tasarruf mevduatı tutarının yaklaşık 8 katrilyon 144 trilyon lira seviyesinde olduğunun ortaya çıktığı da vurgulandı. 
     Kamu otoritelerine bildirilenin yaklaşık olarak 10 katı kadar gizlenen mevduat olduğunun ortaya çıkması üzerine, bu büyüklükteki bir ödemenin TMSF kaynaklarından karşılanması mümkün olamadığı için Hazine Müsteşarlığı ile Hükümetin devreye girmesinin gerektiği belirtildi. 
     İmar Bankası mudilerine yapılacak ödemelere ilişkin esasları belirlenen kararname taslağının 12 Eylül 2003'de Hazine Müsteşarlığı'na gönderildiği dile getirilen açıklamada, kararnamede belirtilecek usul ve esaslara uygun olarak ve bütçe imkanları çerçevesinde ödemelerin yapılacağı vurgulandı. 
     Kayıt sisteminin nasıl manipüle edildiğinden şube müdürlerinin durumuna kadar ayrıntılara yer verilen raporda, incelemeler neticesinde 12 Haziran tarihli talimattan sonra tasarruf mevduatı içerisinde off-shore'dan dönüşütürülen mevduatının 616 trilyon lira, 17.5 milyon dolar ve 9.4 milyon Euro tutarında olduğunun belirlendiği duyuruldu. 
     
     BDDK, DİBS MAĞDURLARINA ÖDEMEYE OLUMLU BAKIYOR 
     30 Haziran 2003 tarihi itibariyle devlet iç borçlanma senedi DİBS portföyü 15 milyar lira olan bankanın DİBS satışı yapıyor gibi göstermek suretiyle de müşterilerinden 728.4 trilyon lira tutarında para topladığının ortaya çıktığı belirtilen raporda, ''Kurumumuz, DİBS mağdurlarına ödeme yapılması konusuna olumlu bakmaktadır. bu husustaki önerimiz, 12 Eylül 2003 tarihli yazımızla yetkili organ olan Hazine Müsteşarlığı'na iletilmiştir'' denildi. 
     BDDK Başkanı Engin Akçakoca, basın toplantısında soruları yanıtlarken de, İmar Bankası'nda hakim ortağın bankayı geri istemesiyle ilgili muhabatın BDDK ve Fon olmadığını söyledi. 
     Akçakoca, ''Onun başka herhalde temas yolları vardır diye düşünüyorum. Yasa bankaların mali durumlarının ne zaman ne olduğunu tarif ederek hangi işlemin uygulanabileceğini emrediyor. Dolayısıyla BDDK da bunun dışında bir işlem yapamıyor'' dedi. 
     Tüm kurumların ve denetleyicilerin İmar Bankası'nda olanları görmemiş olmalarının olaya daha değişik bir boyut kazandırdığını da belirten Akçakoca, ''Bunun ortaya çıkması ancak finansal dedektiflikle mümkün olabilecek bir olay diye değerlendiriyoruz. Bu işlem ve bilgi teknolojleri kullanılarak bu tür yapılan olaylara değişik yaklaşılması ve değişik ele alınması bize bir ders olarak ortaya çıkıyor'' diye konuştu. 
     Bir başka soru üzerine, hazırlıkları sürdürülen tahsilatın hızlandırılmasına ilişkin yasa konusunda bir çalışma yaptıklarını da kaydeden Akçakoca, ''Bunun aksayan yönleri olacağına inanıyoruz. Çünkü canlı bankacılık sistemini de etkiliyor. Dolayısıyla biraz daha ciddi bakmakta yarar var. Bankalarda çalışan kişileri doğrudan etkiliyor. Biraz farklı yaklaşmakta yarar var'' dedi. 
     
     ''BANKANIN BİLANÇOSU DA YOK'' 
     Akçakoca, hazırlanan yasanın Adabank ve Telsim'in durumunu etkileyip etkilemeyeceğinin sorulması üzerine de, şu anda bu konuda birşey söyleyemeyeceğini kaydetti. Engin Akçakoca, İmar Bankası'nda mudilerin ve DİBS mağdurlarına somut hangi çözüm önerisi öngördüklerinin sorulması üzerine de, mevduat konusunda öneriyi Hazine ile birlikte yaptıklarını, ilgili kararnamenin çıkmasıyla detayların açıklanmasının daha doğru olacağını ifade etti. 
     Engin Akçakoca, DİBS için de bir yasa taslağı hazırlayıp gönderdiklerini belirterek, ''Olumlu bakıldığını da tahmin ediyorum. Ama hükümetin bileceği bileceği bir iş'' diye konuştu. 
     Akçakoca, ''Ödemelerin ne zaman yapılacağına ilişkin öngörünüz var mı '' sorusuna da ''Yok'' yanıtını verdi. 
     İmar Bankası'nda bilançoyu henüz oluşturamadıklarını, şu anda ellerinde devlet iç borçlanma senetleri ve mevduat dökümünün bulunduğunu kaydeden Akçakoca, gün gün geriye giderek bu bilançoyu oluşturmaya çalışacaklarını bildirdi. 
     Akçakoaca, ''Bizim yaptığımız çalışmada bir tarih itibariyle mevduat dökümü ve devlet iç borçlanma senedi dökümünü yakalayabiliyoruz. Bizim için önemli olan da o zaten. Bankanın kendi sisteminde de zaten 170 günden fazla geriye gitmek mümkün değil. Ama geriye gidilmesine ilişkin kayıtlara da zaten şu anda ulaşamadık. Şu anda bankanın bilançosu da yok. Yok edilmiş ve karartılmış. Dolayısıyla bir mevduat ve bunun dışında başka pasif varsa bunun karşılığı, hangi kaynaklarda kullanıldığı, nerelere plase edildiği de şu anda görülebilir durumda değil'' diye konuştu. 
     
</TEXT>
</DOC>
