<DOC>
<DOCNO> 180736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo07.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'den açıklama "Herkesi mutlu edemeyiz" 
</HEADLINE>
<TEXT>

     Futbol Federasyonu Tahkim Kurulu Başkanı Türker Arslan, Fenerbahçe'nin saha kapatma cezasının iptal edilmesi ve ardından Trabzonspor Kulübü Başkanı Özkan Sümer'in istifası sonrası yaşanan tartışmalara yazılı bir açıklamayla yanıt verdi. 
     Sporda ahlak ve disiplinin Tahkim Kurulu olarak en önem verdikleri kavram olduğuna değinen Türker Arslan, ''Önemli olan fair-play'dir. Amacımız ve görevimiz hukuki veya cezai bir sorun doğduğunda, doğruyu bulmak ve adil olmaktır. Tahkim Kurulu, kararlarını kişi veya kurumların isteğine göre değil, mevcut hukuki kurallar ve dosyadaki belgelere göre verir. Politikanın ve kulüpçülüğün kurulumuzda yeri yoktur. Fenerbahçe ile ilgili incelememiz de bu esaslar dahilinde olmuştur'' dedi. 
     Trabzonspor-Fenerbahçe maçındaki olayların kuruldaki 8 hukukçu tarafından en ince ayrıntısına kadar incelendiğini anlatan Arslan, açıklamasını şöyle sürdürdü 
     ''Olayların başlangıcı, cereyan tarzı, yapılan müdahalelerle doğan sonuçlar, olayların oyuna etkisi, uygulanan emniyet tedbirleri ve kurulumuzun onayından geçmiş emsal kararlar, kurulumuzdaki 10 hukukçudan toplantıya katılan 8'i tarafından en ince ayrıntısına kadar incelenmiştir. Sonuçta kurulumuzun genel görüşü 1 karşı oy bu kararımız doğrultusunda olmuştur. Bu gerekçeleri görmeden ve bilmeden kurulumuzu itham etmek, ne yazık ki bir talihsizlik olmuştur.'' ''Kurulumuzun verdiği kararı beğenmeyen herkes bu yolu seçerse, görev yapacak insan bulmak zorlaşır. Zira, verdiğimiz her karar sunucunda doğal olarak bir taraf sonuçtan memnun kalmayacaktır'' biçiminde görüş belirten Arslan, ''Herkesi mutlu etme imkanımız ve de görevimiz yoktur, tek ölçümüz hukuk kurallarıdır. Verilen kararlara herkesin, beğenmese de, saygı göstermesi gerekir'' dedi. 
     
</TEXT>
</DOC>
