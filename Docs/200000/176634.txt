<DOC>
<DOCNO> 176634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo07.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef olimpiyat 
</HEADLINE>
<TEXT>

   Teniste bir ilke imza atarak, İngiltere'de katıldığı turnuvada zirveye çıkan İpek Şenoğlu çıtayı yükseltti 
      MURAT AĞCA 

   
   Sınırları aştı 
   İNGİLTERE'NİN başkenti Londra'da katıldığı uluslararası satellite turnuvada şampiyon olarak, yurt dışında bu başarıya ulaşan ilk bayan tenisçimiz olan İpek Şenoğlu'nun hayalini olimpiyat süslüyor. 14 yaşından beri Türkiye'de bir numara olan 23 yaşındaki raket, "Türk tenisinde yapılmayanları başarmak için çabalıyorum. İki büyük hedefim var. Biri olimpiyata, diğeri de bir grand slam turnuvaya katılabilen ilk Türk olabilmek" diye konuştu. 
   
   Sonunda murada erdi 
   SON bir yılda dünyanın birçok ülkesinde raket sallayan Şenoğlu, daha önce Hindistan'da iki, Türkiye'de ve İspanya'da da birer turnuvada final oynamasına rağmen zafere ulaşamamıştı. Şenoğlu, "Sonunda şanssızlığımı yendim. Şimdi Belçika'da katılacağım turnuvada da şampiyonluk hedefliyorum. Puanlarımı yükselterek, Atina 2004 olimpiyatında Türkiye'yi temsil etmek için herkesten yardım ve destek bekliyorum" dedi. 
   
   
</TEXT>
</DOC>
