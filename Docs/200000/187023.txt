<DOC>
<DOCNO> 187023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko07.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazlarda elektrik üretimiyle ilgili proje bakanlığa gönderildi 
</HEADLINE>
<TEXT>

     İstanbul ve Çanakkale Boğazları'ndaki akıntıdan yararlanarak maliyetsiz elektrik üretecek proje hazırlayarak Enerji ve Tabii Kaynaklar Bakanlığı'na gönderen emekli dalgıç Astsubay Hüseyin Şen, projesinin uygulanması halinde, yıllardır boşa akan akıntının enerjiye dönüşebileceğini söyledi. 
     Türk Deniz Kuvvetleri'ne bağlı gemilerde 25 yıl boyunca dalgıç astsubay olarak görev yaptıktan sonra 1994 yılında emekli olan Hüseyin Şen 55 , yıllarca İstanbul ve Çanakkale Boğazları'nda görevi gereği dalış yaptığını, akıntıları çok iyi bildiğini belirterek, şunları söyledi 
     ''İstanbul ve Çanakkale Boğazları, üst ve alt akıntıları ile sürekli hareket halindedir. Yüzeyden 11 metre derinliğe kadar üst akıntı güneye, 11 metrenin altında alt akıntı kuzeye akar. Bu akıntılar Çanakkale Boğazı'nda 7 mil, İstanbul Boğazı'nda 9 mile kadar çıkıyor. Akıntının en hızlı olduğu bölgelere kurulacak enerji santralları ile maliyetsiz elektrik üretilerek ekonomiye önemli katkı sağlanacaktır.'' Hazırladığı projeyi Enerji ve Tabii Kaynaklar Bakanlığı'na gönderdiğini, projesinden umutlu olduğunu belirten Şen, ''Bu projede 25 yıllık bilgi birikimimi ortaya koydum. Taslak 9 yılımı aldı. Sistem, denize yerleştirilecek çark ve pervanelerden oluşuyor. Çalışma biçimi yer üstüne yapılan rüzgar santrallarına benziyor. Buradan elde edilecek enerji, karada kurulan trafolara aktarılarak sisteme sokuluyor'' dedi. 
     
</TEXT>
</DOC>
