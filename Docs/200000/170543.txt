<DOC>
<DOCNO> 170543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun05.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Kelly için acil toplantıya ret 
</HEADLINE>
<TEXT>

     İngiltere Başbakanı Tony Blair, Savunma Bakanlığı bilim adamlarından Dr. David Kelly'nin trajik ölümünün ardından yaz tatili için çalışmalarına ara veren parlamentoyu acil toplantıya çağırmayı reddetti. 
     SKY televizyonuna Japonya'da bulunduğu sırada açıklama yapan Blair, bazı çevrelerin son gelişmelerle ilgili olarak parlamentonun acil toplantıya çağırılması yolundaki isteklerini değerlendirdi. Bu talepleri doğru bulmadığını belirten Blair, ''Parlamentoyu toplantıya çağırmak, durumu aydınlatmaktan çok harareti artırmaya yol açar. Ben parlamentonun toplantıya çağırılması fikrini uygun bulmuyorum'' dedi. 
     İstifa etmesi yönünde olduğu gibi, parlamentoyu acil toplantıya çağırması yolunda da üzerinde baskı kurulan Blair, herkesin olayın üzerinde düşünmek için süreye ihtiyacı bulunduğunu belirtti ve Lorlar Kamarası Yüksek Hakimi Lord Hutton'ın açtığı soruşturmanın sonucunun da beklenmesini istedi. 
     
     ESKİ BAKANDAN BBC'YE SUÇLAMA 

     Bu arada, Dr. David Kelly'nin trajik ölümüyle ilgili tartışmalar sürerken, Blair'in en yakın siyasi müttefiklerinden eski Bakan Peter Mandelson BBC'yi suçladı. 
     Blair'in ilk kabinesinde görev yapan Mandelson, yaşanan trajik olayın sorumlusunun BBC ve bu yayın kuruluşunun Blair'in danışmanı Alastair Campbell ile ilgili takıntısı olduğunu savundu. 
     The Observer gazetesine demeç veren Mandelson, BBC'nin konuyla ilgili yayınlarının ''kötü'' olduğunu savunurken, kuruluşun yöneticilerinin kariyerlerini ve imajlarını yanlış bir haber uğruna riske attıklarını öne sürdü. 
     Mandelson, Tony Blair'in ilk kabinesinde görev yapmış, ancak kabine arkadaşı olan dönemin hazine bakanı ile akçalı ilişkileri ortaya çıkınca aktif siyasetten uzaklaşmak zorunda kalmıştı. 
     
</TEXT>
</DOC>
