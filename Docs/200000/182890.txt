<DOC>
<DOCNO> 182890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun38.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi Türkiye'nin asker göndermek için BM kararına ihtiyacı var 
</HEADLINE>
<TEXT>

     Irak Geçici Yönetim Konseyi Başkanı Ahmed Çelebi, Konsey olarak görevlerinin Irak'taki yabancı askerlerin ülke dışına çıkarılmasıyla egemenliğin Irak halkına verilmesi olduğunu, ülkeye yabancı asker davet etmek olmadığını söyledi. 
     Çelebi, Geçici Konsey üyeleri Nasır El Cadrci ve Ahmed Barak ile birlikte Bağdat'ta düzenlediği basın toplantısında, bir soru üzerine, ''Irak'ta herhangi bir yabancı ülkenin askerine karşı oldukları şeklinde bir söz sarf etmediğini, yabancı asker davet etmenin Konsey'in görevi olmadığını vurguladığını'' belirtti. 
     
     ''TÜRKİYE'NİN BM KARARINA İHTİYACI VAR'' 
     Basın toplantısında, Türkiye'nin Irak'a asker göndermesi konusuna da değinen Çelebi, konunun Geçici Konsey'de halen görüşüldüğünü ifade etti. 
     ''Türkiye'nin de karar almak için önünde daha zamanı olduğunu'' belirten Çelebi, Ankara'nın Irak'a asker göndermek için BM Güvenlik Konseyi kararına ve parlamentosunun onayına ihtiyacı olduğunu söyledi. 
     Basın toplantısında Türkiye ziyaretini de değerlendiren Çelebi, Türk yetkililerle ''çok olumlu'' görüşmeler yaptıklarını ve kendilerine, siyasi, ekonomik ve güvenlik alanlarında mümkün olan en üst düzeyde ilişkiler kurma yönündeki arzularını ilettiklerini ifade etti. 
     
     ''IRAKLILAR GÜVENLİK KONUSUNDA ROL ALSIN' 
     Çelebi, Iraklıların güvenlik sorununun çözümünde yeterince rol almadıklarından yakınarak, halkın bu alanda daha fazla rol üstlenmesi gerektiğini söyledi. 
     Irak'ta bariz biçimde güvenlik sorunu bulunduğunu belirten Çelebi, bu sorunu çözmek ve Iraklıların bu konuda daha fazla rol almasını sağlamak istediklerini kaydetti. 
     Çelebi, ABD'ye yapacağı ziyaretle ilgili olarak da, ''Irak'ı temsilen ABD'ye gideceğiz ve Irak konulu BM toplantısına katılacağız, Irak'ın geleceğini konuşacağız'' ifadesini kullandı. 
     Geçici Konsey'in aldığı yeni kararlardan da bahseden Çelebi, ''Irak toplumunun Baas Partisi yandaşlarından temizlenmesi amacıyla'' Konsey bünyesinde bir üst komite kurulduğunu, yeni vatandaşlık kanunu ile de ''bütün Iraklıların eşit sayılması, yeni kimlik belgelerinin verilmesi ve çifte vatandaşlık isteyen Iraklılara anlayışla yaklaşılmasının'' öngörüldüğünü söyledi. 
     Çelebi, vergi, gümrük, bankacılık ve yabancı yatırımlar gibi ekonomik konularda da Konsey'de önemli kararlar alındığını bildirdi. 
     
</TEXT>
</DOC>
