<DOC>
<DOCNO> 177368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/spor/ysenay.html </URL>
<DATE> 2003/08/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Büyük yanlış 
</HEADLINE>
<TEXT>

   
   Futbolumuzun özerklik çarkına girdikten sonra patlama yapması doğaldır... Çağımızın, hatta bütün geçmiş zamanlarda da her türlü başarının arkasında BİLİM - TEKNİK ve ille de PARA vardır... Futbolumuzun eski devasa isimleri sadece 10 - 15 bin liraya oynayıp, "AN ve ŞAN"a kavuşmuş olabilirler... Ancak o şeref abideleri isimlerin şimdilerde ne denli ekonomik sıkıntılar içinde olup da, yine de kimselere belli etmeden yaşamaya çalıştıklarını bilenler bilir bu ülkede... 
   Şimdilerde geniş bütçeye sahip Futbol Federasyonu'nda profesyonel çalışan herkesin geçimi tıkırındadır... Biz o teknisyen kadronun birlikteki çalışma zamanlarımızda ne komik paralarla Türk futboluna bir şeyler yaratabilmek adına nasıl çırpındıklarını iyi bilirim... Onun için şimdiki rahat günleri çok da hak ettiklerini düşünüyorum... Çünkü çok zor şartlarda aile kurdular... Çocuklarını zorlukla okutup, büyüttüler... Şimdi biraz da keyifli günler yaşamalarını çok mu göreceğiz onlara .. Ancak Futbol Federasyonu Kurulu, Türkiye'de futbol çarklarını işletirken toplumun ana unsuru olan seyirciyi, yani Türk halkını asla gözardı edemez... Bugün ülkedeki işsizlik, parasızlık ve ille de çaresizlik diz boyudur... Özellikle genç kesim, yani gerçek futbol seyircisi, ya talebe, ya işsiz, ya da çok düşük maaşlarla ayakta durmaya çalışan kesimdir... Öyleyse şu İngiltere maçının bilet fiyatları nedir öyle... 57.5 milyon liradan, 140 milyona kadar uzanan bir maç bileti fiyatlaması olur mu yahu bu ülkede... Ayrıca oyun Kadıköy'de... Oralara gidiş geliş ve zorunlu yiyecek masraflarını da hesap ettiniz mi .. 
   Yooo, olmadı tuzu kuru beyler... Siz milli formayı seyir imkanını bu fiyatlara satmamalısınız... Bu ülkede asgari ücret 306 milyon ise, yani sadece 185 euroya bir ay çalışıyorsa vatandaş, siz bu insafsız rakamları onlara uygulayamazsınız... Eğer Avrupa'daki bilet ücretlerini kıstas alırsanız, yine "BÜYÜK BİR YANLIŞ"a düşersiniz... Çünkü orada aylıklar 2500 - 3000 eurodan başlıyor. Oralarda kişi başına yıllık milli gelir hasılası 20 bin dolarları aşmış durumda. Bu rakamlarla, bu farklarla, geçim konusunda onlarla aşık atabilir mi Türk çalışanı 
   Hem ne yapmak istediğinizi de pek anlayamadım ben... Bu hasılatlar federasyon bütçesine ilave oluyorsa, böyle bir fahişçiliğe ihtiyacınız yok ki... Eğer eskisi gibi milli maç hasılatları direk Maliye Bakanlığı bütçesine gidiyorsa, o zaman bu ülkedeki futbol seyircisi vatandaşın halini sempatik Maliye Bakanımız da çok iyi biliyor... Ona yaranmaya çalışmanızın bir anlamı var mı Hem ben size deneyimlerindem esinlenerek bir şey söyliyeyim... Hepimiz biliriz ki futbolda "olmaz - olmaz" diye bir sözcük vardır... Eğer İngiltere önünde, "Tanrı korusun", bir yenilgiyle çıkarsak sahadan, o Şükrü Saracoğlu Stadı'nı başınıza yıkar bu seyirci, şimdiden haberiniz olsun. 
   
      
</TEXT>
</DOC>
