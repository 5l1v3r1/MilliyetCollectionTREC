<DOC>
<DOCNO> 187418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah korusun 
</HEADLINE>
<TEXT>

   Galatasaray Başkanı, eleştirilerden bunaldığı Divan Kurulu toplantısında medyayı hedef seçti. Özhan Canaydın, "Basın ölmemi bekliyor ki, üç - dört sayfa daha dolsun" dedi 
      CÜNEYT KARAKAYA 

   
   'Görevi bırakıyorum' 
   SARI-Kırmızılı kulübün olağan divan kurulu toplantısı dün Galatasaray Lisesi'nde gerçekleştirildi. Gergin toplantıda Basketbol Şubesi Kaptanı Yalçın Granit, "Oyunculara para veremiyoruz. Gelecek yıl bu görevi bırakıyorum" dedi. Atletizm, yüzme ve sutopu şube kaptanları da maddi imkansızlıklardan yakındı. Hayri Kozak, "834 bin dolar için altı şube kapatılamaz. Kalamış'ı ve Adamızı istiyoruz. Vahim hatalar, imzalanmış mukaveleler var" dedi. 
   
   'Yardımcı olun' 
   BAŞKAN Özhan Canaydın ise, ilginç bir şekilde, "Basın ölmemi bekliyor ki, üç dört sayfa daha dolsun" çıkışını yaptı. Üyelere serzenişte bulunan Canaydın, "Nedenlerini bildiğiniz halde aynı konularda üzerime geliyorsunuz. Non - stop çalışıyoruz. Her işi bıraktım. Ufak tefek hatalar olur. Bize moralmen yardımcı olun, uyarın, düzeltelim. Dünyada gelirinin beş katı borçlanan bir ünite göremezsiniz. Senede 10 milyon dolar kayıp yaşanıyor. Borçları büyük oranda temizledik" diye konuştu. 
   
   Beyazıt'a teşekkür 
   KREDİ ve statla ilgili sorularla karşılaşan Canaydın, "Başımız dönmeden ayakta durmaya çalışıyoruz. Krediyi sonraki toplantıda açıklayacağım.Ters, yamuk işlerin içinde olmayız" ifadelerini kullandı. Hayri Kozak'ın "Divan'a bu kadar sert konuşmamanız lazım" uyarısı üzerine Canaydın, "Farkında değilim. İnanın en büyük güvencem bu kuruldur. Şimdi açıklıyorum, Selahattin Beyazıt, 10 milyon doların altına imza atmıştır. Kendisine teşekkür ediyorum" dedi. 
   
   Mondi uçuş hazırlığında    ERHAN TELLİ 

   SON haftalarda yediği hatalı goller nedeniyle sıkça eleştirilen, Akçaabat Sebatspor karşılaşmasında da tribünlerin tepkisini çeken Mondragon, Fransız menajerini İstanbul'a çağırdı. Kolombiyalı file bekçisinin, Jan Lui'den devre arasında gitmek için kulüp bulmasını istediği ileri sürüldü. 
   MONDRAGON'UN özellikle, Sebat maçındaki protestolara içerlediği öğrenildi. Menajer Jan Lui, tecrübeli eldivenin sözleşmesinin devam ettiğini, ancak karşılıklı anlaşma halinde kendisinin başka bir kulübe gidebileceğini söyledi. Fransız takımlarının Mondragon için devreye girdiği iddia edildi. 
   
   Terim'e destek    TÜRKİYE Futbol Antrenörleri Derneği, son dönemlerde sıkça eleştiriler alan Galatasaray Teknik Direktörü Fatih Terim'e sahip çıktı. TÜFAD Genel Başkanı İsmail Dilber ve Baş Danışman Gündüz Tekin Onay imzasıyla yayınlanan bildiride, "Fatih Terim ile ilgili acımasız, sağlıksız eleştirileri, Türk antrenör felsefesine de bir saldırı olduğunu düşünerek şiddetle kınıyoruz" yorumu yapıldı. 
   GALATASARAY, tempo düşürmeden, Çaykur Rize maçı hazırlıklarını sürdürüyor. Dünü çift antrenmanla geçiren Sarı - Kırmızılı takımda sabahki idmana sakatlıkları süren Ümit Karan, Volkan ve Ali Lukunku katılmazken, Abdullah ve Prates takımdan ayrı çalıştı. Antrenmanda milli takımlarda bulunan oyuncular nedeniyle sadece 17 futbolcu yer alırken, alt yapıdan Cafer de takımla idmana çıktı. 
   
   Lukunku'ya talip    BİR firmanın ödül töreni için Türkiye'ye gelen Kaiserslautern'in Teknik Direktörü Eric Gerets'in, Galatasaray'da verim sağlayamayan Ali Lukunku'yu yakın takibe aldığı bildirildi. Menajer Ceylan Çalışkan'a vatandaşı olan golcünün durumunu soran Belçikalı hocanın, ocak ayında yönetime başvurarak, transferin gerçekleşmesini isteyeceği öğrenildi. 
   
   Galada buluştular    GALATASARAY'IN geçen sezonu, bu yılki hazırlık dönemi ve Şampiyonlar Ligi ön eleme maçlarının yer aldığı "Eski Açık Sarı Desene" adlı filmin galası dün gece yapıldı. Geceye Galatasaray Kulübü Başkanı Özhan Canaydın, yönetim kurulu üyeleri, Fatih Terim ile Sarı - Kırmızılı futbolcular katıldı. Film yarın gösterime girecek. 
   
   
</TEXT>
</DOC>
