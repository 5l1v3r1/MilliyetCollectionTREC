<DOC>
<DOCNO> 174074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur42.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamına "dolandırıcılık" suçlaması... 
</HEADLINE>
<TEXT>

     Tıbbi cihazlar ithal eden bir şirketin ortağı olan Bilger Duruman, 5 bin dolarlık sahte fatura düzenleyerek şirketin ABD'li ortaklarını dolandırdığı iddiasıyla gözaltına alındıktan sonra savcılıkça serbest bırakıldı. 
     İstanbul Mali Şube Müdürlüğü'nden alınan bilgiye göre, Esentepe Kasap Sokak'taki bir binada faaliyet gösteren A.O.A Kanser Merkezi Limited Şirketi'nin yüzde 10 ortağı konumunda bulunan Bilger Duruman, Şişli Cumhuriyet Savcılığı'na ''dolandırıcılık'' iddiasıyla yapılan şikayet üzerine gözaltına alındı. 
     Sahte faturalar düzenleyerek bu şirketin yüzde 90 ortağı konumunda bulunan ABD'lileri 5 bin dolar dolandırdığı iddia edilen Duruman, poliste alınan ifadesinde suçlamayı reddetti. 
     Bir süre önce ABD'li ortakları tarafından leasing sistemiyle kendisine 3 milyon dolar değerinde cihazlar gönderildiğini, ancak bunların bedellerini ödeyemediğini belirten Duruman, bunun üzerine cihazların geri istendiğini öne sürdü. 
     Tıbbi cihazları geri göndermek yerine gümrüğe teslim ettiğini ve kendisinin de ortaklarından alacaklı durumda bulunduğunu anlatan Duruman, bunun üzerine ortaklarının kendisi hakkında asılsız suçlamalara giriştiğini ifade etti. 
     Polisteki ifadesinin ardından Şişli Cumhuriyet Savcılığı'na gönderilen Duruman, olayın dolandırıcılık değil, ticari ilişkiden doğan alacak-verecek meselesi olduğu dikkate alınarak serbest bırakıldı. 
     
</TEXT>
</DOC>
