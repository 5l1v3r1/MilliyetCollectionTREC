<DOC>
<DOCNO> 162652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun10.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, Japon gazetesine konuştu "Başörtüsü kişisel bir tercihtir" 
</HEADLINE>
<TEXT>

     TBMM Başkanı Bülent Arınç, başörtüsünün yaşam tarzına bağlı ve kişisel bir tercih olduğunu belirterek, ''Takmayanları zorlama niyetimiz de yoktur'' dedi. 
     Japonya'nın önde gelen gazetelerinden Asahi Shimbun, geçen hafta bu ülkeyi resmen ziyaret eden TBMM Başkanı Bülent Arınç ile yapılan mülakata yer verdi. 
     ''Irak savaşından sonra Türkiye'nin, Kürtlerin ayrılıkçı-bağımsızlık hareketinin körüklenmesinden endişe duyduğu'' yorumlarının anımsatılması üzerine Arınç, Körfez savaşından sonra, Irak'ın kuzeyinde otorite boşluğu doğduğunu belirtti. Terör örgütü PKK'nın, bu bölgede üslenerek Türkiye'ye sızması sonucu terörün şiddetlendiğini ve birçok vatandaşın yaşamını yitirdiğini kaydeden Arınç, ''Bu tür olayların yeniden yaşanmaması için Irak'ın kuzeyinde bağımsız bir Kürt yönetimi oluşmasına karşıyız'' dedi. 
     ABD ile Türkiye arasında, Irak'ın toprak bütünlüğünün korunması konusunda fikir ayrılığı bulunmadığını ifade eden Arınç, Irak Kürdistan Demokratik Partisi ile Irak Kürdistan Yurtseverler Birliği arasında Kuzey Irak'ta güç paylaşımı mücadelesiyle ilgili gelişmeleri de izlediklerini bildirdi. 
     ''TBMM'nin Irak savaşında ABD ordusunun Türkiye'de konuşlandırılmasını reddettiğinin ve Amerikalı üst düzey yetkililerin bugün dahi bu karara tepki açıklamalarının sürdüğünün'' hatırlatılması üzerine de Arınç, ''Meclis kararı halkın büyük çoğunluğu tarafından desteklendiği için pişmanlık duymuyoruz. Bundan böyle de ABD ile dostane ilişkilerimizi sürdürmek niyetindeyiz'' diye konuştu. 
     Arınç, ''eşinin kamusal alanda başörtüsüyle görünmesiyle birlikte, Türkiye'de laikliğin tehdit altında olduğuna dair görüşler belirtilmesine'' ilişkin soruya da şu yanıtı verdi 
     ''Anayasa, laiklikle birlikte inanç özgürlüğünü de kabul eder. Başörtüsü, yaşam tarzına bağlı ve kişisel bir tercihtir, takmayanları zorlama niyetimiz de yoktur. Kamusal alanda başörtüsü takılmasının tartışmalara yol açtığını kabul ediyorum, ancak ülkede bu konuda karşıtlık ortamı yaratmak amacında değiliz.'' 
     
</TEXT>
</DOC>
