<DOC>
<DOCNO> 163019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur26.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövme yaptırmanın püf noktaları 
</HEADLINE>
<TEXT>

     Genç-yaşlı pek çok insanın ilgi gösterdiği dövme yapılırken dikkat edilmesi gerektiği, dövmecinin karşısındaki kişinin daha önce ameliyat geçirip geçirmediğini öğrenerek, yara izini incelemesi gerektiği bildirildi. 
     Dokuz Eylül Üniversitesi DEÜ Dermatoloji Ana Bilim Dalı Öğretim Üyesi Prof. Dr. Oktay Avcı, dövme işinin, yarı tıbbi işlem olduğunu söyledi. 
     Sağlık Bakanlığı'nın müdahale etmesi ve bu konuyla ilgili bir ''sertifikasyon'' yöntemi geliştirmesi gerektiğini belirten Prof. Dr. Avcı, bazı reaksiyonların gelişmesini önceden saptamanın söz konusu olmadığını kaydetti. Özellikle, göğüs ortası, sırt ve omuz bölgelerine kalıcı dövme yaptırılmaması gerektiğini dile getiren Prof. Dr. Avcı, şöyle konuştu 
     ''Bu işin uygun koşullarda yapılması çok önemli. Ancak, biraz da şansla alakalı. Kişinin doku reaksiyonlarının ne tepki vereceği belli olmaz ve çok kötü ve iz bırakıcı sonuçlara yol açabilir. Özellikle, kırmızı renge karşı reaksiyonlar daha fazla. Dövmecinin yapması gereken, karşısındakinin daha önce ameliyat geçirip geçirmediğini öğrenip, yara izine bakmak. Kabarık biçimde iyileşme görülüyorsa kesinlikle dövme yapmamaları lazım. Bu yüzden kalıcı değil, birkaç hafta içinde kaybolabilen geçici dövme yaptırmak, her zaman için daha uygun ve sorunsuz bir durum.'' 
     
     ''KENDİNİ İYİ İZLETEBİLEN DÖVME İYİDİR'' 

     İzmir'de faaliyet gösteren Dip Dövme Stüdyosu sahibi Tamer Çelen ise dövmeye farklı bir yaklaşım getirerek, ''Dövme, sahne tasarımı olarak algılanmalı. Yapan ve yaptıran hayal gücünü zorlamalıdır'' dedi. 
     Çelen, dövme yaptıran kişilerin 15-45 yaş aralığında olduğunu belirterek, sağlık açısından dövme yapılırken tek kullanımlık ürünlerin tercih edilmesi ve kimyasal boyalardan kaçınılması gerektiğini dile getirdi. Çelen, şöyle konuştu 
     ''Rekabet parada değil, hizmettedir. Sağlık için, kişilerin bu işi güvenilir yerlerde yaptırması şart. Tekrar kullanılan malzemeler virüs bulaşma riskini doğurur. Bu işin sağlık boyutunu düşünmeden sokakta yapanlar, işi geçici dövme ile başlatıp, para kazanmaya başlayınca da kalıcı dövme yapmaya başlıyorlar. Buralar, işin ciddiyetinden habersizdir ve uzak durulması gerekli yerlerdir.'' Çelen, ''kendini iyi izletebilen'' dövmenin iyi olduğunu, kalıcı dövme yaptırırken iyi karar verilmesi gerektiğini, lazer ve estetik ameliyatlarıyla silme yöntemlerinin vücutta iz bırakacağı için doğru bir karar olmadığını ifade etti. 
     Türkiye'de en çok burç ve melek figürlerinin tercih edildiğini anlatan Tamer Çelen, ''Avrupa'da dövme, sahne tasarımı olarak algılanıyor. Bu, estetik bir değişiklik. O yüzden hayal gücünü zorlayıcı olmalı. Pasiflikten kaçınılmalı ve dövmenin yapıldığı bölge sürekli nemli tutularak korunmalı'' dedi. 
     
</TEXT>
</DOC>
