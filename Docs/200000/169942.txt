<DOC>
<DOCNO> 169942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/yazar/cetiner.html </URL>
<DATE> 2003/07/17/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Bedii Faik'in anıları ve darbeli yıllar 
</HEADLINE>
<TEXT>

     27 Mayıs darbesinin ilk günleri ve demokrasiye geçişin sancıları... ülkeye verdiği zararları canlı olaylarla anlatıyor Bedii Faik. Darbecilerin şımarıklıkları, hataları, hepsi ortada. İhtilalin yanlışlığı, gereksizliği de 
     
     Faruk Paşa'nın adaylığı 
     Benim ve rahmetli genel müdürüm Hürriyet Ecvet Güresin'in Genelkurmay'dan kurumlu çalımlı çıkışımızdan bahsediyor Bedii Ağabeyim. Bahsettiği Cumhurbaşkanlığı seçimi günleridir. Aday da Genelkurmay Başkanı Faruk Gürler Paşa. 
     Bedii Bey, Erol Simavi ve Cüneyt Arcayürek'le Ankara Oteli'nin barında oturuyormuş, "Ecvet Güresin ile sevimli Yılmaz Çetiner davet edildikleri Genelkurmay'dan çalımlı gelmişler"... 
     E yani Bedii Ağabey o günlerin ihtilal havası içinde, Genelkurmay'ın kapısına hiçbir sivil yaklaşmazken bunu başarmak, hangi gazeteciyi afralı tafralı, çalımlı yapmaz Ertesi günü atacağı manşeti düşünerek kasım kasım kasılmaz. 
     Asıl önemlisi o akşam Deniz Kuvvetleri Komutanı Amiral Kemal Kayacan'ın Çankaya'da köşkünde henüz görevinden istifa eden Faruk Paşa ile özel röportaj yapacaktık. Ve bu röportaj sırasında Hürriyet'in sahibi Erol Simavi de hazır bulunacaktı. Daha başka Genelkurmay 2. Başkanı Turgut Sunalp, Bonn eski Büyükelçisi Ziya Müezzinoğlu. 
     Harp Okulu yürüyüşe çıkıyor, filanca tank bölümü harekete hazır, Eskişehir'de havacılar Muhsin Batur Paşa'nın cumhurbaşkanı olmasını istiyor söylentileri arasında milletvekillerinin çoğu şaşkındı 
     Ama doğrusunu yazmam gerek Başbakan Süleyman Demirel gayet soğukkanlı olayları izliyor, bekliyordu. Her yerden haberler geliyordu kendisine. Yeşil döşeli meşhur salonda baş başa görüşmeyi rica ettim, yalnız kaldık. Kemal Kayacan Paşa'nın, Turgut Sunalp Paşa'nın Silahlı Kuvvetler adına böyle bir istekleri olduğunu söyledim. Kim bilir daha kaç kanaldan Demirel'e ulaşmıştı böyle istekler. 
     - Beyefendi, Faruk Paşa'nın Cumhurbaşkanlığı'nı partinizin desteklemesi... 
     Demirel hafifçe tebessüm etti 
     - Faruk Paşa'yı ben Kara Kuvvetleri Komutanı, Genelkurmay Başkanı yaptım. Değerli bir kumandandır. Hele bir üniformasını çıkartsın, hele bir mindere çıksın 
     
     Paşa'yı oyuna getirenler 
     Köşkte gece. Kemal Kayacan Paşa, Turgut Sunalp Paşa, Ziya Müezzinoğlu, Erol Simavi, Ecvet Güresin oturuyoruz. Ben heyecan içinde ilk ve ısrarlı sorumu soruyorum. 
     - Paşam Silahlı Kuvvetler'in çok sevilen bir komutanısınız. Bu makama geleli henüz bir yıl olmadı. Ne gibi bir garanti aldınız da Cumhurbaşkanlığı için istifa ettiniz 
     Sunalp ile Kayacan atıldı 
     - Genelkurmay'ın kapısında 150 tane AP'li, CHP'li milletvekilinin imzası var, onlar oy verecek. 
     Lafı uzatmayayım, Faruk Paşa ve arkadaşları Genelkurmay'a Paşa'yı ziyarete gelen birtakım milletvekillerine güveniyorlardı. Bu ziyaretleri, onay kabul gediyorlardı 
     Erol Simavi, Ecvet Güresin ve ben Faruk Paşa ve arkadaşlarının oyuna getirildiklerini o gece anlamış fakat kendisini ikna edememiştik. Başka zaman tafsilatını anlatmak üzere... 
     

</TEXT>
</DOC>
