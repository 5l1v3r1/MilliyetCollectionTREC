<DOC>
<DOCNO> 154817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko08.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil ihracatı SARS'la arttı... 
</HEADLINE>
<TEXT>

     Tekstil ile hazır giyim ve konfeksiyon sanayinin önde gelen merkezlerinden Bursa'dan yapılan ihracat, bu yılın Ocak-Nisan döneminde hazır giyim ve konfeksiyonda yüzde 35.4, tekstilde de yüzde 20.3 oranında arttı. 
     Uzakdoğu'da ölümlere neden olan ''SARS'' virüsü yüzünden siparişlerin Türkiye'ye kaymasının da etkisiyle, yılın 4 ayında 377 milyon 818 bin dolara ulaşan tekstil ile hazır giyim ve konfeksiyon ihracatı, geçen yılın aynı döneminde ise 296 milyon 154 bin dolarda kalmıştı. 
     Uludağ İhracatçı Birlikleri UİB verilerinden derlediği bilgiye göre, 2002 yılının Ocak-Nisan döneminde 141 milyon 652 bin dolar olan hazır giyim ve konfeksiyon ihracatı, bu yılın aynı döneminde yüzde 35.4 oranında artarak 191 milyon 842 bin dolara yükseldi. 
     Bu dönemde, yüzde 20.3'lük artışla 185 milyon 975 bin dolara ulaşan tekstil ihracatı ise geçen yılın aynı döneminde 154 milyon 501 bin dolarda kalmıştı. Nisan ayında ise ihracat, hazır giyim ve konfeksiyonda yüzde 17.7, tekstilde de yüzde 20.3 oranında arttı. 
     Yılın iki ayında, tekstil alanında 9 serbest bölge ile 97 ülke ve özerk bölgeye ihracat gerçekleştirilirken, hazır giyim ve konfeksiyonda 7 serbest bölgeyle 73 ülke ve özerk bölgeye ulaşıldı. 
     
</TEXT>
</DOC>
