<DOC>
<DOCNO> 175615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/spo05.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   Başkan aranıyor 
   Ve sonunda beklenen oldu, Türkiye Motosiklet Federasyonu kuruldu. Şimdi GSGM, 48. federasyonuna 2004'e kadar başkanlık edecek yeni bir isim peşinde 
      
   Bakan onayladı 
   SPOR kamuoyu gündeminde aylardır tartışılan motosikletin, Türkiye Otomobil ve Motorsporları Federasyonu TOMSFED bünyesinden ayrılması sonunda gerçekleşti. Gençlik ve Spor Genel Müdürlüğü'nün GSGM , Merkez Danışma Kurulu üyelerinin imzaları elden toplamasının ardından, Bakan Mehmet Ali Şahin'in de onayıyla Türkiye Motosiklet Federasyonu, 48. federasyon olarak resmen kurulmuş oldu. 
   
   Alternatif isim 
   ANCAK Gençlik ve Spor Genel Müdürü Mehmet Atalay'ın, başkanlık için federasyon yönetimine talip olan TOMSFED Motokros Enduro Komisyonu Başkanı Cem Kitapçı ile Süleyman Memnun arasındaki çekişme nedeniyle bu göreve iki ismin dışında bir atama yapacağı öğrenildi. Genel müdür yardımcılarından biri veya konuya yakın dışarıdan bir isim, 2004 yılında yapılacak seçimlere kadar başkanlık görevini üstlenecek. 
   
      Tek eksiğim tecrübe    Formula 1'deki ilk Türk pilot olmak için uğraş veren Jason Tahincioğlu, birkaç yıl içinde kazanacağı tecrübeyle bu hedefe ulaşacağını söyledi 
   TÜRKİYE'DE yapılması planlanan Formula 1'de piste çıkacak ilk Türk pilotu olmayı hedefleyen Jason Tahincioğlu, tek eksiğinin "tecrübe" olduğunu söyledi. Tahincioğlu, "Yetenek ve hırsımdan hiçbir şüphem yok. Tecrübe eksiğimi de bu sezon katılmaya başladığım İngiltere'deki Formula Renault Şampiyonası'nda giderip, birkaç yıl içinde Formula 1'e bileğimin hakkıyla adım atmak istiyorum" diye konuştu. 
   2000'de kartingi bıraktıktan sonra bir boşluk yaşadığını ancak Formula Renault Şampiyonası ile birlikte yeniden büyük bir heyecan duymaya başladığını vurgulayan 19 yaşındaki genç yetenek, "Formula'ya aday bir pilot gibi çalışıyorum. Kötü alışkanlıklarım yok, beni tek zorlayan okul. İngiltere'de Otomotiv Mühendisliği okuyorum. Ancak ilerde okulu da dondurup, tam profesyonel olabilirim" dedi. 
   FORMULA 1'deki pilotların her zaman dünyanın en iyileri olmadığını ancak doğru yerde ve zamanda bulunarak rakiplerinden sıyrıldıklarını söyleyen Tahincioğlu, "Ben de bunu başarmaya çalışacağım. F1 öncesi son adım olan İngiltere'de müthiş bir rekabet var ama ben pistte inatçıyım. 2005'te Formula Renault'nun Türkiye'ye gelecek olması da yeni yeteneklerin çıkması açısından çok yararlı olacak" ifadelerini kullandı. 
   
   Kapadokya nefes nefese    CROSS Country Dünya Şampiyonası'nın Türkiye ayağı Kapadokya Rallisi dün koşulan 307 kilometrelik Şereflikoçhisar-Taşpınar etabıyla devam etti. Otomobil kategorisinde Goodyear'in sponsorluğunda mücadele eden tek Türk Vural Ak, 10. sırada tamamladığı bu etap sonrası genel klasmandaki 14.'lüğünü değiştiremedi. Motosiklette ikinci gün üst sıralara doğru tırmanışa geçen tecrübeli pilotumuz Kemal Merkit başarısını dün de sürdürdü ve etabı 9. sırada tamamlayarak genel klasman 7.'liğini korudu. 
   ŞAMPİYONANIN üçüncü gününde Otomobil ve motosiklette liderlik el değiştirdi. Otomobil kategorisinde ikinci günü zirvede tamamlayan Portekizli Sousa, yerini Dünya Şampiyonu Fransız Schlesser'e kaptırdı. Motosiklette Fransız Flic'in liderliğine ise Polonyalı Dabrowski son verdi. Kamyonda Rus Chagin'in liderliği sürüyor. Büyülü atmosferiyle pilotların başını döndüren Kapadokya Rallisi'nde bugün dağlar ve vadiler arasında yer alan 490 kilometrelik Yemliha - Yeniçubuk etabı geçilecek. 
   
   Gözler şimdi Yeşil Bursa'da    TÜRKİYE Ralli Şampiyonası'nda gözler, bu hafta sonu yapılacak 28. Yeşil Bursa Rallisi'ne çevrildi. Bursa Otomobil Sporları Kulübü BOSSEK tarafından Genoto ana sponsorluğunda düzenlenen ve şampiyonanın 4.ayağını oluşturan toprak rallide, zirve adayları arasında büyük çekişme yaşanması bekleniyor. Toplam 102.45 km'lik 12 özel etaptan oluşan 331.60 km.lik parkurda 2 ayakta koşulacak ralliye katılım 50 araçla sınırlandırıldı. 
   23 Ağustos cumartesi günü saat 13.30'da Zafer Plaza önünden verilecek startla başlayacak rallinin ilk ayağında Karakova, Göktepe, Nilüfer ve Doğancı etapları ikişer kez geçilecek. 24 Ağustos pazar sabahı 08.30'da ikinci ayak için start alacak pilotlar, bu kez Karakova, Göktepe, Baraj ve Nilüfer etaplarını bir kez geçip, 12.55'den itibaren aynı zamanda ralli merkezi olan Holiday Inn önünde finiş görmeye çalışacaklar. 
   
   Markko Martin zirveye alıştı    DÜNYA Ralli Şampiyonası'nda Ford'un yetenekli pilotu Estonyalı Markko Martin, zirveye iyice alıştı. 1997'de başladığı WRC kariyerinde ilk zaferine bu yıl Yunanistan'daki Akropolis Rallisi'nde imza atan Martin, bu kez şampiyonanın 9. ayağı olan Finlandiya'da zirveye çıktı. Ford'un yıldızı, takımını da bu yıl toprakta ikinci kez birinciliğe ulaştırdı. 
   YARIŞTA çekişmeli geçen ikincilik mücadelesinde gülen taraf, Peugeot'dan Burns'ü sadece 1.2 saniyeyle geride bırakan Subaru pilotu Solberg oldu. Zorlu Finlandiya Rallisi'nde adeta Fin hamamında gibi terleyen ekiplerden Peugeot, Citroen, Ford ve Subaru markalar ve pilotlarda, bitime beş etap kala nefes kesen bir rekabet içine girdi. 10. etap, 4 - 7 Eylül'de Avustralya'da koşulacak. 
   
   PİLOTLAR KLASMANI 1. R.Burns 49 p 2. C.Sainz 44 p 3. M.Gronholm 38 p 4. P.Solberg 38 p 5. S.Loeb 37 p 6. M.Martin 37 p 
   
   MARKALAR KLASMANI 1. Peugeot 101 p 2. Citroen 97 p 3. Ford 60 p 4. Subaru 60 p 5. Skoda 20 p 
   
   Denktaş garantiledi    TÜRKİYE Karting Şampiyonası'nın 5. ayağı Tuzla Pisti'nde yapıldı. Süper Kategori'de 11, Junior'da 8, Mini'de 6 olmak üzere toplam 25 pilot podyuma çıkabilmek için kıyasıya bir kapışmaya girdiler. Süper Kategoride genel klasman liderliğini elinde bulunduran KKTC Cumhurbaşkanı Rauf Denktaş'ın aynı adı taşıyan torunu Rauf Denktaş, bu ayağı da zirvede tamamlayarak bitime iki yarış kala şampiyonluğunu garantilemiş oldu. Denktaş'ın ardından Bestanbey Yüzbaşıoğulları ikinci, Cem Bakançocukları üçüncü sırada yer aldı. Junior kategoride Kadir Akça, Mini kategoride ise Ercan Önder birincilik kürsüsüne çıktı. 
   
   Ankara'yı ateş bastı    OPET'İN ana sponsorluğunda yapılan ve 6 kategoride motoru güçlendirilmiş araçların nefes kesen mücadelelerine sahne olan Türkiye Otodrag Şampiyonası'nın 4. ayağı Ankara'da yapıldı. Eski Hipodrom'da organize edilen ve birbirinden heyecanlı görüntülerin yaşandığı şampiyonada ilk üçe giren yarışmacılar OPET'ten çeşitli ödüller kazandı. Kategori 1'de Ayberk Ertuğ, 2'de Nezih Oktaykan, 3'de Emrah Eryılmaz, 4'de Nihat Aktaş, 5'de Güngör Mumcu ve Kategori 6'da Tolga Savacı bu ayağın şampiyonluk yaşayan isimleri oldular. 
   
   Ataköy şenlenecek    DENİZ Sporları tutkunlarına hareketli bir yaz geçirten Extreme Powerboats Şampiyonası'nın üçüncü ayağı bu hafta sonu Ataköy Marina'da yapılacak. İstanbul Offshore Kulübü ve İkon Turizm'in ortaklaşa düzenlediği şampiyonada organizasyona yeni katılacak tekneler cumartesi günü basına tanıtılacak ve ardından sıralama turlarına geçilecek. 11 teknenin yarışacağı 3 ayak müsabakaları pazar günü saat 15.00'te start alacak. 
   
   
</TEXT>
</DOC>
