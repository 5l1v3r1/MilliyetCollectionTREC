<DOC>
<DOCNO> 198698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur34.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet kafeler ne amaçla kullanılıyor 
</HEADLINE>
<TEXT>

     İnternet kullanımı, üst sosyo ekonomik statü ile orta ve alt sosyo ekonomik statü grubunda farklılık gösteriyor. Üst sosyo ekonomik grup, interneti özellikle bilgiye ulaşmak, e-mail göndermek, banka işlemleri ve alışveriş için kullanırken orta ve alt sosyo ekonomik grup, interneti sohbet için kullanıyor. 
     Fırat Üniversitesi Sosyal Bilimler Enstitüsü öğrencisi, Elazığ Emniyet Müdürlüğü'nde görevli Başkomiser Çetin Gümüş, Doç. Dr. Mehmet Taşpınar danışmanlığında, ''İnternet Kafelerin Dijital Kütüphaneler Denetlenmesi ve Eğitim Amaçlı Kullanımının Teşviki'' konulu yüksek lisans tezi çerçevesinde, 81 ilde, işletmeci, emniyet ve Milli Eğitim Bakanlığı MEB yetkililerinden oluşan toplam 2 bin 948 kişinin katıldığı anket düzenledi. 
     Bu çalışmanın sonuçlarına göre, internetten en çok kütüphane taraması yüzde 23 ve e-mail ile haberleşme yüzde 23 için yararlanılıyor. 
     Araştırmaya katılanlardan, internete, konferans ve bilimsel yayınları takip etmek için girenlerin oranı yüzde 21, konferans ve bilimsel yayınlara katılmak için girenlerin oranı yüzde 10, bilimsel dernekler ve kurumlara üyelik için girenlerin oranı yüzde 9 ve öğrencileri ortak projelere teşvik etmek amacıyla girenlerin oranı ise yüzde 4 olarak belirlendi. 
     
     YÜZDE 59'U GENÇ NÜFUS 
     Araştırmaya göre, bilgisayar kullanan her 2 kişiden biri, hem internet hem de diğer amaçlarla iş, eğitim, oyun gibi bilgisayar kullanırken, yalnızca 10 kişiden biri internet amacıyla bilgisayar kullanıyor. İnternet kullanıcılarının yüzde 59'unu, 15-24 yaşları arasındaki genç nüfus oluşturuyor. 
     İnterneti kullanma amaçlarının üst kesimlere doğru gidildikçe çeşitlendiğinin belirlendiği araştırmaya göre, üst sosyo ekonomik kesimler interneti daha çok bilgiye ulaşma, haberleşme e-mail , banka işlemleri ve alışveriş için kullanırken, orta ve alt sosyo ekonomik tabakalarda internetin chat sohbet amaçlı kullanımı ağırlık kazanıyor. 
     İnternetin eğlence ve oyun için kullanım oranı ise tüm gruplarda benzerlik gösteriyor. 
     İnternete erişim evlerden değil, en çok internet kafelerden gerçekleşiyor. 
     Anket sonuçları, gençlerin internete giriş için en çok internet kafeleri tercih etmeleri göz önüne alınarak, internet kafelerin sağlıklı bir yapıya kavuşmaları ve eğitim amaçlı merkezler haline getirilmeleri amacıyla denetlenmelerinin önemini de ortaya koydu. 
     
</TEXT>
</DOC>
