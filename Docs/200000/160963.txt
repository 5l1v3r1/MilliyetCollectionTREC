<DOC>
<DOCNO> 160963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun16.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özpetek ve Serra Yılmaz ödüle doymuyor... 
</HEADLINE>
<TEXT>

     İtalyan sinema dergisi Ciak'ın düzenlediği ''2003 sinemanın en iyileri ödüllerinde'' yönetmen Ferzan Özpetek'in ''Karşı Pencere'' La finestra di fronte adlı filmi 4 ödül aldı. 
     Roma'daki Mondadori Villası'nda dün akşam düzenlenen ödül töreninde, ''Karşı Pencere'' ''En İyi Film'', Andrea Guerra ''En İyi Müzik'', Giovanna Mezzogiorno ''En İyi Kadın Oyuncu'' ve Serra Yılmaz ''En İyi Yardımcı Kadın Oyuncu'' ödülüne layık görüldü. 
     Özpetek'in son 3 filminde de rol alan, ancak ilk kez İtalya'dan ödül kazanan Türk sinema oyuncusu Serra Yılmaz, ödülü alırken yaptığı konuşmada, ''Ödül almayı seviyorum. Çünkü heyecan veriyor ve yaptığınız işin değerini ortaya koyuyor. Bu ödülü çok arzuluyordum. Başta Ferzan Özpetek olmak üzere tüm film kadrosuna teşekkür ederim'' dedi. 
     ''Karşı Pencere'' ile En İyi Film ödülünü alan Özpetek ise ödülünü halk oyuyla kazanmasından dolayı İtalyan sinemaseverlere teşekkür etti. 
     Bu arada, sadece seçkin davetlilerin katıldığı törende Amerikan aktör ve yönetmen Matt Dillon, Özpetek ile özel olarak tanışmak istedi. 
     İtalya'da birlikte çalışmalar yaptığı yönetmen ve dağıtımcı Domenico Procacci'ye, ''Beni Özpetek ile tanıştırın'' diyerek, Özpetek ile tanışan Dillon, ''İlk filminiz olan Hamam'ı gördüm. Çok güzel bir filmdi. Tebriklerimi sunmak isterim'' dedi. 
     İtalya'nın Oscarı olarak bilinen David di Donatello'dan 5 ödül kazanan Özpetek, bunun dışında 10'a yakın farklı kuruluştan ödüller aldı. 
     İtalya'nın 2. büyük sinema etkinliği olan ve önümüzdeki hafta sonuçları açıklanacak ''Gümüş Kurdele'' ödüllerinde de Özpetek'in filmi 9 dalda aday oldu. 
     
</TEXT>
</DOC>
