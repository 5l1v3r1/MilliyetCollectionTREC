<DOC>
<DOCNO> 180827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/yture.html </URL>
<DATE> 2003/09/07/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Hidayet'e eremedik 
</HEADLINE>
<TEXT>

   
   Ne kadar üzülsek, ne kadar dövünsek azdır. Elimizden kendi hatalarımızla kaçırdığımız Yunanistan'ı dün gece Boras'ta denize dökmemiz işten bile değildi. Ama ne yazık ki Hidayet'in milli formayı h l özümseyememiş olması, kenar yönetimin de kazanmak için ne yüzünde, ne de performansında bir "hırs işareti" görünmeyen bu oyuncuya maç boyunca tahammül etmesi yenilgiyi hazırladı. Haluk ile maça ortak olduğumuz anlarda Örs'ün, "kötü" Hidayet'teki ısrarı adeta intihar gibiydi. 
   Halbuki maça Tsakalidis ile eşleşen Mehmet'in, adeta tankı andıran rakibinin sağından solundan dönüp vurduğu smaçlarla başlamış, coşmuş gidiyorduk. 5.34'te İbrahim'in üçlüğüyle skor tabelasında 21 - 8 göründü. O ana kadar herşey iyi gidiyordu ancak Tsakalidis oyundan alınıp Rentzias ve Dikoudis ile pota altına daha hareketli iki uzunu yerleştiren Yunanistan, içeriden bulduğumuz sayıları kesti. Dışarıdan da zor sayı bulmaya başlayan millilerimiz, Mehmet dışında skorer çıkaramayınca ibre Yunanistan'a döndü. Fark giderek kapanırken, ikinci çeyrekte yaptığımız alan savunmasında da Mirsad sağda içeriye yardım edeyim derken o kadar çok boşluk bıraktı ki rakibe kolay sayılar verdik. Devre bitmeden de skor üstünlüğü Yunanlılar'a geçti. 
   Üçüncü çeyrekte nihayet arzuladığımız mücadele düzeyini yakaladık. Fiziksel anlamda oyuncularımız gerçekten varlarını yoklarını ortaya koydular ve bunun da karşılığını gördüler. Savunmada Haluk ve Hidayet'in yerine giren Kaya'nın getirdiği canlılık, Ender'in oyunu organize etmedeki müthiş becerisi kontrolü tekrar ele geçirmemizi sağladı. İbrahim de skorda devreye girince maç istediğimiz şekle girdi. Ancak Yunanlılar da maçı bırakmıyordu ve açıkçası onlarda, kazanmak isteyen oyuncu sayısı bizdekine oranla çok daha fazlaydı. 
   Grup birinciliği gibi çok önemli bir avantajı dün gece kaybettik. Şimdi artık bu gece Hırvatistan'ı yenerek ikincilik kovalamaya çalışacağız. Ne diyelim, Hidayet'e h l eremedik , bari ikinci tura yükselelim. 
   
      
</TEXT>
</DOC>
