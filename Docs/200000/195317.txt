<DOC>
<DOCNO> 195317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo18.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkov döndü Mavi takım iddiayı kaybetti... 
</HEADLINE>
<TEXT>

     Fenerbahçe, ligin 13. haftasında Samsunspor ile deplasmanda yapacağı karşılaşmanın hazırlıklarını, milli takımlarda bulunan oyuncularından yoksun olarak sürdürdü. 
     Samandıra Tesisleri'nde gerçekleştirilen ve yaklaşık 1.5 saat süren antrenmanı, Almanya'da bulunan teknik direktör Christoph Daum'un yokluğunda antrenör Roland Koch yönetti. 
     Futbolculara önce kanat organizasyonları çalıştıran Koch, daha sonra dar alanda çift kale maç yaptırdı. Bir hayli neşeli geçen antrenmanda futbolcular, son bölümdeki çift kale maçta iddiaya girdi. 
     Bekir, Erhan, Hakan, Ali, Semih, Rebrov ve Luciano'dan oluşan kırmızı takım, Volkan, Ümit, Alper, Can, Olcan, Aurelio ve İsmail'den oluşan mavi takımı 6-2 yenerken, yitirenler kazananları sırtlarında taşıdı. 
     
     PETKOV 

     Bulgaristan Milli Takımı kampına katılan, ancak sakatlığı nedeniyle buradan affını isteyen Petkov İstanbul'a döndü. 
     Petkov, sabahki çalışmada takımda yer almayıp, dünkü antrenmanda sağ ayak bileğinden sakatlanan Serhat ve kasığında hafif bir sakatlığı bulunan Yusuf ile birlikte tesislerde tedavi oldu. 
     Ayrıca, Serhat'ın ayak bileğindeki sakatlığın çok önemli olmadığı bildirildi. 
     Öte yandan idmanda A Milli Takım'da yer alan Fatih, Tuncay, Ümit Milli Takım'de yer alan Recep, Volkan, Servet, Mahmut, Selçuk, ülke milli takımlarında bulunan Hooijdonk ile Tomas yer almadı. 
     
     PAF TAKIMIYLA HAZIRLIK MAÇI 

     Sarı-lacivertli takım, milli maçlar nedeniyle lige verilen arayı, yarın PAF takımla yapacağı hazırlık karşılaşmasıyla değerlendirecek. 
     Antrenör Koch'un, yarın sabah Dereağzı Tesisleri'nde yapılacak maçta A takımda kadroya giremeyen oyuncuların performanslarını değerlendireceği öğrenildi. 
     Fenerbahçeli futbolcular, hazırlık maçının ardından 17 Kasım Pazartesi gününe dek izin yapacak. Futbolcuların büyük bir bölümünün hafta sonu tatilini İstanbul dışında geçirecekleri öğrenildi. 

     
</TEXT>
</DOC>
