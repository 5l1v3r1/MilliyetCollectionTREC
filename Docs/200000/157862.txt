<DOC>
<DOCNO> 157862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo22.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Türkiye'nin en popüler kulübü... 
</HEADLINE>
<TEXT>

     Galatasaray Futbol Takımı'nın tüm satış ve pazarlama faaliyetlerini yürütme hakkına sahip olan SPORTFIVE tarafından yapılan araştırma sonucunda, Galatasaray'ın Türkiye'nin ve Avrupa'nın en popüler Türk takımı olduğu açıklandı. 
     SPORTFIVE tarafından 4-15 Kasım 2002 tarihleri arasında telefonla 600 kişi arasında yapılan anket sonuçları, bugün Conrad Oteli'nde düzenlenen toplantıyla açıklandı. 
     Araştırmalar hakkında bilgi veren SPORTFIVE Genel Müdürü Bernd Schauz, anket şeklinde yaptıkları araştırmalarda çeşitli sorular sorduklarını vurgulayarak, ''Araştırmayı telefonla 600 kişi arasında yaptık. 15-69 yaş grupları olmak üzere futbola ilgi duyan kesimler üzerinde anket gerçekleştirdik'' dedi. 
     Anket sonuçları hakkında bilgi veren SPORTFIVE Marketing Müdürü Catrine Schenbel ise yaptıkları araştırmalar sonucunda Türkiye'nin en popüler kulübünün Galatasaray olduğunu söyledi. 
     Schenbel, Türkiye'nin yaklaşık 29 milyonluk nüfusunun 15-69 yaş grupları arasında olduğunu anlatarak, ''Bu kesim ayrıca futbola ilgi duymakta. Buna göre düşündüğümüzde Galatasaray anket sonuçlarında yüzde 41 ile en popüler kulüp olarak ortaya çıktı. Daha sonra yüzde 34 ile Fenerbahçe, yüzde 15 ile Beşiktaş ve yüzde 6 ile de Trabzonspor en popüler kulüp olarak görüldü'' diye konuştu. 
     
     ''FENERBAHÇE EN SEVİLMEYEN KULÜP'' 

     Ankette ''En sevilmeyen kulüp hangisi'' sorusunu da yönelttiklerini kaydeden Schenbel, şunları söyledi 
     ''Burda Avrupa'ya göre ilginç bir sonuç ortaya çıktı. Avrupa'da genelde sevilmeyen kulüp söylenirken, Türkiye'de yüzde 60'ı bu konuda görüş belirtmedi. Bu soruda yüzde 23'ü Fenerbahçe'yi, yüzde 14'ü Galatasaray'ı, yüzde 3'ü Beşiktaş'ı ve yüzde 1'i de Trabzonspor ve Gençlerbirliği'ni sevmediğini söyledi. Bu arada Türkiye'de en fazla ilginin milli maçlara olduğunu gördük. Daha sonra sırasıyla Birinci Süper Lig, Türkiye Kupası ilgi görüyor. Avrupa'ya göre Türkiye'de Dünya Kupası'na ilgi alt sıralarda bulunuyor.'' Catrine Schenbel imaj konusunda da araştırmalar yaptıklarını ve bu konuda da Galatasaray'ın yine daha başarılı olduğunu ifade etti. 
     Galatasaray'ın 3 büyük kulüp içinde en iyi imaja sahip kulüp olduğunu vurgulayan, Schenbel, sözlerini şöyle sürdürdü 
     ''Avrupa çapında 126 milyon kişi Galatasaray'ı tanıyor. Bunların 33 milyonu Galatasaray'a sempati duyuyor. Sempati duyanların 15 milyonu Türkiye'den, kalanlar ise Avrupa'dan. Fenerbahçe ile karşılaştırdığımızda fark belli oluyor. Fenerbahçe'nin Avrupa çapında 17 milyon sempatizanı var. Bu bakımdan Galatasaray, hem en popüler kulüp, hem de en iyi imaja sahip takım olarak ortaya çıkıyor.'' 
     
     SCHRÖDER ''FUTBOLA GENÇ KİTLE İLGİ DUYUYOR'' 

     SPORTFIVE İkinci Genel Müdürü Stephan Schröder ise Türkiye'de genç kitlenin daha çok futbola ilgi duyduğunu dile getirdi. 
     Türkiye'de futbol pazarının Avrupa ülkelerine göre daha küçük olduğunu kaydeden Schröder, ''Ama Türkiye'de futbola olan ilgi daha büyük. Ayrıca Türkiye'de futbola ilgi duyan kitle genellikle erkek kesiminden ve bunların arasında gençler çoğunlukta. Bu anlamda sponsorluk için Türkiye pazarı ilgi çekici'' dedi. 
     Stephan Schröder, Türkiye'de taraftar ürünlerine ilginin de yüzde 41 düzeyinde bulunduğunu belirterek, ''Bu Avrupa ortalamasıyla aynı düzeyde. Ayrıca Türkiye'de futbola ilgi duyan katılımcılar, taraftarı oldukları takımı göstermekten hoşlanıyorlar. Türkiye'de taraftar ürünlerine en fazla harcama yapan taraftar kitlesi de Galatasaray'da. Galatasaraylı taraftarlar, yıllık 70 euro harcama yaparken, Fenerbahçeli taraftarlar, yıllık 35 euro harcama yapıyorlar'' diyerek sözlerini tamamladı. 

     
</TEXT>
</DOC>
