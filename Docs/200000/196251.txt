<DOC>
<DOCNO> 196251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/siyaset/siy06.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Nezaketin ötesinde adım atın 
</HEADLINE>
<TEXT>

   
   Başbakan Recep Tayyip Erdoğan, İstanbul'daki sinagoglara yapılan bombalı saldırıların ardından ülkelerin nezaketen taziye mesajı gönderdiğini belirterek, "Bu nezaketin ötesinde atılması gereken adımlar var. Ortak mücadele platformunu çok daha hassasiyetle dünya genelinde geliştirmemiz gerekiyor" dedi. 
   
   Blair'den telefon... 
   İngiltere Başbakanı Blair, dün Erdoğan'ı telefonla arayarak saldırılarla ilgili taziyelerini iletti. Erdoğan da Türkiye'nin terörizmle mücadele kararlılığını teyit ettiğini, ancak terör belasının üstesinden uluslararası alanda etkin bir işbirliğiyle gelinebileceğini vurguladı. Erdoğan ayrıca, Blair'e Türkiye'nin AB'ye katılım sürecine verdikleri destek nedeniyle teşekkür ederken, geçen hafta Londra Belediye Sarayı'nda yaptığı konuşmayı takdirle karşıladığını söyledi. Erdoğan'ın, Blair'e Türkiye'ye davetini tekrarladığı ve bu ziyaretin önümüzdeki yıl gerçekleşmesi temennisinde bulunduğu belirtildi. 
   
   
</TEXT>
</DOC>
