<DOC>
<DOCNO> 184410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur17.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan Bunlar bizim eski arkadaşlarımız mı 
</HEADLINE>
<TEXT>

     SP Genel Başkanı Necmettin Erbakan, AK Parti yöneticilerinin 8.5 milyar dolarlık ABD kredisini ''hibe gibi göstermeye çalıştıklarını'' öne sürerek, bunun ''Acınacak, çocukça bir hal olduğunu'' söyledi. 
     Erbakan, düzenlediği basın toplantısında AK Parti'yi ''dış mihrakların işbirlikçisi ve taşeronu'' olmakla suçladı. Hükümet'in Irak konusundaki politikalarını eleştiren Erbakan, Irak'a asker gönderilmesine yönelik bir tezkere hazırlandığını ve bunun psikolojik altyapısını oluşturma çabalarının devam ettiğini savundu. 
     Erbakan, sözlerini şöyle sürdürdü 
     ''Dış mihrakların arzularını yerine getirmek için Sayın Tayyip ve Hazine'den sorumlu Bakan Dubai'ye gittiler ve 8.5 milyar dolarlık borç ertelemesine yönelik anlaşmayı imzaladılar. Anlaşmanın her bir diliminin serbest bırakılması Pentagon'un 'Irak'ta işbirliği' arzularının yerine getirilmesine bağlı. 
     Dünyanın neresinde bir borç anlaşması yapılırken Pentagon'dan izin alınmıştır. AKP Hükümeti'ne kadar Türkiye hiç bu hale düştü mü Ey, hala AKP'yi destekleyen zavallılar size sesleniyorum. AKP yöneticileri bu paranın asker göndermeyle ilgisi olmadığını söylüyor. Ne yardımı....Borcunun 8.5 milyar dolarını erteletiyorsun, faizini de ayrıca ödeyeceksin ve Pentagon'un emirlerini de yerine getireceksin.'' AK Parti yönetiminin ''dış mihraklar tarafından büyülendiğini'' öne süren Erbakan, ''Bunlar bizim eski arkadaşlarımız mı Allah insanı büyülenmekten korusun'' dedi. 
     Ülkenin şimdiye kadar borcu borçla ödeme politikası nedeniyle batağa saplandığını belirten Erbakan, ''Ey gafiller sizin sizden önceki taklitçilerden farkınız ne Çok daha işbirlikçi, daha taşeronsunuz'' diye konuştu. 
     
     RANTİYE ÇEVRELERİ DE SIRTLARINI OKŞUYOR 
     Hükümeti dış mihrakların yanı sıra kendi çıkarları için rantiye çevrelerinin de desteklerini öne süren Erbakan, ''Dış mihraklar gibi rantiye çevreleri de bulmuşlar çoluk çocuğu, sırtlarını okşayarak istediklerini yaptırıyorlar'' dedi. İsrail'in İstanbul Başkonsolosu ile eski Başbakan Simon Perez'in AK Parti ve Başbakan Erdoğan'a övgüler yağdırdığını belirten Erbakan, sözlerini şöyle sürdürdü 
     ''Aferin Tayyip, sınıfı geçtin. Bundan sonra, sana karada ölüm yok. Daha Başbakanlık koltuğuna oturmadan, her gittiği ülkede kendisine gösterilen ilgi, Erdoğan'ın zaafını keşfeden, pohpohlanma neticesinde etki altına alınabileceğini anlayan Batı'nın izlediği basit bir taktiktir.'' 
     
     DERS KİTABINDA ÖZGÜRLÜK ANITI FOTOĞRAFI 
     Erbakan, basın toplantısında eğitimin sorunlarına da kısaca değinerek, ilköğretimde okutulan Vatandaşlık Kitabı'nın kapağını gösterdi. Kapakta ABD'deki Özgürlük Anıtı'nın fotoğrafının yer aldığına dikkat çeken Erbakan, ''İşbirlikçi zihniyet, böyle eğitim olmaz'' diye konuştu. 
     Yargıtay'ın DEHAP davasıyla ilgili kararının ardından Yüksek Seçim Kurulu'nun da bir karar vereceğini belirten Erbakan, ''Seçimlerin yenilenmesinin insanlığa yapılacak en büyük hayır olacağını'' savundu. 
     
</TEXT>
</DOC>
