<DOC>
<DOCNO> 190613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/ygokce.html </URL>
<DATE> 2003/10/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin ayıbı 
</HEADLINE>
<TEXT>

   
   Tipik bir Lucescu taktiğiydi bu... Oyunu kontrol altına alacak, rakibi durduracak, sonra da fırsat bulursa şapkadan tavşan çıkaracaktı. Sparta Prag karşısında Beşiktaş 5 - 3 - 2 gibi savunmada kalkan oluşturan bir düzenle başladı maça... Kaan Dobra ve İbrahim kanatlarda tek görev üstlenip, bekçilik yaptılar. Tecrübeli Kaan Dobra'nın özel görevi ise Sparta Prag'ın uluslararası alanda en tecrübeli futbolcusu Poborsky'yi durdurmak, ona muhafızlık etmekti. Poborsky kornerler ve frikikleri tüm ustalığıyla kullandı. Ancak topla oynarken Kaan Dobra'nın baskısını taşımak zorunda kaldı. Ne var ki, golünü attı. 
   Tıpkı geçen yıl UEFA Kupası maçında Roma'da Lazio karşısında hatalı bir on birle oyuna başladığı gibi dünkü maçta da Lucescu, "oyunu kontrol edeyim" derken, elinden kaçırdı. Öncelikle sahaya çıkardığı on birde Ahmet Dursun, Beşiktaş'ı dikkatle izleyenlerin anlayamadığı biçimde forma bulmuştu. Son lig maçında oynamayan, on sekize bile girmeyen Ahmet Dursun, Sergen'in daha oyunun başında kendisine attığı yüzde yüz gollük iki topu perişan biçimde harcayıverdi. Bunun için onu suçlayamayız. Çünkü maç tecrübesi denen bir şey var. Elazığ'dan sonra ilk kez Prag'da formayı giyersen elbette yadırgarsın, şaşırırsın... Lucescu buna uyanamadı. Hatasını 65. dakikaya kadar anlayamadı. 
   Beşiktaş, hücumda top kaybettikçe oyun savunmanın üstüne yıkıldı. Buldukları yüzde yüz gol fırsatlarını iyi kullanamayan Spartalılar ikinci yarıda disiplinlerinin ve fizik kalitelerinin ödülünü aldılar. Hadi Zelenka'nın golü takımı o kadar bozamadı diyelim. Çünkü bir dakika ardından Sergen'in kazandırdığı penaltı ve Pancu'nun golü, şokun aşılmasına yaradı. Ama Lucescu'nun bu oyun biçimini savunmadan çıkarıp hücuma döndürmesi hepimizin boşuna beklediği bir hayaldi. Yorulan Sergen'in de oyundan düşmesiyle Sparta Prag savunması da bütün kaygılarından arındı ve Poborsky'le maçı kazandı. 
   Ahmed Hassan'ı küstürüyorsun, Pancu'dan vazgeçemiyorsun ve Şampiyonlar Ligi'ni zora sokuyorsun. Ayıp be Luce... Maçı bıraktın hiçe 
   
      
   
   
</TEXT>
</DOC>
