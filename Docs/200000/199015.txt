<DOC>
<DOCNO> 199015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko15.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TPAO, Hasankeyf'te sondaja başladı... 
</HEADLINE>
<TEXT>

     TPAO Batman Bölge Müdürlüğü, Hasankeyf yolu yakınlarındaki Meymuniye Boğazı'nda sondaja başladı. 
     TPAO yetkilileri, Meymuniye boğazındaki Güney Raman-131 ismi verilen kuyuda sondaj çalışmalarının aralıksız sürdürüldüğünü ve 1300-1500 metre derinlikte petrol bulmayı hedeflediklerini söylediler. 
     Sondaj çalışmasından umutlu olduklarını ifade eden yetkililer, ''Daha önce yaptığımız sismik araştırmalar neticesinde sondaj çalışmasına başladık. Bir aksilik olmazsa yakın bir zamanda petrole ulaşmayı hedefliyoruz'' dediler. 
     Hükümetin 2004 yılından itibaren sondaj çalışmaları için sınırsız ödenek ayrıldığını hatırlatan yetkililer, 2004 yılında bir çok bölgede yeni sondajlara başlayacaklarını, bu konuda şimdiden sismik araştırmalara başladıklarını ve 2004 yılının TPAO'nun yılı olacağını bildirdiler. 
     TPAO, halen Silvan 3. Basamak kuyusunda da sondaj çalışmasını sürdürüyor. 
     
</TEXT>
</DOC>
