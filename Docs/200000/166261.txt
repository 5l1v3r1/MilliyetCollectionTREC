<DOC>
<DOCNO> 166261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/ekonomi/aeko.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır zam hiç hoş değil 
</HEADLINE>
<TEXT>

İşçilere sıfır zammın hoş bir şey olmadığını belirten Meclis Başkanı Arınç, "Uygun çözüm bulunabilir" dedi 
     İSTANBUL Milliyet 

     TBMM Başkanı Bülent Arınç, "kamu işçilerine ilk altı ay için sıfır zam önerisinin hiç hoş bir şey olmadığını" belirterek, "Ancak, diğer altı aylık dilimler içinde bunu belki bütün altı aylara yaymak suretiyle uygun bir anlaşma zemini doğabilir" dedi. 
     Beyoğlu Olgunlaşma Enstitüsü Sergi Sarayı'nda düzenlenen Osmaniye El Sanatları Sergisi'nin açılışına kıtalan Arınç, gazetecilerin soruları üzerine, "Bu konuda sendikalar da güçlüdür. Ben inanıyorum ki, 'sıfır zam' önerisi, arkasındaki dilimler düşünüldüğünde, belki uzlaşılabilecek bir noktaya gelinebilir" diye konuştu. 
     
     'Gündemde değil' 
     Öz Gıda - İş Sendikası'nın genel kurulunda konuşan Hak - İş Başkanı Salim Uslu da geçen hafta Başbakan Erdoğan ile görüştüğünü hatırlatarak, "Ben Başbakan ile görüştüm ve gündemlerinde böyle bir şey olmadığını söyledi. Ama buna karşın bazı bakanlar ve bazı sendikacılar, 'sıfır zam' konusunu gündemde tutmaktadırlar. Hak - İş olarak bizim de gündemimizde yok" dedi. 
     Demiryol - İş Sendikası Ankara Şubesi'nin genel kurulunda konuşan Türk - İş Başkanı Salih Kılıç da memurun yüzde 2.5, asgari ücretlinin yüzde 11 vergi ödediğini belirterek, "Maliye Bakanı'nın işçilere verilecek zamma dil uzatacağına, vergi adaletsizliklerini düzeltmesi" gerektiğini söyledi. 
     Başbakan Yardımcısı Abdüllatif Şener, sıfır zam konusunun kesin olmadığını belirterek, "Sıfır zam kesin değil. Şu veya bu miktarda zam gündemde değil, görüşmeler sürüyor'' dedi. 
     
6. gözden geçirme tarihi değiştirilecek      Devlet Bakanı Ali Babacan, IMF ile ilişkilerde gerginlik olmadığını belirterek, beşinci ve altıncı gözden geçirmenin birleştirilmesinin söz konusu olmadığını söyledi. 
     CNN Türk'te yayınlanan Kafe Siyaset programına katılan Babacan, mayıs ve haziran ayındaki yasal düzenlemelerin temposunu da göz önünde bulundurarak altıncı gözden geçirmeye daha makul bir takvim belirleyeceklerini belirtti. Babacan, altıncı gözden geçirmenin tarihinin değişmesi konusunda IMF ile görüşmeler yaptıklarını bildirdi. Hedeflerinin kesinlikle yüzde 6.5'luk faiz dışı fazla hedefini tutturmak olduğunu vurgulayan Babacan, "Eğer bunun tutmayacağı ile yönünde bir şüphe oluşursa gerekirse ek tedbirler alırız" dedi. Babacan, memur ve işçi maaş artışlarının da bütçe hedefleri çerçevesinde gerçekleşmesini arzu ettiklerini söyledi. 
     

</TEXT>
</DOC>
