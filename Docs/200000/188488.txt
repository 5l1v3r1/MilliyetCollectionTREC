<DOC>
<DOCNO> 188488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/dundar.html </URL>
<DATE> 2003/10/14/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Ananı .." 
</HEADLINE>
<TEXT>

   
   Alpay, devre arasında, soyunma odasına giden tünelde Beckham'ın anasına küfretti mi 
   Alpay "Küfretmedim. Ne annesini tanırım, ne babasını..." diyor. Ama bu işlerde tanışıklık aranmadığı malum. 
   İngiliz gazeteleri haberi biraz şaşkın bir üslupla verdi. 
   Öyle ya Beckham'ın annesi neresinden baksanız 50 yaşlarında olmalı... 
   Alpay gibi bir delikanlı, hiç tanımadığı, 50'lik bir kadına neden tecavüz etmek ister 
   
   Sahi nedir anadan istenen .. 
   Neden, cenneti ayaklarının altına serdiğimiz, "Onun gibi yar olmaz" dediğimiz analar, toplumsal bilinçaltının ilk cinsel hedefidir 
   Malum, her öfke nöbetinde erkek ağzından kusmuk gibi boşalıveren o küfür zincirinin ilk halkasında "ana", en müstesna yeri alır. 
   Onu genellikle "...avradını" izler. 
   Ardından iş, "sülale" boyutunda genişletilir. 
   Sonra küfredenin hayal genişliğine göre "kızını, kızanını, bacını, kancığını, kısrağını" diye sürer gider. Ve nihayet "gelmişini, geçmişini, atanı, ecdadını" bölümüyle tasallut, tarihsel bir derinlik kazanır. 
   Böyle zengin bir libido karşısında Freudyen yorumlara meyledip işin altında erkek çocuğun baba nefreti ve anne saplantısıyla büyümesini mi aramalı 
   
   Maç öncesi Milliyet Popüler Kültür'de Reşat Çalışlar'ın "Türklerde ve İngilizlerde küfür" kıyaslamasını yayımlamıştık. 
   Reşat, Türk argosunun "bileşik küfür üretme" yetisinin İngilizlerde bulunmadığını yazıyordu. İngilizler olsa olsa "kaltak paçavrası" filan gibi iki kelimeyi yan yana getirip tamlamalar yaratarak küfrediyordu. Öyle tadını çıkara çıkara, ağzını doldura doldura, 7 cedde uçkur çözerek "defteri kebirden okumak" yoktu İngilizlerde... 
   Onların yaratıcılığı, abartılı ve şiddet içerikli "kalaylama"dan ziyade, cinsellik içeren orijinal argo ifadeler üretmekteydi. Reşat o örneği vermemiş, ama konumuz açısından enteresan bir örnek, "motherfucker"dır. 
   Yani "ana becerici..." 
   
   Görüldüğü gibi, anne orada da işin içinde... 
   "Anasını bellemek" tabiri Karagöz oyunlarında da var. Yani hiç de yeni değil, anaya bulaşma adeti... 
   Hulki Aktunç'un "Büyük Argo Sözlüğü"nde YKY, 1998 "Anan güzel mi"den "Kendini akıllı mı sanıyorsun" , "Anası bellenmek"e Zorluk çekmek , "Anasının donu başında olmak"tan anasını pazarlamak , "anasını satmak"a boşvermek kadar pek çok tabir yer alıyor. 
   Erkeklere özgü bir jargon mu bu .. 
   Öyleyse bile kadınları çok etkilediği kesin. Çünkü "Belki kadınlar daha insaflıdır" diye baktığım Filiz Bingölçe'nin "Kadın Argosu Sözlüğü"nde de analar yine küfrün başköşesindeydi 
   "Anasının ananası", "anasını eşek kovalasın", "anasının nikahı", "anasınınkini çay tabağında görmek" vs. vs... 
   
   Beckham'ın anasına dönecek olursak... 
   Ben Alpay'ın - küfrettiyse - kadıncağıza karşı bir art niyet beslediği kanısında değilim. 
   Size tuhaf gelebilir ama meselenin kökeninde galiba yine anne sevgisi yatıyor. 
   Çünkü namus mefhumunun yüceltildiği toplumlarda, kızan adam, kızdığı adamı, en çok kızdıracak yerinden vurmak istiyor ve en kutsal olanı hedefliyor 
   O da anne... 
   Paradoksal olarak en kutsal olan, aynı zamanda, okka altına ilk giden oluyor. 
   Peki neden "öldürürüm" filan değil de "beceririm" 
   Tecavüzcüler dünyasında "ölüm" kurban için kurtuluş sayılır da ondan... 
   Bizde seks, zevk değil, ezadır. 
   
      
   
</TEXT>
</DOC>
