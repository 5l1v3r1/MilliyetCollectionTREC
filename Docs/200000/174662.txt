<DOC>
<DOCNO> 174662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun09.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam rejiminin iki yetkilisi yakalandı 
</HEADLINE>
<TEXT>

     Amerikan güçlerinin, Bağdat'ın 50 kilometre batısındaki Felluce'de Saddam Hüseyin rejiminin Felluce güvenlik servisi şefi Şaban Muhammed Asmir'i, Bağdat'ın kuzeydoğusundaki Bakuba'da da Saddam Hüseyin'in milis güçleri şefi olduğu sanılan Kais el Mehdi el Ubeydi'yi ele geçirdiği bildirildi. 
     Eski güvenlik şefi Muhammed Asmir'in kardeşi Cemal Muhammed Asmir AFP'ye yaptığı açıklamada, Amerikan güçlerinin 8 Humvee tipi askeri araç, 2 zırhlı araç ve 2 helikopter eşliğinde bu sabaha karşı Asmir'in evinin bulunduğu bölgeyi kuşattığını ve kardeşinin teslim olduğunu belirtti. 
     Bağdat'ın 60 kilometre kuzeydoğusundaki Bakuba yakınlarında bulunan Hadayid köyünde de, Saddam Hüseyin'e bağlı milis güçlerinin lideri olduğu sanılan Kais el Mehdi el Ubeydi'nin, evine yapılan baskında ele geçirildiği açıklandı. 
     
</TEXT>
</DOC>
