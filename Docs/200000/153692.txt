<DOC>
<DOCNO> 153692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun02.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD güçleri Tikrit kentindeki Baas Partisi yetkilisini tutukladı 
</HEADLINE>
<TEXT>

     Irak'taki ABD güçlerinin, Saddam Hüseyin'in doğduğu kent Tikrit'teki bir Baas Partisi yetkilisini, geceyarısı evine baskın düzenleyerek tutukladıkları bildirildi. 
     Ağır silahlarla donanmış 4. Piyade Tümeni'e mensup ABD askerlerinin, koalisyon güçlerine karşı oluşturulan gölge bir rejimi yönetmekle suçlanan ismi açıklanmayan Baas yetkilisinin evini 5 Bradley tipi muharebe aracıyla kuşattıktan sonra tutukladıkları belirtildi. 
     Muharebe araçlarından birinin söz konusu yetkilinin evinin etrafındaki 3 metre uzunluğundaki duvarda gedik açmasının ardından gedikten içeri giren 40 kadar askerin, evin kapısını kırarak içeri girdikleri kaydedildi. 
     Evde Baas yetkilisi ve iki oğlunun yanı sıra 5 kadın ve 4 çocuğun bulunduğu ve askerlerin şüpheli kişi ile 2 oğlunu gözleri ve elleri arkadan bağlı olarak evden çıkardıkları ifade edildi. 
     4. Piyade Tümeni komutanı Albay Don Campbell, tutuklanan kişinin önde gelen bir Baas Partisi üyesi olduğunu ve gölge bir rejim kurma yönünde faaliyette bulunduğundan şüphelenildiğini belirtti. Campbell, aranmakta olan üst düzey 55 Iraklı yöneticiyi bulmalarını sağlayacak bilgiye ulaşmak amacıyla, rejimle ilişkisi bulunan kişilere yönelik buna benzer tutuklamalarda bulunacaklarını sözlerine ekledi. 
     Binbaşı Mike Silverman konuya ilişkin yaptığı açıklamada, ''Bir muharebe aracı geceyarısı duvarınızı delerek içeri girerse bunun verdiği mesaj çok açıktır. Bu, rejim öldü, artık yola gelin mesajıdır'' dedi. 
     




</TEXT>
</DOC>
