<DOC>
<DOCNO> 198121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yasam/yas03.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne Balkan için yine bayram yoktu 
</HEADLINE>
<TEXT>

   Ebru ve Işık Balkan cinayetinden geriye, 14 kez değişen mahkeme heyeti, kaybolan tanıklar, sırlar ve dinmeyen gözyaşları kaldı 
      İSMAİL POLAT İstanbul 
   
   Üzerinden tam 2.5 yıl geçen Ebru ve Işık Balkan kardeşler cinayetinin çözülebilmesi için 34 celse duruşma yapıldı, 14 kez mahkeme heyeti değişti. Anne ve baba Nuriye - Yaşar Balkan çifti, duruşmalara Susurluk'tan gelmek için avukatlarıyla yaklaşık 25 bin kilometre yol katetti. Dinlenmesi gereken tanıklar aylarca mahkemeye getirilemedi, bazı tanıklar ortadan kayboldu. Sanıkların gerçekten olayın faili olup olmadığı konusu hep kafalarda soru işarete olarak kaldı. Ama bu sürede kızları acımasızca katledilen anne ve babanın gözyaşları hiç dinmedi. Bu bayramda da olduğu gibi... 
   Birbirlerinin tüm sırlarını bilen, 'Herşeyimizi ortak yaşadık' diyen iki kız kardeş, Bostancı'daki evlerinde 18 Mayıs 2001'de öldürüldü. Cinayetten sonra Ebru Balkan'ın sevgilisi Fikret Aydın kayıplara karışırken, dört arkadaşı tutuklandı. İki ay sonra teslim olan Fikret Aydın, iki ay tutuklu kaldıktan sonra taliye edildi. Bu arada polis, iki kardeşin cep telefonunu takip ederek ulaştığı deliler çerçevesinde Seylan Çördük ve Sacettin Yıldız'ın gerçek katiller olduğunu savcılığa bildirdi. 
   
   Hakim bile isyan etti 
   Bunun üzerine diğer sanıklar tahliye edilirken, Çördük ve Yıldız yargılanmaya başlandı. İki tutuk sanığı bulunan dava ilginç gelişmelere sahne oldu. 
   Cinayetin işlendiği apartmanın kapıcısı ve kilit tanığı Sündüz Sütçü, mahkemeye çağrıldı. Ancak adresini terk ettiği ve bulunmasının mümkün olmadığı belirtilerek, daha önce verdiği ifadelerle yetinildi. Davanın diğer tanıkları da tüm çağrılara rağmen mahkemeye getirilmeyince Mahkeme Başkanı Nusret İnce, "Adresi belli tanıkları getirmeye gücümüz yetmiyor. Hepsi korkuyor" diye isyan etti. Davanın taraflarınca üç kez reddi hakim talebinde bulunmasına rağmen değiştirilmeyen Hakim Nusret İnce, 2003'de emekliye ayrıldı. Bu arada Fikret Aydın, organize suç örgütü üyeliği iddiasıyla DGM'de de hakim karşısına çıktı. 
   
   
   
   
   
</TEXT>
</DOC>
