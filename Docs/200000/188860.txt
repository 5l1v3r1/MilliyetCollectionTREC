<DOC>
<DOCNO> 188860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur11.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Askerlerimiz barışçıl bir misyon üstlenecek 
</HEADLINE>
<TEXT>

     Başbakan Recep Tayyip Erdoğan, Irak'a konuşlandırılması planlanan Türk askerlerinin bir işgal gücü olarak değerlendirilmemesi gerektiğini belirtti. Türk askerlerinin Irak halkına yardım amacını taşıyan barışçıl bir misyon üstleneceğini kaydeden Erdoğan, Türkiye'nin Irak konusunda kayıtsız kalamayacağını da söyledi. 
     Financial Times gazetesi, Bağdat'taki Türk Büyükelçiliğine yönelik saldırıyı değerlendirirken Başbakan Erdoğan'ın, gazeteye yaptığı açıklamaları da yayınladı. 
     Erdoğan, Irak'a Türk askerlerini gönderme kararına yönelik eleştirileri reddederken "Türk askerlerinin işgalcı bir güç değil, Irak halkına yardım amacını taşıyan barışcıl bir misyon üstlenmiş gibi görülmesi gerektiğini" vurguladı. 
     Başka ülkelerin aksine Türkiye'nin, toprak bütünlüğü ve istikrarını temel bir konu olarak gördüğü bir komşu ülke hakkında kayıtsız kalamayacağını da söyleyen Erdoğan, Türkiye'nin "Bu sorunları biz yaratmadık, dolayısıyla karışmamalıyız" mantığı ile harerek edemeyeceğini de belirtti. 
     
     BÖLÜNME BİZİM İÇİN DE TEHLİKELİ OLUR 

     "Irak'taki bir bölünme ve istikrarsızlık veya sorunlu bir yapı bizim için de o kadar tehlikeli olur" diyen Erdoğan, Irak'a konuşlanacak Türk askerlerinin Türk komutası altında olmasını istediklerini de söyledi. 
     Financial Times, ayrıca Başbakan Erdoğan'ın Bağdat'taki Türk Büyükelçiliğine yönelik saldırı ile asker gönderme planı arasında bir bağ bulunmadığı açıklamalarına da yer verdi. Gazete, Erdoğan'ın Genelkurmay Başkanı Orgeneral Hilmi Özkök ile görüşmesinin ardından saldırının uluslararası terörizme karşı ortak bir cephe kurulması gereğini gösterdiği yolundaki değerlendirmelerini de yansıttı. 
     
</TEXT>
</DOC>
