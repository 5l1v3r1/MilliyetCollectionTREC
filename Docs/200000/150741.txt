<DOC>
<DOCNO> 150741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko35.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bizim zihniyetimiz ülkede işyeri güvencesini sağlamaktır 
</HEADLINE>
<TEXT>

     Başbakan Recep Tayyip Erdoğan, ASOda yaptığı konuşmada işadamlarının iş güvencesi ve iş kanunu ile ilgili sıkıntılarına da değindi. 
     Hükümet olarak bu konudaki kararlılıkları bulunduğunu belirten Erdoğan, ''çok açık ve net söylüyorum, bizim zihniyetimiz bu ülkede işyeri güvencesini sağlamaktır. İşyeri güvencesi olmadan iş güvencesi olmaz ve bu ülkede işsizliği çözemezsiniz'' dedi. 
     Bu konuda bir çalışma içinde olduklarını da belirten Erdoğan, iş güvencesinin kapsam başlangıcının 50 işçiye çıkarılmasına yönelik talepleri de yanıtlarken ''50 olayını zannediyorum Portekiz bazlı olarak halletme yolundayız'' diye konuştu. 
     Türkiye'de 30'un altında işçi çalıştıran işletme sayısının 350 bin civarında, 30 ile 50 arasında işçi çalıştıran işletme sayısınında 14 bin civarında bulunduğunu belirten Erdoğan, şunları kaydetti 
     ''Bu çok önemli değil. Onun zaten çözümü var. O da benim hafıza kayıtlarımda kalsın. Çözümü var. Bunların çoğu zaten 50'nin üzerinde o da çözülüyor. Bunu inşallah iş kanunu ile haledeceğiz... İş Tüzüğü şu anda Meclis'te yeniden düzenlendi. Böylece bir paket temel yasa olarak gelip, süratle çıkarılarak bu sıkıntıları ortadan kaldırıp işimize bakalım. Çünkü yapacağımız çok şey var.'' Kamu İhale Yasası ile ilgili de düşüncelerini aktaran Erdoğan, Ocak ayında çıkarılan Kamu İhale Yasası'nın bir ''başbelası'' haline geldiğini kaydetti. Söz konusu düzenleme ile ilgili en son Avrupa Birliği AB ve Dünya Bankası ile uyum sağlanarak bir düzenleme yapıldığını kaydeden Erdoğan, bunun sonunda devletin kamu kurumlarında daha rahat ihale yapar hale gelineceğini bildirdi. 
     Türkiye'de sulu tarıma da önem verdiklerini belirten Başbakan Erdoğan, Amik Ovası'nı gördüğünde içinin kan ağladığını çünkü burada yalnızca toprakların yüzde 15'inde sulu tarım yapılabildiğini söyledi. Çukurova, Konya, Kahramanmaraş, Adıyaman'da da durumun farklı olmadığını belirten Erdoğan, ''Hollandalılar talip oluyor. Verin diyorlar. Biz burada seralarımızı kuralım. Yaz kış üretim yapalım . Bunları değerlendirmemiz lazım'' diye konuştu. 
     Bu konuda Devlet Su İşleri'nin DSİ attığı bir takım adımlar bulunduğunu da belirten Erdoğan, bu tür taleplerin Türk işadamlarından gelmesi halinde her türlü kolaylığı sağlayacaklarını bildirdi. 
     Toplantıya, devlet bakanları Ali Babacan ve Beşir Atalay, Ulaştırma Bakanı Binali Yıldırım, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Sami Güçlü ile Çevre Bakanı Kürşad Tüzmen de katıldı. 
     





</TEXT>
</DOC>
