<DOC>
<DOCNO> 198879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur16.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mühendisin eşi Afganistan'dan gelecek haberleri bekliyoruz 
</HEADLINE>
<TEXT>

     Afganistan'da kaçırılan Türk mühendis Hasan Önal'ın Afgan hükümetine teslim edildiği haberini duyan İzmir'deki ailesi, gelecek haberleri heyecan içinde beklediklerini bildirdi. 
     Hasan Önal'ın eşi Miray Önal, akşam saatlerinde aldığı müjdeli haberin ardından, bu sabah Gazne Valisi Hacı Esadullah Han'ın açıklamalarıyla eşinin sağlık durumunun da iyi olduğunu öğrenmekten büyük mutluluk duyduğunu belirtti. 
     Miray Önal, ''Gece Dışişleri Bakanlığı ve Afganistan'daki Türk Büyükelçiliği'nden evimizi arayarak, haberin doğruluğunu bize bildirdiler. Artık gözümüz, kulağımız Afganistan'daki eşimden gelecek telefonda. Serbest kalır kalmaz bizi arayacağını sanıyoruz'' dedi. 
     Hasan Önal'ın rehin kaldığı sürede işkence görüp görmediği ve sağlık durumuyla ilgili endişeleri bulunduğunu kaydeden eşi, Gazne Valisi'nin açıklamalarıyla bir nebze de olsa rahatladıklarını belirtti. Eşini görmeden tüm endişelerinin sona ermesinin mümkün olmadığını anlatan Miray Önal, ''Sevincimizden sabaha kadar uyuyamadık. Hayatımızda yaşadığımız en zor bir aydı. Allah bir daha kimseye böyle acı ve sıkıntı yaşatmasın'' dedi. 
     Bakanlıktan kendilerine, eşinin nasıl ve kime teslim edileceği yolunda bir açıklama yapılmadığını kaydeden Miray Önal, şöyle konuştu 
     ''Eşimin kaçırıldığı ilk günden bu yana Türk Dışişleri bize çok iyi davrandı. Biz de sürekli aramalarını beklediğimiz ve sabrımızı tükettiğimiz için zaman zaman sitem ettik belki ama bizi hiç yalnız bırakmadılar. Haber televizyonlarda verilmeye başlandıktan kısa süre sonra bizi telefonla hem büyükelçilikten hem de bakanlıktan arayarak, doğruladılar ve kutladılar. Kaçırılanların nasıl ikna edildiğini bilmiyoruz. Artık bunların benim için çok önemi yok. Sadece ona sarılmak istiyoruz. Kızlarım, ben ve tüm yakınlarımız bir daha onu başka ülkelere çalışmak için göndermeme kararı aldık. Sanırım eşim de bize katılacak.'' Kendisini Taliban'ın Zabul bölgesindeki üst düzey yetkili olarak tanıtarak, dün akşam Reuters'ın Kandahar'daki muhabirini telefonla arayan Molla Roazi, Önal'ın TSİ 20.00'de serbest bırakıldığını ve aşiret liderlerine teslim edildiğini bildirmiş, Türkiye'nin Kabil Büyükelçisi Müfit Özdeş de dün gece, Türk mühendis Hasan Önal'ın serbest bırakıldığını doğrulamıştı. 
     
</TEXT>
</DOC>
