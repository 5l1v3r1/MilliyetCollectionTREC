<DOC>
<DOCNO> 170257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo21.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor 1 haftada 3 bin kombine bilet sattı... 
</HEADLINE>
<TEXT>

     Bursaspor Kulübü tarafından bir hafta önce satışa sunulan kombine biletlere, yeşil beyazlı taraftarlar yoğun ilgi gösteriyor. 
     Kulüp, satışa sunduğu 10 bin 500 biletin 3 bin 200'ünün ilk haftada tükenmesi üzerine taraftarları ''acele etmeleri'' konusunda uyardı. 
     Bursaspor Kulübü Basın Sözcüsü Sedat Kaya, yaptığı açıklamada, Bursaspor'da yeni sezonla birlikte oluşturmaya çalıştıkları olumlu havanın, kombine bilet satışlarına da yansımış olmasının Yönetim Kurulu'nca mennuniyetle karşılandığını bildirdi. 
     Geçen sezon 2 ayda satılan kombine bilet satış rakamına, bu sezon sadece bir hafta içinde ulaşıldığına işaret eden Kaya, ''Teknik direktörümüz Gheorghe Hagi ve yeni transferlerimiz sayesinde, bu sezon Süper Lig'e heyecan katacağına inandığımız ekibimize taraftarlarımızın gösterdiği inanç da kombine satışlarından belli olmaktadır'' dedi. 
     Kaya, bu sezon heyecanını Bursaspor'la paylaşacak olan taraftarları, kalan kombine biletler için acele etmeleri konusunda uyarırken, şunları söyledi 
     ''Sınırlı sayıda maraton ve kale arkası kombine biletlerinin de aynı hızla tükeneceği varsayımı ile sevgili taraftarlarımızın bu konuda ivedilikle hareket etmeleri yerinde olacaktır. İyi ve kötü günde yanımızda olduğunu bildiğimiz taraftarlarımıza, kombine biletlere gösterdikleri ilgiden dolayı bir kez daha teşekkür ediyoruz.'' 
     
</TEXT>
</DOC>
