<DOC>
<DOCNO> 188093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo10.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu 24 yıl sonra 
</HEADLINE>
<TEXT>

   Yunanistan, Atina'daki karşılaşmada Kuzey İrlanda'yı penaltı golüyle devirerek 24 yıl sonra Avrupa Şampiyonası finallerine katılmaya hak kazandı 
      
   Gol Tsiartas'dan 
   PORTEKİZ'DE 12 Haziran - 4 Temmuz 2004 tarihleri arasında düzenlenecek olan 2004 Avrupa Futbol Şampiyonası'na katılacak takımların belirleneceği eleme grubu maçları dün gece tamamlandı. 6. Grup'ta yer alan Yunanistan, Kuzey İrlanda'yı 1 - 0 yenerek, 24 yıl aradan sonra final vizesi aldı. Atina'da oynanan karşılaşmada, ev sahibi Yunanistan'ın golünü 69. dakikada penaltıdan Tsiartas kaydetti. 
   
   Hooijdonk attı 
   3.Grup'ta Hollanda, zayıf rakibi Moldova'yı 5 - 0 gibi farklı bir skorla mağlup ederken, Fenerbahçe'nin yıldızı Pierre Van Hooijdonk, 71. dakikada Kluivert'in yerine oyuna girdi ve 74. dakikada penaltıdan bir gol attı. 1. Grup'ta Fransa ise son maçında İsrail'i ilk yarıda attığı gollerle 3 - 0 yendi ve oynadığı 8 maçın sekizini de kazanarak elemelerin en başarılı, attığı toplam 29 golle de en golcü ülkesi oldu. 
   
   Slovakya rahat    2004 Avrupa Futbol Şampiyonası Elemeleri'nde Milli Takımımız'ın yer aldığı 7. Grup'ta dün oynanan formalite maçında Slovakya, Liechtenstein'ı deplasmanda 2 - 0 yendi. Slovakya bu galibiyete rağmen grup maçlarını 10 puanla üçüncü sırada tamamladı. 
   LİECHTENSTEİN'DAKİ karşılaşmada Slovakya'nın gollerini 40. ve 52. dakikalarda Robert Vittek kaydetti. Liechtenstein ise grubu tek puanla son sırada kapadı. Grubumuzdaki diğer takım Makedonya ise maçlarını daha önce tamamlamış ve dördüncülüğü almıştı. 
   
   İsviçre'de büyük sevinç    İsviçre, 10. grupta Hakan Yakın'ın da bir gol attığı maçta Serbest İrlanda'yı 2-0 yenerek final vizesi aldı. 2. grupta ise Bosna Hersek'in Danimarka ile 1-1 berabere kaldığı maçta da evsahibi Bosna'nın tek sayısı İstanbulspor'da forma giyen Elvir Bolic'ten geldi. 
   
   
</TEXT>
</DOC>
