<DOC>
<DOCNO> 198296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy20.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   2 zanlı daha tutuklandı    HSBC binası ile İngiltere Başkonsolosluğu'na düzenlenen saldırılara ilişkin yürütülen soruşturma kapsamında gözaltına alınan 9 zanlı, işlemlerinin tamamlanmasının ardından İstanbul DGM'ye sevk edildi. Savcılar Muzaffer Yalçın, Mustafa Erol ve Ahmet Kelebek tarafından sorgulanan zanlılardan 5'i serbest bırakılırken, 4'ü tutuklanmaları istemiyle mahkemeye çıkarıldı. Mahkeme, Beyyat-el İmam Örgütü'ne üye oldukları iddiasıyla sor-gulanan zanlılardan Ahmet Aslanoğlu ve Ziya Çelik'in tutuklanmasına karar verdi. 
   
   Konut'ta terör zirvesi...    Erdoğan, 5 Aralık'ta AB elçilerine vereceği yemekte terörle ortak mücadelenin önemini anlatacak 
   Başbakan Recep Tayyip Erdoğan, İstanbul'daki terör saldırılarının ardından AB ülkelerinin Ankara büyükelçileriyle terör ve AB zirvesi yapacak. Erdoğan, 12 -13 Aralık'ta Brüksel'de yapılacak AB toplantısı öncesinde, elçilere 5 Aralık'ta toplu olarak Başbakanlık'ta yemek vererek görüş alışverişinde bulunacak. 
   Erdoğan, elçilere İstanbul'da yaşanan terör olaylarından yola çıkarak, Türkiye'nin mutlaka AB'ye alınması gerektiğini söyleyecek. Terörle mücadelede AB ülkelerinin ortak hareket etmesinin altını çizecek olan Erdoğan, Türkiye'nin AB'ye girmesiyle Avrupa'nın kazançlı çıkacağı mesajını verecek. 
   
   ABD'ye de gidecek 
   Erdoğan, AB'ye alınan Türkiye'nin, İslam ülkelerine bir model oluşturacağını, dinler arası çatışmanın kaçınılmaz olmadığının kanıtlanacağını ve İslamla demokrasinin aynı anda yaşayabileceğini tüm dünyaya göstereceğini anlatacak. Terörizmle mücadele ve AB konusunda ABD ve Avrupa turu da planlayan Erdoğan'ın ocak ya da şubatta ABD'ye gitmeye hazırlandığı ve tarih konusunda görüşmelerin sürdüğü belirtildi. 
   
   Riyad'da 'İstanbul' bombası    İstanbul'u kana bulayan amonyum nitrat karışımlı bombaların aynısı, Riyad'da bir kamyonette çıktı 
   Suudi Arabistan güvenlik güçleri, geçtiğimiz salı günü başkent Riyad'da yapılan ve iki militanın öldürülmesiyle sonuçlanan bir operasyonda ele geçirilen kamyonette 1 tondan fazla patlayıcı bulunduğunu açıkladı. 
   Devlet televizyonunda, ele geçirilen kamyonetin görüntüleri yayımlandı. İçişleri Bakanlığı'ndan bir kaynak, koyu kahverengi renkteki kamyonetin arkasında 1.267 kilogram amonyum nitrat karışımı patlayıcı bulunduğunu söyledi. Operasyonda 1.377 kilogram patlayıcı daha ele geçirildiği kaydedildi. 
   
   Seçmen listeleri askıya çıkarılıyor    Yerel seçimlerde kullanılacak seçmen kütükleri, güncelleştirilmek üzere 2 Aralık'ta askıya çıkarılacak. Listeler, 5 Ocak 2004 Pazartesi günü askıdan indirilecek. 
   Yüksek Seçim Kurulu YSK , 28 Mart 2004 Pazar günü yapılacak yerel seçimlerde, 3 Kasım 2002 Milletvekili Genel Seçimi'nde veya bundan sonra herhangi bir nedenle yapılan diğer seçimlerde kullanılan seçmen listelerini, güncelleştirerek kullanmayı karara bağladı. YSK'nın kararına göre, Mahalli İdareler Genel Seçimleri'nde kullanılacak seçmen listeleri salı günü 08.00'de, ait oldukları mahalle veya köylerde halkın kolaylıkla görüp okuyabileceği yerlerde askıya çıkarılacak. Listelere askıda kaldığı süre içinde itiraz edilebilecek. Muhtarlar, bölgelerinde askıya çıkarılan listelerde ismi yazılı olanlardan ölenlerin isimleriyle kimlik bilgilerini içeren listeyi, en geç 10 Aralık akşamına kadar bağlı bulunduğu ilçe seçim kurulu başkanlığına bildirecek. İlçe seçim kurulu başkanlıkları, kesinleşen listelere göre ilçenin toplam ve kesin seçmen sayısıyla sandık sayısını en geç 25 Ocak'a kadar YSK'ya bildirecek. 
   
   Diyanet, kadın uzman istiyor    Diyanet İşleri Başkan Yardımcısı Mehmet Görmez, Başbakan Recep Tayyip Erdoğan'dan, yüksek lisans veya doktorasını yapmış ilahiyatçı veya diğer dallarda uzmanlaşmış kadınlar için en az 50 kişilik kadro istediklerini bildirdi. Diyanet'e kadın eli değmesi gerektiğine işaret eden Görmez, "Bütün hizmet alanlarında kadınlara ihtiyacımız var. Özellikle hacda. Çünkü, hacılarımızın yarısı kadın. Geçen yıl hacca 30 kadın görevli göndermiştik, bu yıl 80 kadın göndereceğiz. Hac hizmetlerinde kadın görevlilerimizin sayısını artırmamız gerekiyor" dedi. 
   Görmez, bir süre önce Diyanet İşleri Başkanlığı'nı ziyaret eden Erdoğan'a, Diyanet İşleri Başkanlığı Teşkilat Yasa Tasarısı Taslağı hakkında bilgi sunduklarını da ifade etti. 
   
   Telefonla nabız yokladı    CHP Genel Başkanı Deniz Baykal, bayram tatilini geçirdiği Antalya'da yerel seçimlere ilişkin nabız yokladı. Baykal, özel bir seçim gündemi bulunmadığını, sadece telefon görüşmesi yaparak ziyaretlerde bulunduğunu ifade ederek, "Antalya'daki havayı, nabzı yakalamaya çalışıyoruz. Bayram ortamı içinde çok yararlı oldu" dedi. Kızı Prof. Dr. Aslı Baykal ile birlikte bayramını geçiren Baykal'ı Antalya Milletvekili Tuncay Ercenk, Büyükşehir Belediye Başkanı Bekir Kumbul ve CHP Antalya Büyükşehir Belediyesi başkan aday adayı Ümit Uysal'ın ziyaret etmesi bekleniyor. 
   
   Özal mezardan çıksa da ANAP farklı olmaz    Ali Talip Özdemir "Bu parti düzgün bir parti. Huzursuzluk var diyenin alnını karışlarım. ANAP markasını yeniden ayağa kaldırmalıyız" 
   ANAP Genel Başkanı Ali Talip Özdemir, partisinin h l var olan bir marka olduğunu ifade ederek, "Bu markayı ayağa kaldırmamız lazım" dedi. Özdemir, dün yaptığı açıklamada ANAP'ın kurucusu 8. Cumhurbaşkanı Turgut Özal mezardan kalkıp gelse de, partide konjonktür itibariyle bundan fark lı bir şey olmayacağını ifade etti. Özdemir, 13 - 14 Aralık'ta yapılacak kongrede ne kadar fazla aday olursa o kadar hareketlilik yaşanacağına inandığını belirterek, "Partide huzursuzluk var lafını kim söylüyorsa, alnını karışlarım. Bu parti düzgün bir parti" diye konuştu. 
   
   İki turlu seçim şart 
   700 belediye başkanları bulunduğunu ve bunların büyük çoğunluğunun yeniden seçileceğini ifade eden Özdemir, şöyle devam etti "Belediye başkanlarını iki turlu yöntemle seçmek lazım. Ancak, parlamentoda değiliz. Bunu yapamayacağımıza göre, birleşmeler yoluyla sonuç alabiliriz. Merkezde ciddi bir yapıya ihtiyaç var. Bunun ilk adımı, yerel seçimlerdeki işbirliğidir. Buna DTP, DP evet dedi. Geldikleri yer ANAP. Bu tablo tekrar ANAP'a dönecektir." Özdemir, hem Kıbrıs hem Irak'ta gecikmenin maliyetinin Türkiye'ye yük getirdiğini de sözlerine ekledi. 
   
   
   
</TEXT>
</DOC>
