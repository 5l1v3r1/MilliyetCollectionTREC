<DOC>
<DOCNO> 172850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur15.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp'te kuyumcunun açtığı ateş sonucu iki kişi yaralandı 
</HEADLINE>
<TEXT>

     Eyüp'te bir kuyumcudan soygun girişimi sırasında saldırganın açtığı ateş sonucu, işyeri çalışanı ile çevredeki bir esnaf yaralandı. 
     Alınan bilgiye göre, Karadolap Mahallesi Veysel Karani Caddesi 24 numaradaki Tahir Yıldız'a ait ''Tahir Kuyumculuk'' adlı işyerinin önüne, yüzleri maskeli silahlı 2 kişi geldi. 
     Bu kişilerden biri cadde üzerinde beklerken, diğeri kuyumcuya girdi. İşyerinde çalışan Emrullah Canpolat, silahını doğrultan ve altınları isteyen soyguncuya direnince boğuşma çıktı. 
     Bu sırada kuyumcunun yanında bulunan ''Eda Kuruyemiş'' adlı işyerinin sahibi Şafak Balcı da, soyguncuya müdahale etti. Silahını ateşleyen saldırgan, Balcı ve Canpolat'ı bacaklarından yaraladı. 
     Saldırganlar, soygunu gerçekleştiremeden yaya olarak kaçtı. 
     Yaralılar, kaldırıldıkları Özel Alibeyköy Hastanesi'nde tedavi altına alındı. Şafak Balcı'nın kemiği ve damarlarına isabet etmeden doku içerisinde kalan kurşun, ameliyatla çıkartıldı. Emrullah Canpolat'a isabet eden merminin ise bacağına girip çıktığı, her iki yaralının da sağlık durumlarının iyi olduğu bildirildi. 
     Kaçan soyguncuların yakalanması için başlatılan operasyonlar sürüyor. 
     
</TEXT>
</DOC>
