<DOC>
<DOCNO> 157444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/temelkuran.html </URL>
<DATE> 2003/05/18/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Eski tas eski başkan 
</HEADLINE>
<TEXT>

     Dünyanın bundan sonraki muhalif tarihini ciddi bir biçimde etkileyeceğini düşünerek geçtiğimiz aylarda Arjantin'e gitmiş olduğum herhalde malumunuzdur. Paranın geçmediği değiş tokuş pazarları, işgal edilen ve işçiler tarafından yönetilen fabrikalar, komün hayatı, barikat eylemleri, doğrudan demokrasinin kendiliğinden oluşumunun habercisi olan mahalle meclisleri, banka eylemleri, 
     kayıp anneleri gibi meselelerden bahseden "Buenos Aires'te Son Tango" başlıklı bir yazı dizisi yapmıştık. Son dönemde "No Logo" adlı kitabı sebebiyle anti-kapitalist hareketin "guru'su" ilan edilen Naomi Klein da Arjantin'in dünya muhalefeti açısından önemi konusunda benimle aynı kanaatte olacak ki o da Arjantin'deydi. Muhtemelen o da şu anda benimle aynı şeyi yapıp Arjantin'de bugün yapılması beklenen ancak yapılmayan devlet başkanı seçimlerine bakıyor. Niye Çünkü... 
     
     Yukarıdakiler ve aşağıdakiler 
     Arjantin'de son seçim Kasım 2001'de yapıldı. Sonradan "Voto Bronca" Öfke Oylaması diye adlandırılan seçimlerde kimlere oylar çıkmadı ki Usame Bin Ladin, Mickey Mouse, Clarin gazetesinin arka sayfasındaki bant karikatürün kahramanı Clemente. Çünkü Clemente elleri olmayan bir kuştu ve elleri olmayan bir yaratık hırsızlık yapamazdı Oyların yüzde 50'si boştu. Bir ülke kendini temsil etmeye talip olan kimseyi istemiyordu. O günden sonra politika ve hayat "yukarıdakilerin" değil "aşağıdakilerin" belirlediği bir şey oldu. Yukarıda neler olup bittiğine aldırmayan aşağıdakiler öncelikle gündelik hayatı sonra da hayatın tamamını değiştirmeye başladılar. Mülksüzleştiler, komün hayatına yöneldiler, özelleştirilen fabrikaları işgal ettiler ve hayatın her alanında kendileri için kararlar almaya başladılar. İktidar sadece bu otonom durumu sürdürmek için eylem yapılarak, tehdit edilerek "yardım" alınacak uzak bir merci haline geldi. Artık Arjantin halkı yaşamak için yönetilmeye ihtiyaç duymuyordu. 
     Siz de takdir edersiniz ki, kriz yaşayan Arjantin'le kriz yaşayan Türkiye arasındaki fark buydu. Benzerlik ise siyasetçilere ve siyasete olan inancın ortadan kalkmasıydı. Hiç değilse Türkiye'de bilhassa da İzmir'de Cem Uzan'a oy çıkabiliyor olmasını başka türlü açıklamak mümkün değildir herhalde. 
     
     Politik dip akıntıları 
     Bugün Arjantin'de ikinci tur başkanlık seçimleri yapılacaktı. Yapılmadı. Çünkü ülkedeki özelleştirmelerle başlayan krizden sorumlu Menem seçimlerden çekildi, diğer aday Krischner otomatik olarak başkan "durumuna düştü". "Gitmiş, görmüş, yazmış" kişi olarak söyleyeyim şu anda bu mesele Arjantin'in büyük bölümünü ilgilendirmiyor. Hayatı, hayattan ve kitlelerden kopuk liderlerle değil, kendi elleriyle değiştirmeye başlayan ve bu yüzden de kendine güveni müthiş sağlam olan bir halkı artık kimin ülkeyi "yönetmeye çalıştığı" pek alakadar etmiyor. Politikayı ve hayatı sokaklarda belirlemeye başlamış, günlük gazetelerde siyasi liderlerden daha çok yer almayı başarmış sokağın hareketleri artık siyasi liderlerden daha belirleyici. Politik dip akıntılarının denizin dalgalarını belirlediği bir dönemden sonra Arjantin halkı yeniden "uslu çocuklar" olmaya razı değil ve son bir yıldır yaptıklarını yok saymaya pek niyetli görünmüyor. "Yukarıya" oturmaya çalışan yöneticinin de en büyük meselesi bu olacak herhalde Aşağıdakilerin artık o kadar aşağıda olmaması Kendi kendini yönetmeye başlamış bir halk niye bir yönetici "beslesin" ki 
     Bu yüzden bakıyoruz işte. Bakmalı. Çünkü dünya değişecekse, bu dalga, biraz Arjantin'den, biraz da Lula adlı bir işçi liderini devlet başkanı yapan Brezilya'dan gelecek. Hah, işte buraya yazıyorum 
     
     
     

</TEXT>
</DOC>
