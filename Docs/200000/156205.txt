<DOC>
<DOCNO> 156205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo17.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajax eski yıldızlarıyla... Van Basten de artık hoca... 
</HEADLINE>
<TEXT>

     Hollanda'nın ve Avrupa'nın tanınmış futbol kulüplerinden Ajax'ta, yakın geçmişte takımın en başarılı oyuncuları arasında yer alan Marco van Basten da eski takım arkadaşı Ronald Koeman'dan sonra çalıştırıcı olarak görev aldı. 
     Van Basten, gelecek sezondan itibaren genç takımı çalıştıracak. 38 yaşındaki Van Basten, Hollanda Futbol Federasyonu'nun antrenörlük kursunu tamamlayarak çalıştırıcılığa hak kazandı ve ilk iş olarak da eski kulübüyle bir yıllık anlaşma imzaladı. 
     Van Basten, genç takımı sorumluluk kendisinde olmak üzere yine aynı dönem Ajax'ın eski oyuncularından John van het Schip ile birlikte çalıştıracak. 
     Ajax'ın A takımının başına bu sezon, kulübün eski oyuncularından Ronald Koeman getirilmişti. 
     Genç oyunculardan oluşan ve sezon başından futbol otoritelerince fazla şans verilmeyen Ajax, Koeman ile Avrupa Şampiyonlar Ligi'nde başarılı maçlar çıkartmış ve çeyrek finalde AC Milan'a son anda yenilerek elenmişti. Ajax, ligde ise halen ikinci sırada bulunuyor. 
     Ajax A takımı ve genç takımının başında çalıştırıcı olarak bulunan Ronald Koeman, Marco van Basten ve John van het Schip, Ajax takımında aynı dönemde futbol oynamışlar ve takımlarının şampiyonluklarında önemli rol oynamışlardı. 
     
</TEXT>
</DOC>
