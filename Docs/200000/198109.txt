<DOC>
<DOCNO> 198109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/spo04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da soğuk savaş 
</HEADLINE>
<TEXT>

   Bordo-Mavili yönetimin, Teknik Direktör Samet Aybaba'ya istifa etmesi için 5 aydır maaş ödemediği iddia edildi. Tecrübeli hocanın da, hakkını kaybetmemek için gönderilene kadar direnme kararı aldığı bildirildi 
      
   İpler kopma aşamasında 
   TRABZONSPOR'DA, yönetimle, Samet Aybaba arasında yaşanan gerilim doruk noktaya tırmandı. Samet Aybaba'nın, Özkan Sümer görevdeyken dile getirdiği, "Başkandan başkasını tanımam" sözleriyle başlayan gerilim, taktik savaşa döndü. Erol Tuna'nın, Aybaba'yı istifanın eşiğine getirmek için 5 aydır maaş ödemelerini yapmadığı ve konuyla ilgili hiçbir bilgi vermediği iddia edildi. 
   
   Samet Aybaba farkında 
   TEKNİK Direktör Samet Aybaba'nın, tüm olumsuzluklara karşın biriken alacakları ve tazminatını kaybetmemek için istifa etmediği bildirildi. Yönetimin "Bıktırma taktiğine" oldukça soğukkanlı yaklaşan Aybaba'nın, gönderilene kadar savaşını sürdürme kararı aldığı vurgulandı. Yönetimin, olası bir operasyonda takımın kötü gideceğini düşünerek geri adım attığı açıklandı. 
   
   Kriz donduruldu 
   TRABZONSPOR Yönetim Kurulu, dün yaptığı toplantıda Samet Aybaba krizini rafa kaldırma kararı aldı. Bordo - Mavili yöneticilerin, taraftarların tepkisini çekmemek için, Aybaba konusunu önümüzdeki toplantılara ertelediği öğrenildi. Bu arada kulübe yakın çevreler, Milli Takım'dan ayrılması durumunda teknik direktörlük için Şenol Güneş'e teklif götürüleceğini iddia etti. 
   
   Şampiyonlar yurda döndü    ÇİN'DE düzenlenen Dünya Liserlerarası Futbol Şampiyonası'nda mutlu sona ulaşan Trabzon Lisesi dün Türkiye'ye döndü. Okul Müdürü Ömer Eyüboğlu başkanlığındaki kafile Trabzon'da çiçekler ve marşlarla karşılandı. Genç şampiyonlar tek tek omuzlara alınırken, yaklaşık 200 araçlık konvoy, şehir merkezinde kornalar eşliğinde şampiyonluk turu attı. 
   
   
</TEXT>
</DOC>
