<DOC>
<DOCNO> 152516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/yas02.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaldırımlara trilyon saçma sezonu açıldı 
</HEADLINE>
<TEXT>

Bugüne kadar defalarca değiştirilen İstanbul'un kaldırım taşları, daha geçen yıl yenilendiği halde yine sökülüyor, trilyonlar kaldırımlara saçılıyor 
     BÜLENT ÖZDEMİR, MEHMET DEMİRKAYA 

     İstanbul Büyükşehir Belediyesi, bahar aylarının gelmesiyle kaldırım taşları sorununa yine el attı Eski taşların yerine renklileri döşenirken, ilçe belediye yetkilileri, 'Parkeler her yıl değiştiriliyor' diye tepki gösterdi. 
     Büyükşehir Belediyesi, 127 yolda 'bordür - tretuvar onarımı' ve 31 caddede ise yaya alanı düzenlemesi çalışması yürütüyor. İhaleyi alan belediye şirketi İSTON, işi taşeron firmalar aracılığıyla yürütüyor. İşin 2002 yılı birim fiyatıyla keşif bedeli ise 22 trilyon lira. 
     
     'Başka işler yapılsın' 
     Bordürleri değişen caddelerden biri de Fenerbahçe Kalamış Caddesi. 
     Kadıköy Belediyesi Başkan Yardımcısı Mustafa Demircan, Büyükşehir ve ilçe belediyeleri arasında organizasyon olmadığını savunarak, "Ana arterler onlara bağlı. Bize bilgi bile vermiyorlar. Parkeler her yıl değiştiriliyor. Ne yaptıklarını biz de anlamıyoruz" dedi. Çevre esnafından Muhammet Güzelgün ise, "Taşlar kırık olur, basınca çamur sıçrar anlarım. Güzelim kaldırımları her yıl yenilemeleri sadece israf" diye konuştu. 
     Beykoz Belediyesi Başkan Danışmanı Uğur Kökten de kaldırıma yapılan yatırımın başka alanlarda değerlendirilmesinin daha doğru olacağını kaydetti. Beykoz'da yapılması gereken çok şey olduğunu söyleyen Kökten, "Büyükşehir Belediyesi yalı önlerindeki yolların parkesini her yıl yeniliyor. Bu paralarla Göksu Deresi ıslah edilse daha çok işimize yarar" dedi. 
     
     'Baltalamak istiyorlar' 
     İstanbul Büyükşehir Belediyesi Ulaşım Daire Başkanı Rafet Bozdoğan ise tüm çalışmaları ilçe belediyeleriyle yaptıkları toplantılarda alınan kararlar doğrultusunda gerçekleştirdiklerini savunarak, şöyle dedi 
     "Öncelikli yerler teknik ekiplerimizin incelemeleri sonucu belirleniyor. Bu memleketin kaynaklarını heba etmemek için maksimum gayret gösteriyoruz. Bazı kişiler çalışmalarımızı baltalamak için ellerinden geleni yapıyorlar. Hiçbir ilçe belediyesi, koordinesiz çalıştığımızı iddia edemez. Birkaç münferit caddedeki 50 metre düzgün parke için diğer alanlar görmezden gelinemez." 
     


YAŞAM 




















</TEXT>
</DOC>
