<DOC>
<DOCNO> 184295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun15.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in özel kalem müdürü, Irak dosyasını değiştirmiş 
</HEADLINE>
<TEXT>

     İngiltere Başbakanı Tony Blair'in özel kalem müdürü Jonathan Powell'ın, Irak dosyasında, dosyanın kamuoyuna açıklanmasına 11 saat kala değişiklik yaptırdığı açıklandı. 
     Savunma Bakanlığı bilim adamlarından Dr. David Kelly'nin ölümüyle ilgili soruşturma çerçevesinde, hükümet ve istihbarat servisleri tarafından oluşturulan komitenin başkanı John Scarlett, dosyada, Irak'ın devrik lideri Saddam Hüseyin'in silah kapasitesinden söz edilirken, ''Saddam Hüseyin kimyasal ve biyolojik silahlarını ancak bir saldırıya uğrarsa, tehdit edilirse kullanır'' yorumunda bulunduklarını, Powell'ın bu bölüme itiraz ettiğini söyledi. 
     Bu bölümle ilgili Powell'ın kendisine elektronik mektup gönderdiğini ifade eden Scarlett, özel kalem müdürünün bu mektupta, bölümün değiştirilmesini, yeniden yazılmasını istediğini, aksi takdirde ifadelerin savaş karşıtlarınca kendilerine karşı kullanılabileceğini kaydettiğini bildirdi. 
     Scarlett, Powell'ın bu uyarısı üzerine, ifadeyi, ''Saddam Hüseyin, kendi Şii nüfusu da dahil, düşmanlarına karşı kimyasal ve biyolojik silahlarını kullanmaktan kaçınmayacaktır'' şeklinde değiştirdiğini söyledi. 
     
</TEXT>
</DOC>
