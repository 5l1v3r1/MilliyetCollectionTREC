<DOC>
<DOCNO> 169165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur12.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Katharine Hepburn'ün şaşırtan sırları günışığına çıktı... 
</HEADLINE>
<TEXT>

     Hayata 96 yaşında veda eden Hollywood'un efsanevi aktrisi Katherine Hepburn'ün sırları günışığına çıktı. 
     Oyuncunun hayat hikayesini kaleme alan Pulitzer ödüllü yazar A. Scott Berg'in kitabında, Hepburn'ün yıllarını birlikte geçirdiği aktör Spencer Tracy'den dayak yediği ve onunla evlenmeyi hiç düşünmediği itirafları yer aldı. 
     Internetteki ''msn'' ve ''eonline'' sitelerinde yer alan haberlere göre, Hepburn, 1983 yılında tanıştığı yazar Berg'e içini döktü. 
     ''Kate Remembered'' adlı biyografide yer alan en çarpıcı hikaye, Tracy'nin Hepburn'ü dövdüğüne ilişkin. Kaldıkları otel odasına sarhoş olarak gelen Tracy'nin kendisini hırpaladığını belirten Hepburn, ''büyük aşkının'' kafasına ağır bir demir tavayı fırlattığını itiraf etti. Yazar Berg, olayı, ''Kate, bana onun çok sarhoş olduğunu söyledi. Bu yaptıklarını asla hatırlamadığına, sarhoş olmasa böyle davranmayacağına inanıyordu. Onu düşündüğü için ertesi gün Tracy'ye olanları anlatmadı. Onu affetti, ama asla yaşananları unutmadı'' satırlarıyla anlattı. 
     Berg'in, ''Hiç bırakıp gitmeyi düşündünüz mü '' sorusuna ise Hollywood'un asil oyuncusunun yanıtı çok yalındı ''Ne yapabilirdim Onu sevdim, birlikte olmak istedim. Terketseydim ikimiz de sefil olurduk''... 
     
     OSCAR PİŞMANLIĞI VE EVLİLİK 

     Oscar ödülünü tam dört kez kazanarak rekora imza atan Hepburn, törene hiç katılmamasından ise pişman olduğunu açıkladı. 12 kez Oscar ödülüne aday gösterilen Hepburn, oraya giderek kaybetmenin kendisi için zor olduğunu kitaptaki satırlarda belirtti. 
     Tracy ve Hepburn'ün ünlü aktörün Katolik olması, oğullarının karşı çıkması ve karısının boşanmak istememesi nedeniyle evlenemediği bilinirken, bu konuyla ilgili bir gerçek daha kitapla günışığına çıktı. ''Asla Spencer Tracy ile evlenmek istemedim'' diyen Hepburn, anne olmamasının nedenini de, ''Bence korkunç bir anne olurdum. Çünkü ben temelde çok bencil bir yaradılışa sahibim'' sözleriyle açıkladı. 
     Hollywood oyuncularına da eleştiriler getiren Hepburn'ün Sylvester Stallone ve Arnold Schwarzenegger'i oyuncudan saymadığı da kitapta dile getirildi. John Travolta, Sally Field, Harrison Ford ve Melanie Griffith'i beğenen Hepburn'ün ''Woody Allen filmlerinden'' nefret ettiği belirtildi. 
     Julia Roberts'ı ''Mystic Pizza'' filminde gördükten sonra geleceğin yıldızı olarak tanımladığı ifade edilen Hepburn, Meryl Streep'in ise en sevmediği aktris olduğunu söylemekten çekinmemiş. 
     Hepburn'ün kitabın ölümünün ardından yayınlanmasını vasiyet ettiği için yazarın bugüne kadar beklediği ifade edildi. 
     Hollywood filmlerine kalemle çizilmiş gibi güzelliğini ve aristokrat duruşunu katan Katharine Hepburn, 30 Haziran'da Old Saybrook'taki evinde 96 yaşında hayata gözlerini yummuştu. 
     
</TEXT>
</DOC>
