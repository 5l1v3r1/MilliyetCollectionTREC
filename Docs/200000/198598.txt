<DOC>
<DOCNO> 198598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yazar/sazak.html </URL>
<DATE> 2003/11/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bush'un hindisi 
</HEADLINE>
<TEXT>

   
   Başkan Bush'u elinde 'hindi tepsisi' Irak'ta askerler arasında gören sıradan Amerikalılar için televizyonların normal yayın akışını keserek verdikleri bu haber 'Şükran Günü' sürprizi oldu. 
   Vietnam yenilgisinin ABD yönetimlerine öğretisi, 'savaşların oturma odalarında kazanıldığı' gerçeğiydi. Daha doğrusu, 1968'lere kadar Amerikan medyası savaşın gidişatını 'zafer' üzerine kuruyor ve cephedeki kayıpları halka yansıtmıyordu. Televizyon yorumcuları, 'Vietnam'da neler oluyor Oysa, savaşı kazanacağımızı zannediyordum' sorgulamasına başlayınca durum değişti. ABD Başkanı Johnson, CBS'in yayınları üzerine 'Eğer Walter Cronkite'ın desteğini kaybettiysem, tüm Amerika'nın desteğini kaybettim' diyecekti. Dr. Mustafa Mutlu. Savaşlarda Kamuoyu Oluşumu 
   Nixon ise 'Bir kısım basın, kendilerini haklı çıkarmak uğruna Amerika'nın Vietnam savaşını kaybetmesini istiyor' diye tepki göstermişti. 
   'Vietnam sendromu', medyada 'görüntüsüz savaşlar' devrini açtı. Ekranda kan, ceset ve gözyaşı olmayan 'temiz' savaşlar 
   Birinci Körfez Savaşı'nda buna 'teknoloji' de eklendi. Son savaşta ise 'kitle imha silahı yalanı'na başvuruldu. 
   İspanyol iletişimci Prof. Ignacio Ramonet bu süreci şöyle yorumluyor 
   "Savaşlar artık, aşırı medyatikleşmiş dünyada, halkla ilişkilerin dayattığı buyruklar dikkate alınmaksızın yürütülemeyen büyük politik promosyon işlemlerine dönüştü. Bu işlemlerin temiz, anlaşılır, propaganda ve reklam söyleminin ölçütlerine cevap veren görüntüler üretmesi gerekiyor." 
   Bush'un Şükran Günü'nde tepsideki hindiyle Bağdat'ta ortaya çıkması tam böylesine bir 'savaş şovu' değil mi Teksaslı başkan, vahşi Batı'da bara giren kovboy misali Amerikan askerlerine, 'Sadece sıcak bir şeyler yiyebilecek bir yer arıyordum' diye seslenmiş. 
   ABD Başkanı 'gizlice' Bağdat'a uçmuş. İlginç olan bu 'gizliliğe' Amerikan medyasının da uymasıdır 11 Eylül'de Amerikan medyası ikiz kulelerden başka bir şey göstermedi, diyen Tayyip Bey haklı çıkıyor Başkan'ın uçağı Irak semalarını terk ettikten sonra habere konan 'ambargo' kaldırıldı ve Bush'un 'Top Gun' halleri evlere servis yapıldı ABD, Irak'ta kalmaya devam edecek Amerika'nın ilk göçmenlerinin buldukları yiyecek için Tanrı'ya şükranlarının ifadesi olan günde, Bush'un ailesi yerine Bağdat'ta askerlerin arasında olmayı tercih etmesi 2004 seçim kampanyasına dönük etkili bir propaganda. 
   Oysa Ramazan ayı, Iraklılar için kaybedilmiş bir ülkede ezik duygular, vicdani sorgulamalar ve direniş eylemleri altında geçti. Bombalar susmadı. Ortadoğu'nun ateşi Türkiye'ye de sıçradı. Bayramı ağız tadıyla yaşayamadık. 
   İşgal güçlerine hindili ziyafete Irak'ta geçici yönetimin lideri Talabani de davet edilmiş. 
   Afiyet olsun 
   
      
   
   
</TEXT>
</DOC>
