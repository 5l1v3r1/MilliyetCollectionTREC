<DOC>
<DOCNO> 191468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/dunya/adun.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam ABD'ye meydan okudu 
</HEADLINE>
<TEXT>

   Saddam'ın destekçileri Bağdat'ta, ABD Savunma Bakan Yardımcısı Wolfowitz'in kaldığı oteli roketlerle vurdu. Bir Amerikalı albay öldü, 17 kişi de yaralandı 
      DIŞ HABERLER SERVİSİ 

   
   Irak'ı ziyaret eden ABD Savunma Bakan Yardımcısı Paul Wolfowitz'in başkent Bağdat'ta kaldığı El Raşid Oteli, dün yerel saatle sabah 06 00'da TSİ 05 00 roketli saldırıya uğradı. 1 Amerikalı albayın ölümüne, 11'i Amerikalı 17 kişinin de yaralanmasına neden olan saldırıdan, Wolfowitz yara almadan kurtuldu. Bağdat'ın en sıkı korunan binası olan otele yönelik saldırı, ABD'nin, güç kaybettiğini iddia ettiği Saddam yanlısı direnişten bir "mesaj" olarak yorumlandı. 
   
   Pijamayla kaçtılar 
   İngiltere Dışişleri Bakanı Jack Straw, yaralılar arasında bir İngiliz olduğunu duyurdu. ABD ordusu, saldırganların 20 roket ateşlediğini, bu roketlerden 8'inin otele isabet ettiğini açıkladı. AFP'ye konuşan Amerikalı bir subay ise, saldırıda 29 roketin ateşlendiğini öne sürdü. 18 katlı otelin 2. ve 10. katları arasındaki odalar hasar görürken, Wolfowitz ve beraberindeki üst düzey Amerikalı yetkililerin kaldığı 12. kata roket isabet etmedi. 
   Saldırının ardından, Amerikalı yetkililer, pijama ve şortlarıyla binadan kaçarken, Wolfowitz de güvenlik güçleri tarafından apar topar binadan çıkarıldı. 
   
   Zaman ayarlı roketler 
   Saldırganların, kimsenin izinsiz olarak 100 metreden fazla yaklaşamadığı El Raşid Oteli'ni yaklaşık 400 metre uzaklıktan vurduğu açıklandı. Üç eylemcinin, beyaz GMC marka bir kamyonetin arkasına bağladıkları roket fıraltıcı bir rampayı jeneratör görünümünü andıracak şekilde mavi bir römorkta gizledikleri belirlendi. Saldırganların römorku otel yakınındaki parkta bıraktıktan birkaç dakika sonra zaman ayarlı roketlerin ateşlendiği öğrenildi. 
   Wolfowitz, saldırının ardından yaptığı açıklamada, ABD'nin, "Irak'a 25 yıl işkence eden ve istikrarı bozmak isteyen suçlulara izin vermeyeceğini" söyledi. 1. Zırhlı Tümeni'nin Komutanı Tuğgeneral Martin Dempsey ise Wolfowitz'e, "Bu saldırının hedefi siz değildiniz. Üzerinize alınmayın" derken, Wolfowitz, "Alınmıyorum" diye yanıtladı. Daha sonra yaralıları hastanede ziyaret eden Wolfowitz, Irak güvenlik birimlerinin, saldırganları eylemlerini tamamlamalarını engellemesi sonucu büyük bir facianın önlenmiş olduğunu söyledi. 
   Saldırı, Ramazan dolayısıyla sokağa çıkma yasağının kaldırılmasının ardından meydana geldi. ABD'li yetkililer, Ramazan boyunca saldırıların artabileceği konusunda uyarıyor. 
   
   
   
   
</TEXT>
</DOC>
