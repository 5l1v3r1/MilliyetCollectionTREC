<DOC>
<DOCNO> 155319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun36.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Clubber"ları bekleyen tehlike SAĞIRLIK 
</HEADLINE>
<TEXT>

     Yüksek ses düzeni olan eğlence mekanlarına giden her 4 gençten 3'ünün daimi duyma bozukluğu riski altında olduğu bildirildi. 
     BBC'nin internet sitesinde yer alan habere göre, İngiliz Kraliyet Ulusal İşitme Engelliler Enstitüsü'nün RNID araştırmasında, İngiliz gençlerinin üçte ikisinin düzenli olarak disko ya da konserlere gittiği belirlendi. 
     Bu gençlerin yüzde 75'inde, dışarıda geçirilen bir gecenin ertesinde, kulaklarda çınlama ve işitme zorluğu gibi bazı duyma bozuklukları görüldü. 
     Araştırmanın sonucuna göre, 18-30 yaş arası gençlerin yüzde 66'sı ayda en az bir kez yüksek sesli müziğin çalındığı bir eğlence mekanına gidiyor. 
     RNID, gençler arasında, son yıllarda gözde eğlence kulüplerine giden gençler ''clubber''ları, öğrencileri ve festivalleri izleyen kitleyi hedef alan, ''Müziği kaybetme'' sloganıyla, kulak sağlığına dikkat edilmesi talebiyle bir kampanya başlattı. 
     
</TEXT>
</DOC>
