<DOC>
<DOCNO> 162514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo24.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da Serdal imza attı... 
</HEADLINE>
<TEXT>

     Denizlisporlu futbolcu Serdal, kendisini 2 yıl daha yeşil-siyahlı renklere bağlayan imzayı attı. 
     Denizlispor'da sözleşme yenileyen Serdal için basın toplantısı düzenlendi. Kulüp Başkanı Mustafa Baysal, Serdal'ın 4 sezondur Denizlispor'da forma giydiğini, attığı imza ile futbol yaşantısını yeşil-siyahlı kulüpte sürdüreceğini söyledi. 
     Serdal ise Denizlispor'da mutlu olduğunu belirterek, hiç düşünmeden kendisine getirilen teklifi kabul ettiğini anlattı. 
     İmza töreninin ardından kongre süreciyle ilgili açıklamalarda bulunan Kulüp Başkanı Mustafa Baysal, aday olup olmama konusundaki kararını gelecek hafta vereceğini bildirdi. 
     Geçmiş yıllarda başkanlık için aday bulunamadığını, zaman zaman kulüp anahtarının vali ya da belediye başkanına teslim edildiğini hatırlatan Baysal, Zafer Katrancı'nın adaylığına değinerek, şunları söyledi 
     ''Denizlispor, zor dönemleri geride bıraktı. Artık markalaştı. Biz iyi şeyler yaptık. UEFA'da önemli bir başarıya imza attık. Dolayısıyla sahiplenme ve aday çıkması normaldir. Aday da içimizden bir arkadaşımız olmuştur. Aday olup olmayacağım konusunda önümüzdeki hafta yönetim kurulu ile yapacağım toplantıdan sonra karar vereceğim.'' 
     
     ''İKİ ARADA BİR DEREDE KALDIK'' 
     Futbol Şube Sorumlusu Feridun Basmacı da kongre süreci ve Mustafa Baysal'ın adaylığının henüz netleşmemesi nedeniyle transfer çalışmaları konusunda sıkıntı yaşadıklarını belirterek, şunları söyledi 
     ''Mustafa Baysal adaylığını açıklarsa, Zafer Katrancı ile transfer çalışmalarını yürütmelerinde yarar var. Bugünkü duruma baktığımızda iki arada bir derede kalmış gibiyiz. Bu durumun bir an önce sona ermesi gerektiğini düşünüyorum. Ekonomik gücümüze göre de transferleri 27 Haziran'da başlayacak kampa kadar yüzde 80-90 oranında tamamlamış olacağız.'' 
     
</TEXT>
</DOC>
