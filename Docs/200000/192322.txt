<DOC>
<DOCNO> 192322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/dunya/adun.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'ya ültimatom 
</HEADLINE>
<TEXT>

   'Irak konusunda kamuoyunu CIA mı, Bush mu yanılttı ' sorusuna cevap arayan Kongre, CIA Başkanı Tenet'ten, Irak'ın kitle imha silahları konusundaki dosyaları derhal teslim etmesini istedi 
      YASEMİN ÇONGAR Washington 

   
   ABD Kongresi, Bush yönetimini yıpratma potansiyeline sahip bir incelemenin tamamlanabilmesi için Merkezi İstihbarat Örgütü CIA Başkanı'nı göreve çağırdı. Senato'nun İstihbarat Komitesi'nin Cumhuriyetçi ve Demokrat yöneticileri CIA Başkanı George Tenet'e önceki gün gönderdikleri mektupta, Irak'ın kitle imha silahları potansiyeli konusundaki istihbarat raporlarının en geç bugüne kadar Komite'ye teslim edilmesini talep etti. Bu talep, Bush yönetiminin savaş öncesinde Irak'ın elindeki silahlar konusunda neyi ne kadar bildiğini belirlemeyi amaçlıyor. 
   Söz konusu silahların h l bulunamaması nedeniyle, "CIA istihbaratta mı yanıldı, yoksa Bush yönetimi mevcut istihbaratı mı çarpıttı " sorusuna yanıt arayan Kongre'nin varacağı sonuç, CIA Başkanı Tenet'in görevinden olmasına yol açabileceği gibi, Başkan Bush'a siyasi darbe de indirebilir. 
   
   Desteği azalıyor 
   Görevine eski Başkan Clinton tarafından atanan ve bir "Demokrat" olarak tanınan Tenet, yerine bir Cumhuriyetçi'yi atamayıp kendisiyle çalışmaya devam eden Başkan Bush'la son derece yakın bir diyaloğa sahip. Ancak Irak'taki durumun, Bush'a savaş konusunda verilen desteği yüzde 70'lerden yüzde 50'lere geriletmesi, Bush yönetiminin kamuoyunu yanlış bilgilendirme suçlamasından kurtulmak için, Tenet'i "günah keçisi" olarak kullanması olasılığını doğurdu. 
   Senato İstihbarat Komitesi'nin Cumhuriyetçi Başkanı Pat Roberts ile Demokrat Başkan Yardımcısı Jay Rockefeller, Tenet'e yazdıkları mektupta, temmuz ayından beri bekledikleri dosyalarının h l tümüyle kendilerine ulaştırılmamasını eleştirdiler ve "cumaya kadar iletin" talebinde bulundular. 
   
   
   
   
</TEXT>
</DOC>
