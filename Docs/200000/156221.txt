<DOC>
<DOCNO> 156221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo33.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Şampiyon olacağız. Gençlerbirliği'ne güveniyorum" 
</HEADLINE>
<TEXT>

     Galatasaray'ın golcü futbolcusu Ümit Karan, Gençlerbirliği karşısında aldıkları 1-1'lik beraberlikle büyük bir avantajı rakipleri Beşiktaş'a verdiklerini söyledi. 
     Sarı-kırmızılı futbolcu, kendisine ait internet sitesinde yaptığı açıklamalarda, tüm maçlarını kazanmaları halinde şampiyon olacakken şanslarını zora soktuklarını ifade ederek, ''Ama henüz her şey bitmedi. Şimdi ise yine tüm maçlarımızı kazanmak zorundayız ve üstüne üstlük şampiyonluk yolundaki rakibimiz Beşiktaş'ın puan kaybetmesini de beklemek durumundayız'' dedi. 
     
     ''HAKEMLERE OLAN GÜVENİMİZİ YİTİRMİŞ DURUMDAYIZ'' 
     Ümit Karan, Galatasaray Dergisi'ne verdiği ropörtajda Beşiktaş'ın 100. yılında şampiyonluğu ile ilgili, ''Biz ne için çabalıyoruz o zaman. Kulüpler kendi aralarında anlaşsınlar bu yıl Beşiktaş, 2005 de biz, 2007 de Fenerbahçe şampiyon olsun'' şeklindeki sözlerini hatırlatarak, şöyle konuştu 
     ''Sanırım kulüpler değil ama, birileri, bir yerlerle, bir takım anlaşmalar imzalamış olmalı. Son birkaç maçtır yapılan hakem hataları ve aleyhimizde çalınan düdükleri gördükçe buna daha da çok inanmaya başladım. Hakemlere olan inancımızı ve güvenimizi ister istemez yitirmiş durumdayız. Belki bütün bunlar tesadüf ama bu kadar tesadüf de aynı anda peşi sıra bir araya gelmez ki Gençlerbirliği maçını hepiniz izlediniz. Hakemin verdiği kararlar sonrası, bizim itirazlarımız karşısında takındığı tutum, bizi daha da isyan noktasına getirdi. Hakem, alay edercesine ve gülerek bizi sindirmeye çalıştı. Sorduğumuz sorulara yanıt veremedi. Takdir haklarını hep rakibimizden yana kullandı.'' 
     
     ''EKSTRA ENGELLERLE MÜCADELE ETMEK ZORUNDA KALIYORUZ'' 
     Galatasaray'ın kötü futbol oynamadığını söyleyen Ümit Karan, sadece bir takım ekstra engellerle mücadele etmek zorunda kaldıklarını iddia etti. 
     Kendilerine karşı aslan kesilen rakiplerinin yanı sıra, sahada üzerlerinde bir tek rakip takımın forması eksik olan hakemlerle ve 100. yılda Beşiktaş'ın şampiyon olmasını savunan bir takım duygusal spor adamları ile mücadele ettiklerini anlatan sarı-kırmızılı futbolcu, sözlerini şöyle tamamladı 
     ''Ben hala şampiyon olacağımıza inanıyorum. Bunu eski takımım Gençlerbirliği'ne güvenerek söylüyorum. Bizim karşımızda oynadıkları futbolun yarısını bile oynasınlar ve hakem engeline takılmasınlar, Beşiktaş'ı puansız İstanbul'a yollarlar. Şampiyonluk bizim hakkımız ve bunu elde edeceğimize inanıyorum. Saha dışı faktörler devreye girmezse, İnönü Stadı'nda Beşiktaş'ı kendi seyircisi önünde yeneceğimizi iddia ediyorum.'' 
     
</TEXT>
</DOC>
