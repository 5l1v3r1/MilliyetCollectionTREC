<DOC>
<DOCNO> 194248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur01.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Servis aracından düşen kadın işçi yaralandı... 
</HEADLINE>
<TEXT>

     İzmir'in Bornova ilçesinde servis aracından düşen kadın işçi yaralandı. Buca ve Karşıyaka ilçelerindeki olaylarda 2 kişi bıçaklandı. 
     Bornova'nın Pınarbaşı semtindeki tekstil fabrikası işçilerini evlerine taşıyan Öztürk Bilgi 36 yönetimindeki 34 BF 6613 plakalı servis aracı, Ambarlar Kavşağı'na geldiğinde, işçilerden Gülay Kırmızı 34 , elindeki sigara izmaritini dışarı atmak istedi. 
     Sürgülü kapıyı açan Kırmızı, dengesini kaybederek servis aracından düştü. 
     İlk tedavisi Yenişehir SSK Hastanesi'nde yapılan kadın işçi, daha sonra Ege Üniversitesi Tıp Fakültesi Hastanesi'ne sevk edildi. Kırmızı'nın, hayati tehlikesinin bulunduğu öğrenildi. 
     
     2 KİŞİ BIÇAKLANDI 
     Buca ilçesinde meydana gelen olayda 1 kişi, karın boşluğundan bıçaklandı. 
     Uğur Şendur 22 adındaki genç, Şirinyer Forbes Caddesi Sevgi Yolu'nda M.A 30 ve B.O 21 ile tartıştı. Kavgaya dönüşen olayda şahıslardan biri, bıçakla Şendur'u karın boşluğundan yaraladı. 
     Buca SSK Hastanesi'ne kaldırılan Uğur Şendur'un, hayati tehlikesi bulunduğu ifade edildi. 
     Tartıştıkları genci yaralayan zanlılar ise olaydan sonra yakalanarak gözaltına alındı. M.A ile B.O, aşırı alkollü olduğundan Şendur'u kimin bıçakladığı henüz belirlenemedi. 
     Karşıyaka ilçesindeki olayda ise Oktay Murat Uluer 31 adındaki şahıs, Örnekköy 7404 Sokak'taki evine başından bıçakla yaralanmış olarak geldi. 
     Yakınları tarafından Karşıyaka Devlet Hastanesi'ne kaldırılan Uluer'in hayati tehlikesinin bulunmadığı bildirildi. 
     Oktay Murat Uluer'in kim veya kimler tarafından neden bıçaklandığı kesinlik kazanmadı. 
     
</TEXT>
</DOC>
