<DOC>
<DOCNO> 160258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/dunya/dun02.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zıt kutuplar G-8'de buluşuyor 
</HEADLINE>
<TEXT>

Küreselleşme karşıtları, militan köylü Jose Bove ortada liderliğinde Evian yakınlarında kamp kurdu. 
     DIŞ HABERLER SERVİSİ 

     G - 8 ülkeleri devlet ve hükümet başkanları, ekonomik büyüme, kalkınma ve güvenlik konularındaki son gelişmeleri tartışmak üzere bugün Fransa'nın İsviçre sınırındaki Evian kentinde toplanıyor. 
     ABD, Fransa, İngiltere, İtalya, Almanya, Japonya, Kanada ve Rusya'nın oluşturduğu G - 8'in üç gün sürecek Evian Zirvesi, Irak savaşında karşıt cephelerde yer alan ABD, İngiltere, Kanada Japonya ve İtalya'nın, diğer cephedeki Rusya, Almanya ve Fransa ile ilk kez toplu halde devlet ve hükümet başkanları düzeyinde bir araya gelmelerine olanak sağlayacak. 
     Öte yandan Evian Zirvesi'nin, artık geleneksel hale gelen küreselleşme karşıtlarının yoğun protesto gösterilerine sahne olması da bekleniyor. 
     Zirvenin olaysız geçmesi için seferber olan Fransız polisi, göstericilerin turistik Evian kentine yaklaşmasına karşı barikatlar kurdu ve güvenlik önlemlerini artırdı. 
     Leman Gölü kıyısında bulunan, kaplıcaları ve kaynak suyuyla meşhur Evian kenti, üç gün boyunca bütün dünyanın odak noktası olacak. 
     

</TEXT>
</DOC>
