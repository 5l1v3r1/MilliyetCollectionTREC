<DOC>
<DOCNO> 167125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur06.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta yeni plan... Son çare "Serbest Bölge"... 
</HEADLINE>
<TEXT>

     KKTC Cumhurbaşkanı Rauf Denktaş, ''Rumlarla hangi şartlarla işbirliği yapabiliriz, birleşiriz, hangi şartlarda Türkiye'nin haklarını heba etmeksizin AB'ye gidilebilir konularını içeren bir plan yapılmaktadır'' dedi. 
     Kıbrıs Türk Hava Yolları'nın tarifeli uçağıyla İstanbul'a gelen KKTC Cumhurbaşkanı Denktaş, Atatürk Havalimanı Devlet Konukevi'nde, İstanbul Vali Yardımcısı Saim Eskioğlu, 1. Zırhlı Tugay Komutanı Tuğgeneral Yurdaer Olcan ve öteki yetkililerce askeri törenle karşılandı. 
     Daha sonra basın mensuplarının sorularını yanıtlayan Denktaş, ''KKTC'nin Kıbrıs'ta çözüm için hazırladığı plana'' ilişkin bir soruya şu karşılığı verdi 
     ''Plan hakkında bilgi vermem mümkün değildir. Bunun üzerinde çalışılmaktadır. Bizim neler üzerinde durduğumuzu biliyorsunuz. Rumlar'ın azınlığı, tebası, vatandaşı değiliz. 'Kuzey Kıbrıs Türk Cumhuriyeti' diye bir devlet kurulmuştur. Referandumla, halkın isteğiyle kurulmuştur. Niçin kurulmuştur Çünkü devletsiz bırakıldık.'' KKTC Cumhurbaşkanı Denktaş, devletin ''asayiş, barış, halkın iradesi'' anlamına geldiğini vurgulayarak, şunları kaydetti 
     ''Bu, orada vardır. Yokmuş gibi bizi Annan planı, bilmem ne planı diye bir yere götürmek isteyenler karşısında direndik ve bana göre kazandık. Baskılar sökmedi. Şimdi bu varlığımız çerçevesinde, Rumlarla hangi şartlarla işbirliği yapabiliriz, birleşiriz, hangi şartlarda Türkiye'nin haklarını heba etmeksizin AB'ye gidilebilir konularını içeren bir plan yapılmaktadır. 
     Türkiye'nin hakkı nedir Türkiye AB üyesi olmaksızın Kıbrıs AB'ye giremez. Rum, bu hakkı ortadan kaldırmak için müracaat etmiştir. Bu hak ortadan kalkarsa, Kıbrıs üzerinde Türk-Yunan dengesi ortadan kalkmış olur. Bu kalktığı takdirde bizim hakkımız diye bir şey kalmaz Kıbrıs'ta... Biz Türkiye'nin bu hakkını korurken, kendi varlığımızı da koruyoruz. 
     'Türkiye AB'ye girdi mi, girecek mi, hangi yıl girecek', bunlar ortada varken ve Türkiye bize 'bu hakkımdan vazgeçtim' demediği sürece, bizim bu hakkı korumamız vatan borcudur, namus borcudur. Onun için biz bundan vazgeçmeyiz.'' 
     
     SERBEST BÖLGE 
     Rauf Denktaş, ''Kıbrıs'ta bir yere varılmaması durumunda ambargoları kırmanın yolunun, 'Kuzey'i serbest bölge ilan etmek' olduğunu'' belirterek, ''Hem Batı'dan, hem Doğu'dan ne gelirse, orada en ucuz şekilde vergisiz satabilecek bir duruma gelmektir. Zenginlik de bu olacaktır'' dedi. 
     KKTC Cumhurbaşkanı Denktaş, daha sonra Belediye Kültür Sitesi ve adının verildiği bulvarın açılışını yapmak üzere Kocaeli'nin Karamürsel ilçesine hareket etti. 
     
</TEXT>
</DOC>
