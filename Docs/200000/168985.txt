<DOC>
<DOCNO> 168985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur14.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Devletin malını kim yediyse o defter kapanmayacaktır" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Devletin malını kim yediyse bilsin ki, o defterler kapanmayacaktır'' dedi. 
     Partisinin Samsun 1. Olağan Kongresi'ne katılan Abdüllatif Şener, konuşmasında AK Parti'nin Türkiye'ye yeni bir siyaset anlayışı kazandırdığını söyledi. 
     3 Kasım seçimlerinde milletin AK Parti'yi iktidara taşıyarak eski siyaset anlayışını tasfiye ettiğini belirten Şener, şöyle konuştu 
     ''AK Parti eski siyaset tarzının bittiği bir anda ortaya çıktı. Eski siyaset tarzında 'ben bilirim, benden başka bilen yok' vardı. AK Parti de ise 'ben, sen' yok. AK Parti'nin kaynağı kendi insan gücüdür. Hangi düşünceye, hangi dine, hangi yaşam tarzına sahip olursa olsun her fert bizim için bu ülkenin zenginliğidir. AK Parti, insanlığı yücelten bir iktidar anlayışı ile bu ülkeyi dokuyacak ve yüceltecektir.'' İktidara geldikten sonra ülkenin yıllardır çözülemeyen sorunlarına çözüm bulmak için gayret gösterdiklerini ifade eden Şener, ''Biz Türkiye'de 70 milyon insanın, bu ülkenin geleceğinin 50 yıl, 100 yıl sonrasını düşünerek kalıcı bir siyaset üretiyoruz'' dedi. 
     Öncelikle vatandaş ile devlet arasındaki itilafların kaldırılmasını hedeflediklerini belirten Şener, bu amaçla çıkarılan çok sayıda yasayla toplumun çeşitli kesimlerinin devlete olan borçlarının yeniden yapılandırıldığını söyledi. 
     Üzerinde önemli durdukları bir diğer konunun da yolsuzlukla mücadele olduğunu kaydeden Abdüllatif Şener, ''Devletin malını kim yediyse, bilsin ki o defterler kapanmayacaktır. Bilsinler ki kendilerine Yüce Divan'da, mahkeme önünde bulacaklardır. İnsanlarımızın geleceğe duyduğu umudu tahrip etmeye kimseni hakkı yoktur. AK Parti iktidarı ile artık yolsuzluklar bitecektir' diye konuştu. 
     Hükümetin başarılı olduğunu, enflasyonda ve büyüme hızında istenen hedeflerin tutturulmaya başlandığını belirten Şener, ''Artık ülkemiz, büyüyen ve üreten bir ülke haline gelmiştir'' dedi. 
     Komşularla ilişkilere hükümet olarak çok önem verdiklerini vurgulayan Şener, özellikle komşularla olan ticaretin artırılmasına çaba göstereceklerini de bildirdi. 
     Şener, partisinin ülkenin geleceği için elinden gelen tüm gayreti gösterdiğini belirterek, ''AK Parti bugünün partisi değildir'' dedi. 
     
     BAKAN PEPE'NİN KONUŞMASI 
     Çevre ve Orman Bakanı Osman Pepe de hükümet olarak Türkiye'nin yıllardır adete bir kangren haline gelmiş sorunlarının üzerine cesaretle gittiklerini ve bunda da başarılı olduklarını söyledi. 
     ''Hedefe doğru yürüyoruz'' diyen Pepe, ''İktidara geldikten sonra ekonomik göstergeleri normale döndürdük. Milletimizin ne beklediğini iyi biliyoruz. AK Parti, siyaset ve siyasetçiye olan güveni uzun yıllar sonra yeniden kazandırmıştır'' diye konuştu. 
     Yapım aşamasından bu yana sürekli tartışma konusu olan ve hakkında Meclis Araştırma Komisyonu oluşturulan Samsun'daki Mobil Santral'e de değinen Pepe, ''Eğer insanların sağlığına etki ediyorsa cesaretle üzerine gideriz. Yanlış yapan kim olursa olsun, halkın hakkını söke söke alacağız'' dedi. 
     Pepe, Samsun ve Sinop'taki depolarda muhafaza edilen zehirli varillerin taşınması konusunda İtalyanlarla görüşmelerin sürdüğünü ve bu sorunu çözeceklerini söyledi. 
     Partisinin tek amacının millete hizmet olduğunu belirten Pepe, 50 yıldan bu yana milletin önüne bir şansı çıktığını ve bunu değerlendirmek için ellerinden geleni yapacaklarını sözlerine ekledi. 
     Devlet Bakanı ve Başbakan Yardımcısı Abdüllatif Şener ile Çevre ve Orman Bakanı Osman Pepe, Havza ve Vezirköprü'de yapımı tamamlanan göletlerin hizmete girmesi nedeniyle düzenlenen törenlere katılmak üzere daha sonra kongre salonundan ayrıldılar. 
     
</TEXT>
</DOC>
