<DOC>
<DOCNO> 164313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/altan.html </URL>
<DATE> 2003/06/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tarihsel değişimlere karşı direnmenin bedeli... 
</HEADLINE>
<TEXT>

     Afrodit'i, aynı zamanda avukat da olan, ünlü romancı Esat Mahmut Karakurt savunmuştu. 
     Ve Esat Mahmut, mahkemede şöyle demişti 
     - Dünya klasiklerini, Türkiye'de yayınlamayalım da, mahkeme duvarlarına mı asalım sayın yargıç 
     
     Geldik 2003 yılının ortasına... 
     Hasan Cemal, dünkü Milliyet'teki "Yakılan her kitap..." başlıklı yazısında şöyle diyordu 
     "İstanbul'da bir mahkemeden iki haftada iki karar çıkmış. İkisi de kitap toplatma ve kitap imhasıyla ilgili. Kararlar, Türk Ceza Yasası'nın 426 ve 427. maddelerine göre alınmış. 
     Radikal'in dünkü manşetinde yer alan habere öre kitaplardan biri, Marquis de Sade'ın 'Yatak Odasında Felsefe'si. Diğer ikisi, Erje Ayden'in 'İkinci Caddenin Çılgın Yeşili' ile Haupbahnof'dan 'Bir Trene Bindim' isimli kitapları. 
     Bu çağda kitap yakmak 
     Olur mu 
     Olmaz. 
     İsyan etmiş Adalet Ağaoğlu 
     'Yasalarla düşünceyi, yaratıyı ve kitap toplatmayı buyuran maddeler toplatılmalı ve bir an önce yakılmalı'." 
     
     Yine dünkü Milliyet'te, çerçeve içinde, yan manşet üstü şu haber vardı 
     "Sineklik skandalı 
     Hakkari'de tiyatro oyununda dekor olan sineklik, ilginç bir davaya yol açtı. Cumhuriyet Savcısı Ali Yalçın, 'renkleri sakıncalı' diyerek, sinekliği prova sırasında zaptetti. Sineklikte bordo, turuncu, sarı, kırmızı ve yeşil renkler vardı." 
     
     Bundan 50 yıl kadar önce, gerek Hüseyin Cahit Yalçın, gerek Refik Halit Karay, gerek Ref'i Cevat Ulunay gençlik coşkularımı kırmayacak usul ve kibar bir sesle, Türkiye'de kolay kolay pek bir şeyin değişmeyeceğini söylerlerdi. O nedenle de, ilerdeki yıllarda umutsuzluğa kapılmamamı ima ederlerdi. 
     
     Ve şimdi bizim 76 yaş da bitiyor. 
     Hala toplatılan kitaplar ve bir tiyatro provasında, renkleri sakıncalı görüldüğü için zaptedilen dekor sineklik... 
     Karamsarlığa mı düşmek gerekir 
     Hayır... 
     Neden hayır 
     Çünkü zaten Ankara istese de, istemese de "ulus - devlet" modeli aşılıyor. En geç 20 - 25 yıl sonra, Türkiye de AB'nin bir üyesi olacak... Ne çağdışılık kalmış olacak, ne geri kalmışlık... 
     Ama gönül ister ki, Türkiye de, bir sentez aşaması yaratarak girmiş olsun Avrupa vatandaşlığı dünyasına... 
     Görünen o ki, Türkiye bunu pek kıvıramayacak ve bir füzyon içinde bütünleşecek Avrupa Birliği'yle... 
     Hamasetle, "Türk'e Türk propagandası"yla, tarihsel değişimlerin kaptan köprüsünde yer alınamıyor... 
     
     Fransızların ünlü bir sözü vardır 
     - "Şayet" sözcüğüyle, Eiffel Kulesi, bir su şişesinin içine sığdırılabilir, derler... 
     Olsun... 
     "Şayet" sözcüğü bazen düşünce ufuklarıyla bilek güreşi yapmaya da yarar. 
     
     Şayet Türkiye'de de, Adalet Bakanlığı'na bütçeden ayrılan pay, binde 8 olacağına, yüzde 9 olsaydı... 
     Şayet Türkiye'de de, "yargı" bağımsız olsaydı... 
     Şayet Türkiye'de de, 3 bin mahkeme binası eksiği bulunacağına, "adalet sarayları" en görkemli kamu kuruluşları olsaydı... 
     Şayet Türkiye'de de yargıçlar, haftada sadece 3 gün yönetselerdi oturumları ve 2 gün sekreterleriyle birlikte dosyaların üstünde çalışsalardı. 
     Şayet Türkiye'de de, tüm görülmüş ve sonuçlanmış davaların arşivleri, bulunabilseydi internette... 
     Şayet Türkiye'de de, yargıçların olanak ve ödenekleri, bir orgeneralinkinin en az iki katı olsaydı... 
     
     Ne yapmalı ki, Türkiye - asla saydamlaşmaya yanaşmadan - 20. yüzyılı da ıskaladı. 
     Kitap yasaklarıyla ıskaladı piyes yasaklarıyla ıskaladı yazı adamlarının üstüne bol bol kezzap dökerek ıskaladı çift harcırahlı ABD gezileriyle ıskaladı yuttur kaydır, vur yürüt üçkağıtçılıklarıyla ıskaladı ıskaladı oğlu ıskaladı... 
     
     Bugün de "yaşam kalitesi" açısından, boşuna 57 basamak altına düşülmedi Yunanistan'ın... 
     21. yüzyılı da ıskalama olanağı yoktur Türkiye'nin. 20 - 25 yıl sonra, Bitlis'te yaşayanla, Londra'da yaşayan ortak vatandaş olacak. Yargı da, "evrensel hukuka" uygun olarak çağdaşlaşacak, "yaşam kalitesi" de... 
     Enseyi karartmayın ve Avrupa vatandaşlarının ortak dilinin İngilizce olacağını unutmayın... 
     
     

</TEXT>
</DOC>
