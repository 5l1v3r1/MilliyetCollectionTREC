<DOC>
<DOCNO> 170396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sondun05.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray, tartışmalı CİA raporunu açıkladı... 
</HEADLINE>
<TEXT>

     Beyaz Saray, ABD Başkanı George Bush'un, Irak'a karşı girişilen savaş öncesinde bu ülkeyi nükleer silahlara sahip olmaya, bunun için Afrika ülkelerinden uranyum almaya çalışmakla suçlamasına temel oluşturan CIA raporunu bugün kamuoyuna açıkladı. 
     Bush'un, ''CIA'nın yanlış, asılsız istihbarat raporlarını dikkate alarak savaş ilan ettiği'' yolunda yoğunlaşan eleştiriler üzerine kamuoyuna açıklanan istihbarat raporu, ''tahmini bilgilerle'' dolu. Raporda, ''kesin olmayan bilgilere göre Irak, üç Afrika ülkesi, Nijer, Somali ve muhtemelen Kongo'dan uranyum satın almaya çalışıyor'' deniliyor. 
     ''Eğer Bağdat yönetimi kontrolsüz bırakılırsa, bu ülke 2010'a kadar nükleer silaha sahip olabilir'' denilen rapor, istihbarat organlarının, ''bu ülke eğer yeterli radyoaktif madde ele geçirebilirse, bir aydan bir yıla kadar geçecek süre içerisinde nükleer silah yapacağına büyük ihtimal verdiklerini'' belirtiyor. 
     Ilımlı bir tahminle ise Irak'ın, ''nükleer silahlara veya bunların yapımını sağlayacak nükleer maddelere sahip olmayabileceği, ancak bu tür silahlara muhtemelen 2007-2009 yılları arasında sahip olacağının düşünüldüğü'' belirtiliyor. 
     Rapor, Dışişleri Bakanlığı'nın, Irak'ın Afrika'dan nükleer madde almaya çalıştığı yolundaki iddiaların hayli kuşkulu olduğuna dair bir dip notunu da içeriyor. 
     Raporu gazetecilere veren, adı açıklanmayan üst düzey bir Beyaz Saray yetkilisi, düzenlediği brifingde, Bush'un bu rapora dayanarak açıklamalar yapmasına atfen, ''çıkan gürültü dikkate alındığında, Beyaz Saray yetkilileri gelecekte, soru işareti barındıran bilgilerin Başkan'ın Ulus'a Sesleniş konuşmalarına kesin olarak girmemesi için yoğun çaba göstereceklerdir'' dedi. 
     ''Başkan, araştırma yapmaz'' diyen yetkili, böylece sorumluluğu, Irak'ın nükleer silahlara sahip olmaya çalıştığıyla ilgili bu bölümü konuşma metnine alan Beyaz Saray yetkililerine yükledi. 
     AP'nin değerlendirmesine göre rapora temel oluşturan belgeler, ABD'nin Roma Büyükelçiliği tarafından ele geçirildi. CIA bu belgeleri BM'ye de iletti. Ancak BM yetkilileri, belgelerin sahte olduğunu söyledi. CIA da belgelerden kuşku duymasına karşın bunları hazırladığı istihbarat raporlarında, kesin olmadıklarını belirterek kullandı. Buna karşın yetkililer bu CIA raporlarına atfen ortada kesin bir durum varmış gibi açıklamalar yapmayı sürdürdüler. 
     
</TEXT>
</DOC>
