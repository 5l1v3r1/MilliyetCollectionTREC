<DOC>
<DOCNO> 196132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko33.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
THY eski yöneticileri Kozlu ve Bolayırlı'dan ortak açıklama... 
</HEADLINE>
<TEXT>

     Türk Hava Yolları THY eski Yönetim Kurulu Başkanı Cem Kozlu ile eski Genel Müdürü Yusuf Bolayırlı, 11 bin çalışanın eseri olan kurumun başarı tablosunun görevdeki bir genel müdür tarafından gölgelenmeye çalışılmasının, THY tarihinde ilk defa yaşandığını bildirdi. 
     Cem Kozlu ve Yusuf Bolayırlı, THY Yönetim Kurulu Başkanı ve Genel Müdürü Abdurrahman Gündoğdu'nun geçmiş döneme ilişkin iddialarına, ortak yazılı açıklamayla yanıt verdi. 
     Açıklamada, THY'nin 1998-2001 hesaplarının incelendiği TBMM Kamu İktisadi Teşebbüsleri Komisyonu'nda, Abdurrahman Gündoğdu'nun açıklamalarından basına yansıdığı şekliyle, THY'nin geçmişte kötü yönetildiği, israfa göz yumulduğu ve kurumun zarara sokulduğu tablosunun ortaya çıktığı kaydedildi. 
     Kozlu ve Bolayırlı açıklamalarında, en son 1997-2003 döneminde THY'nin yönetim sorumluluğunu üstlenen kişiler olarak ortaya konulmaya çalışılan tablonun gerçekleri yansıtmadığını, sadece kendilerine değil, bugüne kadar kuruma emeği geçen tüm yönetici ve çalışanlara haksızlık yapıldığını dile getirdiler. Ortak açıklamada, şu ifadelere yer verildi 
     ''Gerçek tablo şudur ki, 1997-2003 döneminde dünya sivil havacılık sektörü Rusya Krizi, Asya Krizi, Kosova Savaşı ve 11 Eylül şoklarıyla büyük darbe almış, THY ise bunlara ilaveten Marmara depremleri ve Türkiye'de yaşanan ekonomik krizleri yaşamıştır. 
     Bu krizler dünyada birçok havayolunu etkilemiş, Swissair, Sabena ve diğer birçok havayolu şirketi piyasadan silinmiş ve devasa Amerikan havayolu şirketleri devletten aldıkları milyarlarca dolarlık yardımla ayakta kalabilmiştir. 
     THY ise uyguladığı başarılı kriz yönetimi ve küçülme politikasıyla 2001 yılını karlı, 2002 yılını ise şirket tarihinin en büyük karıyla kapatmıştır. 1 Nisan 2003'te şirket düşük sezon olmasına rağmen, 150 milyon doları aşan nakit varlığı ve krizlerde deneyimlerini pekiştirmiş yönetim kadrosu ve motisvasyonu yüksek, eğitimli ve özverili insan kaynağıyla yeni yönetime teslim edilmiştir. 
     11 bin çalışanın eseri olan bu başarı tablosunun görevdeki bir genel müdür tarafından gölgelenmeye çalışılması, THY tarihinde ilk defa yaşanmaktadır.'' 
     Milyarlarca dolarlık bu başarı tablosu içinde sadece birkaç örneği, eksik, tek yönlü ve gerçeğe aykırı bilgiler verilerek öne çıkartmanın gerçekleri saptırmak anlamına geldiği belirtilen açıklamada, THY ofislerinin kira bedelleri konusuna da açıklık getirildi. 
     Açıklamada, KİT Komisyonu toplantısında öne çıkarılan konular arasında olan THY ofislerinin çoğunun, kendi dönemlerinden önce günün şartlarına uygun olarak kiralandığı, dönemlerinde de devir aldıkları kira sözleşmelerinin bir çoğunda günün şartları doğrultusunda iyileştirmeler yapıldığı, sözleşme süreleri gözetilerek bahse konu New York ve Frankfurt bürolarından çıkma kararları alındığı, Ankara ofisinin kirasının düşürülmesi için pazarlık görüşmelerinin kendileri tarafından başlatıldığı kaydedildi. 
     Açıklamada, THY'de internetten rezervasyon ve satışın kendi dönemlerinde başlatıldığı ve birçok satış ofisinin daha ucuz mekanlara taşındığı vurgulandı. 
     
     ''AÇIKLAMALAR EKSİK, HATALI'' 
     KİT Komisyonu'nda THY Genel Müdürü Abdurrahman Gündoğdu tarafından yapılan açıklamaların maddi hata ve eksikliklerle dolu olduğu öne sürülen açıklamada, New York ofisinin kirasının 600 bin değil 400 bin dolar olduğu, ofiste çalışan personel sayısının fazlalığından da söz edilemeyeceği belirtildi. 
     Açıklamada, şöyle denildi 
     ''New York'a benzer operasyon yapan havayollarının New York personeli THY'nin iki katıdır. THY New York ofisi çalışanlarının 5 bin dolar ortalama maaş aldığı iddiası ise tamamen yanlış olup ortalama personel maaşı 2 bin dolar civarındadır. Dünyanın, en pahalı şehirlerinden biri olan New York'ta THY ABD Müdürü bile 5 bin dolar maaş almamaktadır. 
     Frankfurt ofisinin sadece alt giriş katı kullanılmamaktadır ve bu mekan başka şirketlere kiraya verilmektedir. Kullanılmayan bölümün kirası 20 bin Euro değil, 10 bin Euro'dur.'' Açıklamada, gazetecilere bilet verildiği iddiasına da yer verildi. 
     
     GAZETECİLERE PAS BİLET 
     Kendi dönemlerinde pas biletlerin, keyfi bir yaklaşımla değil, THY'nin ticari menfaatleri gözetilerek sınırlı sayıda verildiği bildirilen açıklamada, ''Geçmişte hiçbir basın mensubunun veya milletvekilinin pas bilet kontenjanı olmamıştır. Sayın Gündoğdu'nun onlarca pas biletin hangi basın mensuplarına verildiğini açıklamasını bekliyoruz'' denildi. 
     THY'nin yolcu başına iç hat ikram maliyetinin de basında yer aldığı gibi 7 dolar olmayıp, sadece 2 dolar olduğu ifade edilen açıklamada, helikopter alımı ve bakım masrafları konusuna da değinilerek, THY'nin helikopter konusunda hiçbir kusuru olmadığının Başbakanlık Teftiş Kurulu tarafından belirlendiği kaydedildi. 
     Helikopterin bakımı için her sene yüzbinlerce dolar harcandığı iddiasının da gerçek dışı olduğu bildirilen açıklamada, ''Konu böyle bir resmi raporla tespit edilmişken Sayın Gündoğdu tarafından aksine iddialarda bulunulması sadece THY'ye karşı değil devletin makamlarına karşı da sergilenmiş, yadırganması gereken bir bürokratik yaklaşımdır'' denildi. 
     En yüksek teknolojiyle yoğun emeğin birleştiği sivil havacılık sektöründe faaliyet gösteren THY'nin en önemli zenginliğinin, özellikle son yıllarda yaşanan krizlerle pekişmiş bilgi birikimi ve yüksek motivasyona sahip insan gücü olduğuna işaret edilen açıklamada, şunlar kaydedildi 
     ''THY Genel Müdürü'nden beklenen eksik ve yanlış bilgilerle kamuoyunu ve yüce Meclis'i yanıltmak değil son zamanlarda gözlemlenen personeldeki motivasyon kaybı ve hizmet kalitesindeki düşüşü durdurması ve THY'nin yeni başarılara imza atmasını sağlamasıdır.'' 
     
</TEXT>
</DOC>
