<DOC>
<DOCNO> 153832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur25.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Görür ''Bölgede deprem olması çok doğal'' 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK Marmara Araştırma Merkezi MAM Başkanı Prof. Dr. Naci Görür, Bingöl'ün, doğanın özelliği gereği deprem zonunun içinde bulunduğuna dikkati çekerek, ''Burada deprem olmaması anormal bir şey. Olması çok doğal'' diye konuştu. 
     Prof. Dr. Naci Görür, bu depremle ilgili konuşabilmek için minimum bir hafta beklemek gerektiğini belirterek, ''Şu anda hiç kimsenin o deprem hakkında konuşması doğru değildir, söyleyeceklerinin hiçbir anlamı da yoktur. Çünkü buralarda araştırma yapmadan, aletleri koyup ölçmeden söylenecek her şey ancak çok genel kitabi bilgiler olur'' dedi. 
     Ekiplerinin bugün bölgeye giderek gerekli çalışmaları yapacağını anlatan Prof. Dr. Görür, ''O bölge, burada doğanın özelliği gereği, fayın, deprem zonunun içi. Burada depremin olmaması anormal bir şey. Olması çok doğal. Siz de bu bölgede yerleşmişseniz, bu bölgeye uygun, gerekeni yapacaksanız. Bunların ne olduğu da belli'' görüşünü dile getirdi. 
     
     ''...YARA SARMA EDEBİYATI'' 

     Bu ve bu nitelikte olabilecek depremlerin nerede ve kabaca ne zaman olduğunun yerbilimcilerle bilindiğini kaydeden Prof. Dr. Görür, şunları söyledi 
     ''Biz artık böyle deprem sonrası hareketlerden rahatsız olmaya başladık. Deprem olduktan sonra 'gelin depremi konuşalım' ve 'yara sarmak için gerekeni yapalım' artık bizi rahatsız ediyor. Biz bu anlayışı çağdaş bulmuyoruz. Biz bu davranışı, insana saygılı bir davranış şeklinde de görmüyoruz. Bizim beklediğimiz şu Eğer gerçekten 'insanlarımız ölmesin' diyorsak, gelsinler beraber biz onlara nerede insanların ölebileceğini, ölmemeleri için de ne yapabileceklerini söyleyelim ve elbirliğiyle artık bu işi çözelim. Her deprem olduğunda birileri çıkıp konuşacak, yara sarma edebiyatları olacak. Artık bu filmleri biz çok gördük. Bilim adamları olarak bu bizi incitiyor.'' 
     
     PROF. DR. ERCAN 

     İstanbul Teknik Üniversitesi İTÜ Maden Fakültesi Jeofizik Bölümü Öğretim Üyesi ve Türkiye Jeofizik Kurumu Başkanı Prof. Dr. Ahmet Ercan da, Bingöl'deki depremin büyüklüğünün 6.4, derinliğinin 10 kilometre, süresinin de 19 saniye olduğunu kaydetti. 
     Prof. Dr. Ercan, ''Yaklaşık 3.5 atom bombası gücündeki bu deprem, Gölcük depreminden 25 kat küçüktür. Depremin yerde yapacağı kırık boyu 19-20 kilometre olabilir'' dedi. 
     Bu bölgedeki depremlerin 35-36 yılda bir gerçekleştiğini kaydeden Ercan, şunları söyledi 
     ''1934 yılında 4.9, 1971'de 6.7 ve 32 yıl sonra bugün de 6.4-6.6 büyüklüğünde olmuştur. Bingöl'de ileride yeni depremin en geç 2040'tan önce olması beklenir. Aynı büyüklükteki 1971 depreminde 5 bin 800 yapı yıkılmış, 850 kişi ölmüştür. Bu depremin yıkım ve dokunca hasar yapacağı yapı sayısı 4 bin 500 ile 5 bin arasında değişir.'' 
     
</TEXT>
</DOC>
