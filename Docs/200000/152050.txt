<DOC>
<DOCNO> 152050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun16.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta geçişler sürüyor... Rumlar arabayla geçiyor, Türkler yaya 
</HEADLINE>
<TEXT>

     KKTC Bakanlar Kurulu'nun aldığı karar uyarınca, KKTC ile Rum kesimi arasında 29 yıl aradan sonra dün başlayan serbest dolaşım sürüyor. 
     3 sınır kapısı arasında en yoğun geçişlerin olduğu Lefkoşa'daki Ledra Palace Sınır Kapısı'nda düne oranla bugün yoğunluğun biraz daha fazla olduğu dikkat çekiyor. KKTC'ye geçen Rumların, genelde araçlarıyla geldikleri gözleniyor. 
     Ara bölgedeki araç sıkışıklığının düzene sokulmasında BM Barış Gücü görevlileri yardımcı oluyor. 
     Kıbrıslı Türkler, Rum yönetiminin, KKTC'nin plakalarını ve araç sigortalarını ''tanımadığı'' için araçlarıyla Rum kesimine geçemiyor. Rum kesiminde gezmek isteyen Türkler taksi tutmak zorunda kalıyor. 
     Rum yönetimi ayrıca, Türkiye'den Ada'ya gelerek yerleşen ve KKTC vatandaşı olanların geçişine de izin vermiyor. 
     KKTC makamları, pasaportla giriş yapan Rumların pasaportuna herhangi bir işlem yapmıyor, Türkiye ile KKTC arasındaki kimlikle geçişlerde olduğu gibi, ayrı bir forma mühür vuruyor. 
     Dün karşılıklı geçiş yapan Türkler ve Rumlar, genelde eski yerlerini ziyaret ederek, eski tanıdıkları ile buluşmaya çalıştı. Eski tanıdıkların buluşmasında zaman zaman duygusal anlar da yaşandı. 
     Dünkü geçişler sırasında, KKTC'den Rum kesimine 3268 Türk, Rum kesimine geçerken, 1475 Rum da KKTC'ye geçti. Rumların 326'sı araçlarıyla giriş yaptı. 
     BM Genel Sekreterinin Kıbrıs Özel Temsilci Yardımcısı Zbigniew Wlosowicz, Kıbrıslı Türklerle Rumların karşılıklı geçişlerinden mutlu olduğunu söyledi. 
     Serbest geçişlerin başlamasının çok önemli olduğunu ifade eden Wlosowicz, ''Kıbrıslılar yıllarca Ada'da serbestçe dolaşamadılar. Bunu daha güzel şeylerin izleyeceğini umut ediyoruz. Ada'da uzlaşmaya katkıda bulunacağına inanıyoruz'' dedi. 
     Wlosowicz, Yeşil Hat boyunca halkın kolayca hareket edebilmesini sağlamak amacıyla BM'nin elinden geleni yaptığını kaydetti. 
     





</TEXT>
</DOC>
