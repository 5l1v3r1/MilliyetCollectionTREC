<DOC>
<DOCNO> 159948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko05.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin parası Yuan, Asya'nın eurosu oldu... 
</HEADLINE>
<TEXT>

     Çin parası Yuan'ın Asya kıtasında Euro gibi el değiştirdiği ve ülke dışında yaygın biçimde kullanılmaya başlandığı bildirildi. Bu şekilde kullanılan yuan miktarının 3.62 milyar dolara eşdeğer olduğu belirtiliyor. 
     Amerikan finans çevrelerinin gazetesi Wall Street Journal'ın WSJ haberine göre, uluslararası piyasalarda gerçek anlamda konvertibl olmayan Yuan'ın bu derece yaygın şekilde kullanılmasına Çin'in giderek güçlenen ekonomisi ile turizm ve ticareti yol açtı. 
     
     REZERV PARASI OLACAK 
     Bölgede ''halkın parası'' Renminbi olarak bilinen Yuan'ın Asya'da önemli bir rol oynayabileceğine dikkat çekilirken bazı kaynaklar Yuan'ın, Euro'nun yanı sıra bir rezerv parası haline dönüşebileceğini bile öne sürüyorlar. 
     Yuan, dünyanın en önemli alış veriş merkezlerinden olan Hong Kong'ta, Hong Kong Doları'yla birlikte işlem görüyor. Bazı otomatik para makineleri, isteyenlere doların yanı sıra Yuan da veriyor. Hong Kong'ta tedavülde bulunan Yuan miktarının 4-5 milyar dolar değerinde olduğu belirtildi. 
     Gazetenin haberinde, Çin parasının Güneydoğu Asya ülkeleri arasındaki alış verişlerde de yaygın şekilde kullanıldığına yer verildi. Örneğin Laos ve Birmanya'da Yuan, asıl para olarak geçiyor Kamboçya ve Vietnam'da ise iş çevrelerince yaygın şekilde kullanılıyor. 
     Bu arada, Çinli turistlerin yurtdışına giderken para değiştirme ihtiyacı hissetmedikleri ve yanlarında Yuan götürmeyi tercih ettikleri belirtildi. Yuan'ın rahatça kullanıldığı ülkeler arasında Singapur, Malezya ve Tayland da bulunuyor. 
     
     NASIL BU HALE GELDİ 
     Çin parasının bu derece güçlenmesinin nedenlerini irdeleyen Bear Sterns adlı finans kuruluşunun Hong Kong temsilcisi Michael Kurtz, ''olayın gerisinde sağlam rezervler ve akıllı bir para politikasının yattığını'' söyledi. 
     Çin'in dış borcunun 170 milyar dolar, rezervlerinin ise 300 milyar dolar olduğuna dikkati çeken kaynaklar, bölge ülkelerinin Çin ile olan ticareti arttıkça doların giderek daha az önemli hale geleceğine işaret ediyorlar. IMF, Asya ülkelerinin yaptığı ticaretin yüzde 40'ının kendi aralarında gerçekleştiğini ve Çin ile ticaretin 2002 yılında yüzde 40 arttığını belirtti. 
     Yuan'ın bölgesel para haline dönüşmesi, Çin'in küresel bir ekonomik güç olarak ortaya çıkmasına da yardım ediyor. Çin merkez bankası yetkilileri, ülke dışında kullanılan Yuan miktarının 3.62 milyar dolara eşdeğer 30 milyar Yuan olduğunu ifade ediyorlar. 
     
</TEXT>
</DOC>
