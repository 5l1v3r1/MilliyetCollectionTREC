<DOC>
<DOCNO> 168228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/guclu.html </URL>
<DATE> 2003/07/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'ü de aratacaklar .. 
</HEADLINE>
<TEXT>

     Bakanlar Kurulu'na sunulan tasarı iki gündür elden ele dolaşıyor. Tam anlamı ile bir intikam yasası. Tasfiye sadece YÖK ile sınırlı kalmıyor, rektör, dekan, Üniversitelerarası Kurul, üniversite yönetim kurulları, senatolar başta olmak üzere tüm akademik yönetim ve kurulları feshediyor. 
     Askeri darbelerde bile böylesine tasfiye hareketi görülmedi. Onlar sadece parlamentoyu feshediyorlardı. AKP iktidarı ise üniversiteleri adeta yerle bir ediyor. 
     Onlara göre her rektör, her dekan ve hatta her hoca bir Kemal Gürüz, bir Kemal Alemdaroğlu ve acilen tasfiye edilmeleri gerekiyor... 
     Korkarım Erkan Mumcu'nun başına gelenler Hüseyin Çelik'in de kaderi olacak. Her ne kadar arkasında başta Başbakan Erdoğan olmak üzere tüm kabine üyeleri bulunsa da bu yasayı TBMM'den geçirmek, geçse bile uygulamak pek o kadar kolay olmayacak... 
     Çünkü yeni yasa tasarısında YÖK adına ne eleştiriliyorsa fazlası ile var. Hükümet aklınca uyanıklık yapıyor. Anayasa'yı değiştirmeye cesaret edemediği için YÖK'ü kaldıramıyor. Ama onun yerine 7 kişilik yeni bir kurul oluşturuyor ki yetkileri YÖK'ten fazla. Üstelik 7'sini de Milli Eğitim Bakanı atıyor. Böyle dayatmacılık olmaz... 
     Yeni tasarı da tıpkı Mumcu tasarısı gibi bugüne kadar YÖK'ü eleştirenleri savunur noktasına getiriyor... 
     YÖK ve Gürüz elbette gitmeli. Çünkü üniversitelere zarar verir noktasına geldiler. Cumhurbaşkanı bile kendileri ile görüşmüyor. Ama pireye kızıp da yorgan yakmanın kime ne faydası var 
     AKP iktidarı eğer yerel seçimleri düşünerek güç gösterisi yapmaya kalkıyorsa, altında kalabilir. Çünkü yanlış yoldalar. Bile bile yapılan yanlış kimseye prim kazandırmaz. Aksine puan kaybettirir... 
     Bakan Çelik yasayı Bakanlar Kurulu'na sunmasına karşın henüz rahatlayabilmiş değil. Yarın kamuoyuna sunduktan sonra belki biraz olsun "oh be" diyebilir. Ama hala kendisi için çok sıkıntılı günlerin başladığının farkında değil. Her şeyden önce YÖK yüzünden yapacağı diğer tüm işler aksayacak. Çünkü tüm dikkati, bu yasa ve uygulamaları üzerine olacak... 
     Attığı doğru adımlar bile farklı yorumlanacak. Yanlış algılanacak. Bu yüzden şeffaf ve paylaşımcı olması herkesten çok onun işine yarayacak... 
     Bakan Çelik, gelecek hafta Genç Bakış'ta konuğumuz olacak ve yasa ile ilgili tüm sorulara cevap verecek. Genç Bakış'ın bu geceki konukları üniversite rektörleri, sivil toplum örgütlerinin temsilcileri, öğrenciler, hocalar ve muhalefet partileri olacak. İstanbul'da Yıldız Teknik Üniversitesi'nde gerçekleşecek program, Kanal D'de 23.40'ta başlayacak. 
     Yükseköğretim yasalarının çıkışı, Osmanlı'dan günümüze hep çok sancılı oldu. Atatürk bile en zor yasaları yükseköğretim reformundan daha kolay gerçekleştirdi. Ama o her konuda olduğu gibi bu konuda da çok titizdi. 
     Başbakan Erdoğan ve arkadaşları, eğer YÖK konusunda ciddiler ise Atatürk'ün 1933 üniversite reformuna ilişkin çalışmalarını büyük bir titizlikle okumalılar. İşte o zaman onun 3 yılda gerçekleştirdiğini, 3 ayda başarmalarının çok zor olduğunu anlayabilirler. 
     
     

</TEXT>
</DOC>
