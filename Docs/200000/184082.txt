<DOC>
<DOCNO> 184082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun22.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, ABD'ye "Orman kanunu" uyarısı yapacak... 
</HEADLINE>
<TEXT>

     BM Genel Kurulu'nun bugün başlayan toplantılarının açış konuşmasını yapacak olan BM Genel Sekreteri Kofi Annan'ın, beklenenden sert bir tonla konuşacağı ve ''orman kanunu'' uyarısında bulunacağı bildirildi. 
     New York Times gazetesi, Annan'ın henüz nihai olmayan konuşma metnine dayandırdığı haberinde, Genel Sekreter'in, ''Endişem odur ki, BM yetkisi olmadan yapılan tekyanlı askeri harekatlar dünyamızı 'orman kanunu' günlerine geri götürür, tekyanlı ve kanunsuz güç kullanımının yaygınlaşmasına neden olur'' eleştirisinde bulunacağını yazdı. 
     ''BM desteği aranmaksızın savaş başlatmanın, BM'nin kuruluş gerekçesinin sorgulanmasına da neden olabileceği'' uyarısında bulunacak olan Annan, ''Uluslararası örgüt olarak bir yol ayrımına gelmiş bulunuyoruz. Bu aşamada vereceğimiz karar, 1945'te BM'nin kurulması için verdiğimiz karardan daha az önemli olmayacaktır'' diyecek. 
     Gazetenin haberinde, bugünden itibaren Genel Kurul kürsüsünden dünya uluslarına hitap edecek liderlerin de ABD Başkanı George Bush'a eleştiriler yöneltecekleri belirtildi. 
     Buna karşılık Bush'un, liderlerden, ''Irak'taki işgalin faturasını paylaşmalarını ve Irak'ın onarımına katkıda bulunmalarını isteyeceği'' kaydedildi. 
     Amerikan kaynakları, Bush'un, savaşı başlatmak için gerekçe olarak kullandığı kitle imha silahları bulunamadığı için ve Irak'taki kaos durumu nedeniyle özür dilemeyeceğini söylediler. 
     Bush'un konuşmasını tamamladıktan sonra Fransa Cumhurbaşkanı Jacques Chirac ile bir görüşme yapacağı bildirildi. 
     
</TEXT>
</DOC>
