<DOC>
<DOCNO> 197678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/dunya/dun01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze'ye muhteşem villa 
</HEADLINE>
<TEXT>

      DIŞ HABERLER SERVİSİ 

   
   Ayaklanan halkın baskısına ancak 24 saat dayanabilen Gürcistan'ın devrik lideri Eduard Şevardnadze'yi Almanya'da nefis bir emeklilik bekliyor. 
   1990'da Almanya'nın, o zamanki Doğu Almanya ile birleşmesi için "yüksek siyasi irade" gösteren Şevardnadze, bu çabasının ödülünü fazlasıyla alacak. Almanya Başbakanı Gerhard Schröder'in sözcüsü Bela Anda, Şevardnadze'nin, arzu ederse Almanya'ya gelebileceğini, bundan memnuniyet duyulacağını açıkladı. Sözcü, Şevardnadze'nin, 1990'daki yardımının unutulamayacağını ifade etti. 
   
   Hayat normale döndü 
   Şevardnadze'nin Almanya'ya gittiğine ilişkin yoğun söylentiler resmi makamlar tarafından yalanlanırken, devrik Gürcü liderin Almanya'ya yerleşeceğine kesin gözüyle bakılıyor. Buna kanıt olarak da Özel Kalem Müdürü tarafından Baden -Baden'de 11 milyon euroya satın alınan lüks villa gösteriliyor. 
   Şevardnadze'nin istifasının ardından yaklaşık 20 gündür devam eden gösterilere son verilirken, hayat normale döndü. Yeni hükümetin kurulması sürecinin başladığını söyleyen Cumhurbaşkanı vekili Nino Burjanadze, 45 gün içinde seçimlere gidileceğini belirtti. Bu arada dün görevinden istifa eden İçişleri Bakanı Koba Narçemaşvili, gösterilere Şevardnadze'nin talimatları üzerine müdahalede bulunmadıklarını açıkladı. 
   
   
   
</TEXT>
</DOC>
