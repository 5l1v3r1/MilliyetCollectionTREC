<DOC>
<DOCNO> 154991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/spor/bnba.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
KURTLAR SOFRASI 
NBA’deki büyük heyecan konferans yarı finallerine sıçradı. Şampiyonluğa giden yolda konferans finalleri için Spurs, Sacramento, Philadelphia ve New Jersey favori görünüyor 
     METE AKTAŞ 

     NBA’DE 1. tur geride kalırken, konferans yarı finalleri de pazartesi akşamı oynanan Spurs - Lakers ve Nets - Celtics maçları ile start aldı. Yapılan hataların telafi şansının çok az olduğu bu dönemde son 4 takım arasına kalmaya hangi takımların daha yakın olduğunu gelin birlikte inceleyelim. 
     
     BATI KONFERANSI 
     SAN ANTONIO SPURS 1 
     L.A. LAKERS 5 
     Spurs ve Lakers arasında pazartesi akşamı San Antonio’daki 1. maçta, ilk yarının son saniyesinde 40 yaşındaki yedek pivot Kevin Willis’in orta sahadan salladığı şutun girip, Spurs’un devreyi 38 - 35 önde kapatmasını sağlaması, Lakers’ı kabus gibi gecenin beklediğinin en büyük işaretiydi. Sakat Rick Fox’ın yokluğunda ilk 5’e yerleşen Devean George’un da sol ayağını çok kötü burkmasıyla bir şok daha yaşadı. Bu yetmezmiş gibi Shaq’in 6 faul alması Lakers’ın Spurs karşısında gardının iyice düşmesine ve 1. maçı 87 - 82 kaybetmesine yol açtı. 
     Kazandığı her şampiyonlukta biraz daha güç kaybettiği gözlenen Lakers’ın 4. şampiyonluk hedefini gerçekleştirmesi bu yıl belki de mucizelere bağlı. Spurs, 1. maçta çok ahım şahım bir oyun çıkarmasa da, Lakers’ı zorlanmadan yenmeyi bildi. MVP Tim Duncan’a, Lakers’ın bir yanıt bulması zaten imkansız. Emekliliğin eşiğindeki David Robinson’ın, Shaq karşısında ilk maçta 14 sayı 11 ribaund ile oynaması Spurs’un galibiyetinde büyük rol oynayarak ilerki maçlar için umut verdi. Kobe Bryant, ligde kendisini en iyi savunan oyuncu olarak gösterilen Bruce Bowen karşısında çok zorlandı ve 37 sayıya ancak 38 şutta ulaşabildi. Özet olarak sakatlıklarla gittikçe darlaşan kadro, Lakers’ın bu seriden çıkmasının çok zor olduğunu düşünmemize neden oluyor. Ama Houston coachu Rudy Tomjanovich’in ünlü sözü "Hiçbir zaman bir şampiyonun yüreğini küçümsemeyin" kulaklarımızda yankılanmıyor değil. 
     TAHMiN 4-3 Spurs 
     DALLAS MAVERICKS 3 
     SACRAMENTO KINGS 2 
     Kings geçen yıl yine konferans yarı finalinde Dallas ile eşleşmiş ve 4 - 1 kazanmıştı. Bu sezon oynadıkları 4 maçın da 3’ünde de gülen taraf Kings olmuştu. Yani Sacramento, Dallas’ın nasıl fethedilebileceğini çok iyi biliyor. 
     Dallas’ın genel olarak savunmada zaafiyet gösteren bir takım olması ve pota altında fiziksel mücadeleden pek hoşlanmayan oyuncuların olması Kings’in en büyük avantajı. Tabi bu avantajı kullanmak için önce Chris Webber’ın Utah serisindeki gibi dış atışlardan sayı bulma hevesine bir an önce son vermesi lazım. Dallas için serinin anahtarı Sacramento’dan daha fazla koşup daha fazla şut atmak olacak. Dirk Nowitzki 1. turda hücumda neler yapabileceğini bir kez daha kanıtladı, ama Dallas’ın hücum makinalarının düzenli işlemesi için point guard Steve Nash’in Portland serisinde olduğu gibi tökezlememesi lazım. Geçen yıl Sacramento 5 maçta attığı 207 isabetli şutun 115’ini smaç ve turnikelerden bulmuştu. Bu sefer Dallas buna izin vermeyecektir, ama seride gülen taraf daha "takım" olan Sacramento olacaktır. 
     TAHMiN 4 - 2 Sacramento 
     
     DOĞU KONFERANSI 
     DETROIT PISTONS 1 
     PHILADELPHIA 76’ERS 4 
     Orlando karşısında 3 - 1 geriye düştüğü seriyi 4 - 3 kazanarak tarihte bunu başaran 7. takım olan Detroit Pistons’ın, bu sene zihinsel olarak savaşmaya hazır ve finali zorlayabilecek bir kadroya sahip olduğunu gördük. 
     Detroit’in bu turu atlaması için yapması gereken en önemli şey Orlando serisinde, Tracy McGrady’e serinin "2. bölümünde" uyguladıkları bezdirici müdafayı Allen Iverson’a uygulamak olmalı. Hücumda Pistons’ın ilk opsiyonu Chauncey Billups olacak. Orlando serisinde 3’lükleri ardı ardına sıralayan Billups’ın işi iyi bir savunmacı olan Eric Snow karşısında kolay değil. 
     Philadelphia’da ise gözler tabii ki Hornets serisinde 34.8 sayı ile oynayan Allen Iverson da olacak, ama turu geçmeleri için ismi Allen Iverson olmayan oyuncuların da hücuma katkıda bulunmaları şart. Tarihlerinde ilk kez karşılaşan iki takım arasında ibre Philadelphia’da. 
     TAHMiN 4 - 3 Philadelphia 
     NEW JERSEY NETS 2 
     BOSTON CELTICS 6 
     Boston Celtics, önemli bir sürpriz gerçekleştirerek Indiana Pacers’ı 4 - 1 ile geçince, geçen yıl ki konferans finalinin rövanşı için Nets’in karşısına dikildi. Nets’in bu serideki en önemli silahı her zaman olduğu gibi point guard Jason Kidd olacak. Kidd’in, Tony Delk ve J.R Bremer’dan oluşan Celtics point guardlarını domine etmesi zor değil. Kidd dışında Nets’in diğer silahları form grafiklerinde sürekli yükseliş gösteren genç forvetler Kenyon Martin ve Richard Jefferson olacak. Boston’ın bu turu geçmesi için yapması gereken şey Indiana serisinin 5. maçında olduğu gibi yaşam kaynakları olan 3 sayılık atışları doğru anlarda kullanmak ve canla başla takım savunması yapmaktan geçiyor. 
     TAHMiN 4-2 New Jersey 
     
1. TURUN "EN"LERi      TAKIM 
     BOSTON CELTICS 
     Tarihindeki 16 şampiyonluk ile NBA'in en başarılı takımı olan Boston Celtics'in Indiana Pacers ile olan 1. tur eşleşmesinden sağ çıkabileceğine otoritelerin çoğu ihtimal vermiyordu. Ancak Celtics, Pacers karşısında 4 - 1 ile seriyi kazanarak 1. turun en büyük sürprizini gerçekleştirdi ve 1. turun en göze çarpan takımı oldu. 
     
     OYUNCU 
     ALLEN IVERSON PHILADELPHIA 76'ERS 
     Allen Iverson'ın 1.82'lik boyu NBA standartlarına göre "cüce" kalabilir, ama NBA'de hiçbir oyuncunun yüreği de Iverson'ınki kadar büyük değildir. New Orleans Hornets karşısında Iverson, yine gerçek bir lider gibi oynadı ve 34.8 sayı ortalaması tutturduğu seriden takımının 4 - 2'lik bir zaferle ayrılmasını sağladı. 
     
     ÇAYLAK 
     TAYSHAUN PRINCE DETROIT PISTONS 
     7 aydır benchte sırasının gelmesini bekliyordu Tayshaun Prince. Coachu Rick Carlisle'ın kendisini hücum özürlü ilk 5 oyuncusu Michael Curry'nin yerine önemli bir anda oyuna alacağı anı düşlüyordu. Ve Prince'in beklediği fırsat hiç beklemediği bir anda play - off'ta geldi. Görevi büyüktü. Tracy McGrady'i savunacaktı. Uzun kolları ve hızlı bacakları sayesinde McGrady'e yaptığı agresif savunma ile 5 ve 7. maçlarında "dur dedi. Prince bu performanslarıyla Pistons'ın turu geçmesinde çok önemli bir rol oynadı. 
     
     KARMA 
     Chauncey Billups Detroit 
     Allen Iverson Philadelphia 
     Paul Pierce Boston 
     Dirk Nowitzki Dallas 
     Shaquille O'Neal L.A. Lakers 
     
     1. TURUN EN İLGİNÇ OLAYI 
     Eğer play - off 1. turu 7 değil de eski siteme göre yani 5 maçlık sisteme göre oynanmış olsaydı Detroit, Orlando'ya 3 - 1 yenilerek play-off dışında kalacak ve şu anda konferans yarı finallerinde Detroit'in yerine Orlando'yu görecektik. 
     
     EN İLGiNÇ SÖZÜ 
     "Canımı sıkan şey maçın son anlarında attığı 3'lük değil sahadan çıkarken yaptıklarıydı. Sahadan ayrılırken geriye döndüm ve Okur ile göz göze geldim. Bana kendini beğenmiş bir şekilde "Bak, bir dahaki maçta da kıçınızı böyle tekmeleyeceğiz" der gibi baktı. O yüzden bir dahaki maça sıkı hazırlansa iyi eder çünkü ben o maça hazır olacağım." Orlando Magic'in Detroit'e 98 - 67 yenildiği 5. maçta Magic'in All - Star guardı Tracy McGrady'i öfkeden delirten şey ağır yenilgiden çok Mehmet Okur'du. işin güzel yanı Mehmet'in bakışlarıyla anlattığı şeyi Detroit'in 6. ve hatta 7. maçta yapmasıydı." 
     
Lakers yıkıldı      NBA’deki son şampiyon, San Antonio deplasmanında mağlup oldu ve yarı finale 1-0 yenik başladı 
     

</TEXT>
</DOC>
