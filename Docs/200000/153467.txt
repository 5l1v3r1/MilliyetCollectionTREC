<DOC>
<DOCNO> 153467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun26.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç tablo... Ayda ortalama 5 gazeteci öldürülüyor 
</HEADLINE>
<TEXT>

     Uluslararası Basın Enstitüsü IPI , son 6 yılda 352 gazetecinin öldürüldüğünü, bu sayının ayda ortalama 5 gazeteci cinayetine denk düştüğünü açıkladı. 
     Merkezi Viyana'da bulunan IPI'den yapılan açıklamada, ''1 Ocak 1997'den 19 Nisan 2003'e kadar Afrika'da 43, Amerika kıtasında 109, Asya'da 76, Avrupa'da 85, Ortadoğu ve Kuzey Afrika'da 39 gazetecinin öldürüldüğü'' bildirildi. 
     Açıklamada, geçen yıl 54, bu yıl başından itibarense 14'ü Irak'ta olmak üzere 23 gazetecinin öldürüldüğü kaydedildi. 
     Irak savaşının başlangıcından beri gazetecilerin bombardımanda, çatışmalarda ya da trajik kazalarda öldüğünü belirten IPI, bunlar arasında en kötüsünün 8 Nisan'da, Bağdat'ta gazetecilerin kaldığı otele Amerikan tankının açtığı ateş sonucu Reuters kameramanı ile bir İspanyol kameramanın ölmesi olduğunu açıkladı. 
     8 Nisan'da, El Cezire'nin Bağdat'taki bürosu da vurulmuş ve bir gazeteci hayatını kaybetmişti. 
     IPI açıklamasında, ''vurulan yerlerde gazetecilerin çalıştığına dair müttefik güçlerle yardımcıları arasında, daha iyi bir iletişim olması halinde bu ölümlerin engellenebileceğine inandıkları'' belirtildi. 
     Açıklamada, savaş zamanı medya, hükümetler ve ordu arasında daha iyi koordinasyon olması gereğine dikkat çekildi. 
     




</TEXT>
</DOC>
