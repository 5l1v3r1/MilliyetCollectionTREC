<DOC>
<DOCNO> 186904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/magazin/amag.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kebap yiyerek diyet yapacak 
</HEADLINE>
<TEXT>

   İki yıl önce 60 kiloya inen ama bu kiloda tutunamayan Sibel Can, doktoruna rica etti 'Bana bu sefer kebap diyeti hazırla' 
      Ali'ce Ali Eyüboğlu 
   
   Sibel Can, hiçbir şeyden çekmedi, kilolarından çektiği kadar. İki yıl önce diyetisyen Haluk Saçaklı'nın denetiminde 21 kilo zayıflayıp 60 kiloya düşen Can, o formuna bir türlü kavuşamıyor. Can, birkaç ayda bir Saçaklı'ya gidip, "Bu kilolardan kurtulmam lazım" diyor ama diyetisyeninin hazırladığı günlük gıda planlamasına uymadığı için 63 kilodan bir gram aşağı inemiyor. 
   
   İki nedeni var 
   Sanatçı, diyet listesine neden uymadığını soran doktoruna iki gerekçe söylüyor. İlki, başrolünü oynadığı "Berivan"ın setinde Saçaklı'nın hazırladığı listedeki yemekleri bulmakta zorluk çekmesi. 
   Can'ın bir sıkıntısı da eşi Sulhi Aksüt'ten yana. Çok iyi yemek ve pilav yapan Aksüt, mangal sefasını da çok seviyor. Eşinin mangalda pişirdiği kebaplarla "Yar elinden zehir olsa içilir" diye yaptığı kaçamaklar, daha sonra Can'a kalori ve kilo olarak geri dönüyor. 
   İki mazerete yüksek tansiyon nedeniyle kullandığı ilaçların yarattığı ödemler de eklenince Can, sonunda bir orta yol buluyor. Eşinin mangal tutkusu sürdükçe diyet ihlallerinin kaçınılmaz olduğuna karar veren sanatçı, obezite danışmanı Dr. Haluk Saçaklı'ya şu teklifi götürüyor 
   "Hocam bu sefer bana kebap diyeti hazırla." 
   Can'ın yeni diyet listesinde haftada bir gün Adana ya da Urfa kebap serbest. 
   Kebaplı diyetle de ancak bu kadar oluyor. Can, Urfa kebabıyla diyet yapınca da Urfa'nın plakası olan 63'ten kurtulamıyor. 
   
   
</TEXT>
</DOC>
