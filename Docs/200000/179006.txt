<DOC>
<DOCNO> 179006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur13.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Büro çalışanları dikkat Atmosferinizde "ozon" var... 
</HEADLINE>
<TEXT>

     Bilgisayar ekipmanlarının yaydığı ışınlar ve yüksek ısı nedeniyle oluşan ''ozon''un, büro çalışanlarında, akciğer rahatsızlıkları gibi tehlikeli hastalıklara yol açabileceği bildirildi. 
     İstanbul Meslek Hastalıkları Hastanesi'nde görevli Dr. Palmet Köseoğlu, son yıllarda, gelişen teknolojiye bağlı olarak bilgisayar kullanımının yaygınlaşmasının büro çalışanlarının sağlık sorunlarını gündeme getirdiğini kaydetti. 
     Bilim adamlarının bu konu üzerinde sayısız araştırma yaptığını belirten Köseoğlu, yapılan araştırmalar sonucunda büro çalışanlarının ozon tehlikesi altında olduğunun belirlendiğini ifade etti. 
     Köseoğlu, üç atomlu oksijenin serbest radikalı olarak bilinen ozonun, endüstriyel işletmeler, ısıtma sistemleri ve motorlu taşıtlardan çıkan maddelerden güneş ışınlarının etkisiyle oluştuğunu söyledi. 
     Ozonun, kapalı ortamlarda ise lazerli yazıcı ve fotokopi gibi bilgisayar ekipmanlarından çıkan ışınlar ile elektrik akımlarının etkisiyle oluştuğunu ifade eden Köseoğlu, şöyle devam etti 
     ''Büro gibi kapalı ortamlardaki ozon konsantrasyonu bu maddenin parçalanma oranı ve havalandırma şartları gibi faktörlere bağlıdır. Ozon, suda çözünebilir özelliği nedeniyle üst solunum yollarıyla, akciğere kolaylıkla ulaşabilir. Kapalı ortamlarda hızlı solunum ve yoğun çalışma temposu ile emilimi artan ozon, kronik bronşit gibi akciğer hastalıklarına neden olabilir.'' Köseoğlu, ozonun akciğere ulaşmasının ardından hastalık yapıcı mikroorganizmalara karşı gösterilen direncin de düştüğünü belirterek, bunun bulaşıcı olan çok sayıda tehlikeli hastalığa davetiye çıkarabileceğini bildirdi. 
     Avrupa ülkelerinde yıllardır üzerinde durulan ozon tehlikesinin Türkiye'de yeni gündeme geldiğini vurgulayan Köseoğlu, ''Ozonun oluşmasına karşı bir önlem alınması mümkün değil. Ancak, neden olabileceği rahatsızlıkları önceden bilip, tedbir almak mümkün. Bu nedenle, ozon tehlikesi yaşayan tüm büro çalışanlarının sık aralıklarla sağlık kontrolünden geçmesi gerekir'' diye konuştu. 
     
</TEXT>
</DOC>
