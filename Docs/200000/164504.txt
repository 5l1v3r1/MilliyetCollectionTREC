<DOC>
<DOCNO> 164504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/guncel/gun01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem değil tüp 
</HEADLINE>
<TEXT>

Kayseri'de gaz kaçağı yüzünden yerle bir olan kuran kursu binasında 10 öğrenci feci şekilde öldü, 12 öğrenci ve bir öğretmen yaralandı... 
     Bingöl depreminde 84 öğrencinin hayatını kaybettiği yatılı okul faciasının bir benzeri dün gece Kayseri'de yaşandı. Ancak bu kez facianın nedeni deprem değil, tüpgaz kaçağıydı. Büyük bir patlamayla taş yığınına dönen Mustafa Taşçıoğlu Hafız Okulu ve Kuran Kursu binalarının enkazı altında kalan 10 öğrenci öldü, bir öğretmenle 12 öğrenci yaralandı. Emniyet Genel Müdür Yardımcısı Feyzullah Arslan, Kuran kursunda kaçak eğitim verilip verilmediğini araştırdıklarını bildirdi. 
     
     ÖNCEKİ GÜN DEĞİŞTİRİLMİŞTİ 
     Kayseri Müftülüğü'ne bağlı okul ve kursun öğrencileri akşam yemeklerini yedikten sonra yataklarına çekildi. Yemeğin ardından önceki gün değiştirilen biri sanayi tipi dört tüpten kaynaklanan sızıntı zeminde birikmeye başladı. Yükselen gaz kısık ateşte yanan şofbenin hizasına geldiğinde korkunç bir patlama oldu. Tüpler art arda patlarken, tarihi okul ve bitişiğindeki pansiyon binası birkaç saniye içinde yerle bir oldu. Olayın ardından polis ve itfaiyeyle birçok sivil toplum kuruluşu olay yerine geldi. Enkaz altından yardım isteyen çocukların sesleri yükselirken, taş yığınından ilk Mevlüt Bulduk'un 17 cesedi çıkarıldı. 
     
     TÜPÜ AŞÇI MI TAKTI 
     Göçükten daha sonra Ebubekir Çimen, Osman Öztürk, Sadettin Akyol, Hasan Dangır, Muharrem Alaşar 17 , Ahmet Alaşar 18 , Emrah Köroğlu ve Ahmet Dalkıran'ın cesetleri çıkarıldı. Nöbetçi öğretmen Arif Demirezen 34 ile yaşları 16 - 18 arasında değişen Enes Seyit, Şeref Erdoğan, Mehmet Sarıkaya, Yakup Yıldız, Halil İbrahim Özbek, Abdullah Yapıcı, İbrahim Postallı, Mehmet Lütfi Gövdeli, Ahmet Sönmez, Ergün Kocakaya, Bilal Erkin, Mikail Yüce 11 göçükten yaralı kurtarıldı. Hastaneye kaldırılan yaralılardan Abidin Akkaya 16 hayatını kaybetti. Savcılık olayla ilgili soruşturma başlatırken, okulun aşçısı Zeynel Abidin Kaya ile iki tüpçü Ömer Deredeğirmenli ile Nuh Mehmet Geçer gözaltına alındı. Vali Nihat Canpolat, "Mutfak tüplerini tüpçünün değil, aşçının taktığı söyleniyor. Konu araştırılıyor" dedi. 
     
Şans eseri faciayı atlattılar      Dedeleri Veli Aslan'ın ölümünün 40. gününde okutulacak mevlit nedeniyle önceki gün kurstan izin alarak evlerine giden Ali ve Emre Aslan kardeşler faciadan yara almadan kurtuldu. Binanın yıkıldığını duyup olay yerine gelen Aslan kardeşler, "Dedemizin cenazesi olmasa, gece biz de burada kalacaktık" dedi. Kurs öğrencisi Hasan Hüseyin Kılınç da annesini özleyip izinle eve gittiği için şanslıydı. Kılınç, "Akşam babam geldi, benim için izin aldı ve birlikte çıktık. Eğer izin verilmeseydi, bazı arkadaşlarla kaçacaktım" diye konuştu. 
     

</TEXT>
</DOC>
