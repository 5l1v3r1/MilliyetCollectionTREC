<DOC>
<DOCNO> 195806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur47.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül "Uluslararası terörle bağlantılı" 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, intihar saldırısı olarak görülen İstanbul'daki bombalı eylemlerin, uluslararası terörle bağlantılı olduğunu bildirdi. 
     Gül, gazetecilerin İstanbul'daki patlamalarla ilgili sorularını yanıtlarken, iki sinagoga karşı düzenlenen bir terör olayının söz konusu olduğunu ifade ederek, şunları söyledi 
     ''Uluslararası terörle bağlantılı bir iş. Uygulanan terör yöntemi de Türkiye'de şimdiye kadar çok başvurulmamış yöntemlerden biri. Bu açıdan da çok önemli. Üzerinde çalışılıyor. Şu anda birçok ülkenin dışişleri bakanı aradı. Hepsi hem başsağlığı diledi, hem de üzüntülerini ifade etti. Herkes de ayrıca 'yapabileceğimiz herhangi bir şey varsa her türlü yardımı ve işbirliğini yaparız' mesajları verdi.'' 
     
     ''ŞU ANDA ÜSTLENEN ÖRGÜT YOK'' 
     Bombalı saldırıları üstlenen bir terör örgütünün şu anda bulunmadığını bildiren Gül, ''Kuşkulandığınız örgütler var mı '' sorusuna karşılık, ''Şu anda bu konuda bir şey söylememiz erken'' dedi. 
     Daha önce tedbir olarak sinagogların etrafında kesinlikle arabaların durdurulmadığına ve park ettirilmediğine işaret eden Gül, her şeyin henüz tam netleşmediğini söyledi. 
     Olayın şu anda intihar saldırısı olarak görüldüğünü ifade eden Abdullah Gül, bombalı araçların içinde şoförlerin olduğunun tahmin edildiğini kaydetti. 
     Gül, şöyle devam etti 
     ''İlk önce 'arabalardan biri hareket halinde patlatıldı' diye bilgi geldi. Daha sonra her ikisinin de sinagogların önünde durup patlatıldığı şeklinde bilgi verildi.'' Türkiye'de daha önce patlayıcı yüklü arabalarla saldırıların olmadığına dikkati çeken Gül, patlayıcının cinsine ilişkin bir soru üzerine, konuyu araştırdıklarını bildirdi. 
     
     TERÖR ÖRGÜTLERİNE KARŞI İŞBİRLİĞİ 
     Abdullah Gül, Türk istihbarat teşkilatının yabancı istihbarat teşkilatlarıyla ortak bir çalışma yürütüp yürütmediğine ilişkin soru üzerine de, bir çalışma olduğunu, uluslararası terör boyutu olan tüm örgütlere karşı işbirliği yapıldığını kaydetti. 
     Olayı kimin yaptığının ve ne olduğunun çözüleceğini de ifade eden Gül, ''Şu anda daha fazla bir şey söylemek zor. Bazı şeyleri söyleme durumunda değiliz'' dedi. 
     Abdullah Gül, olayın çok organize ve planlı olduğunu belirterek, istihbarat güçlerinin de bu konuda iyi çalışma yürüttüklerini ifade etti. 
     
</TEXT>
</DOC>
