<DOC>
<DOCNO> 164609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo13.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü İngiliz futbolcu Gascoigne'den haber alamıyor... 
</HEADLINE>
<TEXT>

     Çin İkinci Futbol Ligi takımlarından Gansu Tianma, İngiliz futbolcuları Paul Gascoigne'e, kendileriyle iletişim kurmadığı için uyarı yazısı gönderdi. 
     Kulübün genel menajeri Zhang Tongpo, ABD'de bulunduğu alkol tedavisinden 10 Haziran'da dönmesi gereken 36 yaşındaki Gascoigne'den haber alamadıklarını belirterek, ''Kendisine resmi bir yazı gönderdik. Pekin saatiyle akşam 20.00'ye kadar bizi aramazsa kontratını iptal edeceğiz. Herşeye rağmen döneceğini umut ediyoruz'' dedi. 
     Geçmişte de birçok sorun oluşturan İngiliz futbolcu, ocak ayında Çin takımıyla teknik direktör ve oyuncu olarak 1 yıllık sözleşme imzalamıştı. 
     İngiltere'nin 1990 Dünya Kupası'nda yarı finale kalmasında büyük pay sahibi olan bir zamanların yıldız futbolcusu, 57 kez milli formayı giydi. Ancak futbol kariyerinde sakatlıklarının yanısıra aşırı alkol kullanması, ünlü futbolcuyu zaman zaman güç durumda bıraktı. 
     
</TEXT>
</DOC>
