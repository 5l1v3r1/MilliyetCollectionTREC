<DOC>
<DOCNO> 190872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/guncel/gun02.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçetesiz ilaç tanıtılabilecek 
</HEADLINE>
<TEXT>

   Tıbbi ürünlerin tanıtımında AB'ye uygun sınırlamalar getirildi. Yeni yönetmelikte, reçetesiz ilaçların reklam ve tanıtımına izin veriliyor 
   İSTANBUL Milliyet 

   
   Tıbbi beşeri ürünlerin sağlık personeli ve halka tanıtımında Avrupa Birliği AB standartlarına uygun sınırlamalar getirildi. Buna göre, ürünlerin sağlık personeline tanıtımında herhangi bir nakdi veya ayni avantaj sağlanmayacak, teklif edilmeyecek, söz verilmeyecek. Reçete ile satılan ürünlerin tanıtımı yapılamayacak. İlaç Endüstrisi İşverenleri Sendikası İEİS Genel Sekreteri Tandoğan Tokgöz, en önemli yeniliğin, reçetesiz ilaçların topluma tanıtılmasına izin verilmesi olduğunu söyledi. 
   
   1 Aralık'tan geçerli 
   Tokgöz, yeni yönetmeliğin AB'ye uyum sağlayan nitelikte olduğunu belirterek, "Ortak görüşlerimizin yer aldığı bir yönetmelik olmuş. Yönetmelikle reçetesiz ilaçların reklam ve tanıtımının önü açılıyor. Bu çok önemli bir adım. Ancak 1262 sayılı yasaya göre yasalaşması gerekiyor" dedi. Resmi gazetede yayımlanan yönetmelike göre mevzuata uygun ruhsatlandırılmamış veya izin verilmemiş hiçbir tıbbi ürünün tanıtımı yapılamayacak. Hiçbir tıbbi ürün promosyon amacıyla halka dağıtılmayacak. Yönetmelik, 1 Aralık 2003'te yürürlüğe girecek. 
   
   
   
   
</TEXT>
</DOC>
