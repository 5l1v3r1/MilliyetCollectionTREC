<DOC>
<DOCNO> 189732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur23.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Mercan Banka batıranların yedi sülalesinden hesap sorulacak 
</HEADLINE>
<TEXT>

     AK Parti Genel Başkan Yardımcısı Murat Mercan, ''Çıkacak kanunla bundan sonra banka batıranların yedi sülalesinden hesap sorulacak'' dedi. 
     Mercan, Eskişehir Merkez İlçe Teşkilatı'nın 3. Danışma Meclisi Toplantısı'nda, bir yılını doldurmaya hazırlanan Hükümetin, ülkeyi her alanda ileri götürdüğünü ve ekonominin yeniden canlanmaya başladığını belirterek, bu sürede çözemedikleri tek sorunun istihdam olduğunu söyledi. 
     Yerel seçimlerde, ülke genelinde yüzde 50 oranında oy almayı hedeflediklerini ifade eden Mercan, şöyle konuştu 
     ''Yerel seçimleri kazandığımız takdirde belediyelerin nasıl hizmet yapacağını göstereceğiz. Hiçbir zaman partizanlık yapmayacağız. İyi işlerin arkasında olacağız, ancak Kayseri'de 90 milyon dolara ihale edilen tramvay yapımının, Eskişehir'de neden 117 milyon dolara mal olduğunu elbette araştırıcağız. Aradaki 27 milyon dolarlık fark vatandaşın cebinden çıkıyor. Ankara'da 60 günde köprü yapılıyor, Eskişehir'de 2 yılda yol yapılamadı. Bunlara hesap sormak için sizden destek istiyoruz.'' Mercan, yerel seçimlerde tüm sağ ve sağduyulu sosyal demokrat oyların AK Parti'de buluşması gerektiğini anlatarak, ''Yerel seçimlere hazırlanırken önce DYP'yi çökerteceğiz. 3 Kasım seçimleriyle eski siyaset anlayışı nasıl sona erdiyse 28 Mart'ta yapılacak yerel seçimlerde de belediyecilik anlayışını tamamen değiştireceğiz'' diye konuştu. 
     Toplantıda, DYP'den istifa edip AK Parti üyesi olan ve eski DYP İl Başkanı Mustafa Birsen'in de aralarında bulunduğu 572 kişiye rozet takıldı. 
     
</TEXT>
</DOC>
