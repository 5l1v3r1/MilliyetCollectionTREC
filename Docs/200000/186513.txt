<DOC>
<DOCNO> 186513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/eko09.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Korsan damat adayı bile var 
</HEADLINE>
<TEXT>

   
   Ankara Ticaret Odası'nın 'Korsan Türkiye' araştırmasına göre, her 3 CD'nin 1'i, her 100 kitabın 40'ı, her 100 bilgisayar yazılımının 58'i korsan. ATO'nun araştırmasında, "Türkiye'de sevdiği kızı almak için kendisine polis, subay süsü veren korsanlar yok değil" denildi. Araştırmada, korsan ürünlerin kitaplarda yıllık 200 trilyonu, CD'de 70 trilyonu, bilgisayar yazılımında 1 katrilyon 120 trilyon lirayı bulduğu, marka sahteciliğinde de yıllık 700 trilyon liralık kaybın ortaya çıktığı kaydedildi. 
   
   Korsan biber 
   Kahramanmaraş'ın ünlü kırmızı biberinin ve dondurmasının, Gaziantep'in baklavasının ve Şanlıurfa'nın kebabının isimlerinin korsanlar tarafından kullanılarak haksız kazanç sağlandığı vurgulanan araştırmada, elektrik parası ödememek için her 2 - 3 ayda bir yer değiştiren gezici korsan elektrik abonelerinin bile olduğu bildirildi. ATO Başkanı Aygün, "Türkiye kaçak ve korsan ile mücadelede kaçak güreşiyor"dedi. Aygün belediyelerin de korsanı ve kayıtdışılığı teşvik edercesine işportaya ve sosyete pazarlarına izin verdiklerini savundu. 
   
   
</TEXT>
</DOC>
