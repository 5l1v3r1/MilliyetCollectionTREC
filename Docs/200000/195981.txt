<DOC>
<DOCNO> 195981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/ekonomi/eko06.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlama ekonomiyi nasıl etkiler 
</HEADLINE>
<TEXT>

   Güngör Uras'ın yorumu 
   
   Türkiye ile iş yapan yabancılara "sinagog" terörünün yabancıları nasıl etkileyeceğini sordum. "Sinagog terörü, bir dizi olumsuz gelişmelerin sonuncusu... Bir haftada o kadar 'olumsuz gelişme' oldu ki, siz içeridekiler anlayamıyorsunuz... Dışarıdakiler 'ümidi kesmeye başladı" dediler. Ve de sıraladılar 
   Hükümet Petkim'den sonra Tekel'i de satamadı. İhaleyi iptal etti. Bundan sonra yabancılar özelleştirmeyi nasıl ciddiye alsın BDDK eski başkanının evini büyük gürültüyle polis bastı... Neden bastığı belli değil. BDDK eski başkanının bile hukuk güvencesinin olmadığı bir ülkede yabancı kime güvensin Hukuka inanarak nasıl riske girsin Türk Silahlı Kuvvetleri'nin en güçlü kumandanlarından biri Kıbrıs'ta 'kimse bize ver kurtul diyemez' diyerek Denktaş'ın çözümsüz yaklaşımına destek verdi. Ardından Başbakan Kıbrıs'a gitti ve Türkiye'den başka hiçbir devletin tanımadığı bağımsız devleti savundu. Bu durumda AB'ye tam üyelik konusundaki gelişmelerde nasıl ilerleme sağlanabilir İki sinagoga yapılan saldırı, Ortadoğu'daki terör yangınının Türkiye'ye de sıçradığını gösterdi. Ortadoğu terörünün yayılma ihtimali olan ülkeye yabancı nasıl yatırım yapar, kim kredi verir " 
   Yabancılar eklediler 
   "Siz bunların ciddiyetini anlayamıyorsunuz. Bunlar olağan olaylar olarak gündeme geliyor, sonra unutuluyor. Ama dışarıdakiler bunları unutmuyor. Bir deftere not ediyor. Türkiye gündeme geldiğinde de bu deftere bakarak karar veriyor." 
   Yabancılardan sonra bizim piyasa uzmanlarının görüşünü öğrendim. Bilindiği gibi bizim uzmanlar ekonomiyi dolar fiyatı, borsa endeksi ve bono faizi penceresinden değerlendirir. Onlar için "ne olursa olsun ama devalüasyon olmasın, faiz yükselmesin, borsa çökmesin..." 
   İşte bu uzmanlara sinagog terörünün pazartesi bugün piyasayı nasıl etkileyeceğini sordum. "Abicim dediler, sabah piyasa biraz etkilenir ama sonra toparlanır. Merak etme. Bugün toparlanmazsa hafta içinde unutulur. Dolar biraz yükselir, faizde birkaç puan artış olur, borsada fiyatlar biraz düşer ama... Sakın telaşlanma unutulur abicim. Piyasada ölümün acısı üç gün sürmez." 
   Bizim "piyasacıları" dinleyince içim rahatladı 
   "Oh be dünya varmış. Boş verin özelleştirmeyi, BDDK eski başkanının evinin basılmasını, Yahudi asıllı Türklere karşı düzenlenen terör olayında Türk asıllı Türklerin telef olmasına... Önemli olan parrrraaaaaa" 
   Para da "piyasa"dan kazanılıyor. Devalüasyon olmasın, faizler patlamasın, borsa çökmesin de ne olursa olsun Ne denilebilir ki 
   "Burası Türkiye abicim " 
   
   
</TEXT>
</DOC>
