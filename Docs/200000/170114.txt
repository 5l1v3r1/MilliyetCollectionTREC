<DOC>
<DOCNO> 170114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/siyaset/siy02.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya Köşkü’ndeki üçlü zirvede Orgeneral Hilmi Özkök sordu 
</HEADLINE>
<TEXT>
Hükümet, PKK ile temastan haberdar mı 
     SERPİL ÇEVİKCAN Ankara 

     Cumhurbaşkanı Ahmet Necdet Sezer, Genelkurmay Başkanı Org. Hilmi Özkök ve Başbakan Erdoğan, dün üçlü bir zirve gerçekleştirdi. Görüşmede Genelkurmay’ın PKK-Irak ve PKK-Kürt meselesi eksenli gelişmelerden duyduğu kaygıların hükümete iletildiği öğrenildi. 
     Erdoğan, haftalık görüşme için saat 15.30’da Köşk’e geldi. Saat 14.30’da Sezer’in makamına gelen Özkök, Başbakan’ı da bekledi ve yarım saat süren üçlü bir görüşme yapıldı. Özkök’ün isteği üzerine üçlü gerçekleşen görüşmede operasyonun ardından Kuzey Irak’ta ortaya çıkan tablo ve ABD - PKK teması konusunda Genelkurmay’ın bazı soru işaretleri Çankaya’ya taşındı. 
     Görüşmede Özkök, ABD’nin Ankara Büyükelçisi Robert Pearson’ın, "PKK - KADEK ile temastan Türk hükümetinin haberi var" açıklamasının mahiyetini konu etti. Özkök’ün hükümetin bu temaslardan hangi ölçüde bilgi sahibi olduğu yolunda soruları gündeme getirdiği öğrenildi. Özkök’ün "bu sürecin nereye varacağı konusunda" taşıdıkları kuşkuları da hükümete ilettiği belirtildi. 
     Başta "topluma yeniden kazandırma" tasarısı olmak üzere Kürt sorunu ve PKK konusunda atılan ve hükümetçe vaat edilen adımlar da görüşmede gündeme geldi. Özkök, hem Kuzey Irak’taki temaslar, hem de bundan sonra yapılacak yasal düzenlemelerde çok dikkatli olunması gerektiğini vurguladı. 

</TEXT>
</DOC>
