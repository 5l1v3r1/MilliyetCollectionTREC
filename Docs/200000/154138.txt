<DOC>
<DOCNO> 154138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/magazin/mag01.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
8'de 8 kusurlu Akkaya'ya 8 ay hapis 
</HEADLINE>
<TEXT>

     ESRA ALUS İstanbul 

     Ortaköy'de iki kişinin yaralandığı trafik kazasında 8'de 8 kusurlu bulunan Deniz Akkaya, 8 ay hapis cezasına çarptırıldı. Akkaya'nın cezası para cezasına çevrildi. İstanbul 7. Asliye Ceza Mahkemesi'ndeki duruşmaya, Akkaya ve diğer sanık İhsan Yapıcı katılmadı. Mahkeme, bilirkişi raporu çerçevesinde, kaza sırasında aniden anayola çıktığı iddia edilen Yapıcı'nın kusurlu olmadığını belirterek, beraatına karar verdi. Akkaya'ya ise 8 ay hapis cezası verildi. 
     
     Paraya çevrildi 
     Kararda, 19 Eylül 2001'de, Berna Sabbek Müjde ve Murat Yüzer'in de bulunduğu Akkaya yönetimindeki 34 RRR 38 plakalı aracın, tedbirsizlik ve dikkatsizlik sonucu kontrolden çıkarak reklam panosu ile direğe çarptığı anlatıldı. Müjde'nin 25 gün, Yüzer'in de 7 gün işgücünden kalacak şekilde yaralandığı kaydedildi. Akkaya'nın bilirkişi raporu ile 8'de 8 oranında kusurlu olduğu ve olay gecesi alkollü olduğu belirtildi. Mahkeme, Akkaya'nın hapis cezasını, 1 milyar 138 milyon 924 bin 520 lira ağır para cezasına çevirdi. 
     


MAGAZİN 












</TEXT>
</DOC>
