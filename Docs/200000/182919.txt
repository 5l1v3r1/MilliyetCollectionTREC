<DOC>
<DOCNO> 182919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko24.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Mevduat güvencesi aşamalı olarak kaldırılacak 
</HEADLINE>
<TEXT>

     Devlet Bakanı Ali Babacan, Yatırımcı Konseyi toplantısının, gelecek yıl bahar aylarında yapılacağını söyledi. 
     Babacan, Hazine'de düzenlediği basın toplantısında soruları yanıtlarken, Yatırımcı Konseyi toplantısının ne zaman yapılacağı konusunda bir soruya yanıt olarak, Yatırım Ortamını İyileştirme Koordinasyon Kurulu diye bir kurulun olduğunu ve bu kurulun 21 tane yasa tasarısının altyapısını hazırladığını, bunların yedi tanesinin de uygulamaya sokulduğunu bildirdi. 
     Bu kurulun çalışmalarını tamamlamasının ardından, Yatırımcı Konseyi'ni toplayacaklarını belirten Babacan, bu Konseyin katılımcılarının da, ABD'nin, Avrupa'nın ve Japonya'nın önde gelen kuruluşlarının başkanları olduğunu, ayrıca Uluslararası Para Fonu IMF Başkanı Horst Köhler ile Dünya Bankası Başkanı James Wolfensohn'un, bu konseye özel ilgilerinin bulunduğunu söyledi. 
     Babacan, 1.5 ay önce, gerek Wolfensohn'a, gerekse Köhler'e gönderdiği bir mektupla, onlar için uygun olan konsey toplantısı tarihini sorduğunu ifade ederek, her iki yetkilinin de gelecek yıl bahar aylarının daha uygun olacağı görüşünde olduğunu, toplantının bahar aylarında yapılacağını kaydetti. 
     Ali Babacan, bahara kadar olan süreçte ise aralık ayında, Avrupa'daki şirketlerin üst düzey yetkililerini Türkiye'de toplayacaklarını da vurguladı. 
     
     İMAR BANKASI'NIN MALİYETİ... 

     Babacan, İmar Bankası olayının, ekonomiye maliyetine ilişkin bir soruya karşılık, İmar Bankası'ndaki konuların Türk bankacılık tarihinde hiç rastlanmamış, dünya bankacılık tarihinde de ender görülen olaylardan bir tanesi olduğunu kaydetti. 
     Halktan toplanan mevduatın büyük bir bölümünün bankanın resmi kayıtlarına girmediğini, gerçekte varolmayan Hazine bonolarının satıldığını vurgulayan Babacan, bu konuda, Bankacılık Düzenleme ve Denetleme Kurumu BDDK , Hazine ve Merkez Bankası'ın üçlü çalışmasına devam ettiğini, konunun incelendiğini söyledi. 
     Babacan, İmar Bankası ile ilgili konuların çözümüyle ilgili olarak ençok önem verilen noktanın, ekonominin genel makro dengelerine hiçbir şekilde zarar vermeyecek şekilde çözülmesi olduğunu vurguladı. 
     Ali Babacan, teknik düzeydeki çalışmaların henüz tamamlanmaması nedeniyle, çalışmaların ne kadar süreceğinin belli olmadığını da ifade etti. 
     
     IMF HEYETİNİN GELİŞİ... 

     Bakan Babacan, IMF heyetinin, Altıncı Gözden Geçirme ile ilgili olarak ne zaman geleceğine ilişkin bir soruya karşılık ise IMF heyetinin, 25 Eylül'de Türkiye'ye geleceğini ve Altıncı Gözden Geçirme çalışmalarının resmen bu tarihte başlayacağını kaydetti. 
     
     TÜRK TAHVİLLERİNE İLGİ... 

     ABD'deki roadshow turunun ardından, Türk tahvillerine karşı yoğun bir ilginin olduğunu belirten Babacan, bir yatırımcı bankasının hazırladığı rapora da değinerek, bu turun ardından, Türk tahvilleri konusunda negatif ya da nötr durumda bulunan kilit konumdaki yatırımcıların olumlu pozisyona geçtiklerini ifade etti. 
     Bu ilgi sonucu dolar cinsinden bir tahvil ihracı yetkilendirmesinde bulunduklarının altını çizen Babacan, bu tahvile olan ilginin, Londra ve ABD piyasasındaki tekliflerin alınmasından sonra belli olacağını kaydetti. 
     
     GÜNDEMDE ERKEN SEÇİM YOK... 

     Babacan, erken seçime ilişkin bir soruya karşılık, dünkü MKYK toplantısında, Başbakan Recep Tayyip Erdoğan'ın, bir anket sonucunu incelediğini ve gayet olumlu gelişmeler olduğunu söylediğini belirterek, ''gündemimizde bir erken seçim yok'' yanıtını verdi. 
     
     DÜNYA BANKASI KREDİLERİ... 

     Dünya Bankası'nın, enerji sektörü kredilerine ilişkin bir soruya karşılık ise enerji sektörüne ilişkin çalışmaların, hem EPDK hem de Enerji Bakanlığı tarafından sürdürüldüğünü belirten Babacan, bu konudaki sürecin biraz uzun olabileceğini, ancak bunun bir aksama olduğu anlamına gelmemesi gerektiğinin altını çizerek, şuanda Dünya Bankası ile ciddi bir sorunlarının olmadığını kaydetti. 
     
     DUBAİ TEMASLARI... 

     Babacan, IMF-Dünya Bankası yıllık toplantılarını yapılacağı Dubai'deki temasları konusunda da, Dubai'de, bakanlararası görüşmelerin yanı sıra, özel sektör temsilcileriyle de görüşeceklerini belirterek, Dubai'deki toplantılara resmi guvernör sıfatıyla katılacağını bildirdi. 
     
     MEVDUATA GÜVENCE... 

     Bakan Babacan, bankalardaki mevduata verilen devlet güvencesinin kaldırılması konusundaki bir soruya, bu güvencenin aşama aşama, belirli bir takvim içinde kaldırılacağını, bu güvencenin kaldırılmasının geriye yönelik uygulanmasına yönelik bir düzenlemenin de kesinlikle olamayacağını kaydetti. 
     Hazine'nin, sadece mevduata değil, bankacılık sisteminin tüm pasiflerine bir güvence verdiğini hatırlatan Babacan, bunun dünyada eşi benzeri görülmemiş bir durum olduğunu ve bunun da mutlaka normal duruma getirilmesi gerektiğini söyledi. 
     Mevduata olan güvencenin aşamalı olarak kaldırılması konusunda, BDDK'nın gelecek yıl Temmuz olarak bir tarih telaffuz ettiğini hatırlatan Babacan, bu tarihin de dikkate alınacağını, nihai hedefin, iki yıl sonra Türkiye'de mevduata verilecek güvencenin Avrupa Birliği AB standartlarında olacağını bildirdi. 
     
     EK VERGİLER... 

     IMF'nin, ek vergilerin 2004 yılında da sürdürülmesini isteyip istemediğini ilişkin bir soruya yanıt olarak Babacan, 2004 yılı bütçesinin, yüzde 6.5'luk faiz dışı fazla hedefiyle uyumlu bir bütçe olmasının temel amaçları olduğunu belirterek, bu çalışmaların yeni başladığını, 17 Ekim tarihinde bütçenin Meclis'e sevkedileceğini kaydetti. 
     Babacan, bütçe kalemlerinin, 17 Ekim'e kadar değişiklik gösterebileceğini belirterek, IMF'nin de, ek vergilerin sürdürülmesi konusunda bir tavsiyesi olmadığını ifade etti. 

     
</TEXT>
</DOC>
