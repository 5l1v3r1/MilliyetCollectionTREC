<DOC>
<DOCNO> 177229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko47.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık alımları 10-15 Eylül'de... 
</HEADLINE>
<TEXT>

     2003 ürünü fındık alımlarının 10 veya 15 Eylül'de, 50 kooperatif bölgesinde, 90 alım ekibiyle gerçekleşeceği açıklandı.. 
     FİSKOBİRLİK Yönetim Kurulu Başkanı Salih Erdem, yaptığı açıklamada, amaçlarının ilk etapta ürününü satmak zorunda kalan küçük üreticilerin fındığını almak olduğunu ifade ederek, ''Fındık alımları 10 veya 15 Eylül'de 50 kooperatif bölgesinde, 90 alım ekibiyle aynı anda başlayacaktır. Depo sorunumuz yoktur. Bu 2003 alım kampanyasında gayemiz, fazla mal alarak stok etmek değil, piyasada dengeyi kontrol etmektir'' dedi. 
     Türkiye'nin fındıktan elde ettiği gelirin her yıl gerilediğini belirten Erdem, ''Özellikle son 10 yılda düşük fiyattan dolayı, 400 milyon dolar kaybımız vardır. Bu yıl hedefimiz piyasayı kontrol altında tutarak Türkiye'ye 800 milyon dolar gelir sağlamaktır'' diye konuştu. 
     Fındık üreticisine önemli görevler düştüğünü kaydeden Erdem, üreticinin fındığını pazara birden değil, ihtiyacı kadar indirmesi gerektiğini vurguladı. 
     Öte yandan, fındık üretiminin yapıldığı bölgelerde bulunan yaklaşık 150'ye yakın ziraat odasının, FİSKOBİRLİK'e asgari 10 milyar, azami 50 milyar olmak üzere 10 trilyon lira civarında borç vereceği bildirildi. 
     
</TEXT>
</DOC>
