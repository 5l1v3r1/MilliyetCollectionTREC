<DOC>
<DOCNO> 167597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/yasam/yas01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHŞET GECESİ 
</HEADLINE>
<TEXT>

Ankara'da bitişiğinde düğün salonu bulunan bir benzin istasyonu, düğün sırasında havaya uçtu. Olayda 7'si ağır 189 kişi yaralandı. Binaların boşaltılması faciayı önledi 
     TOLGA ŞARDAN, ÖNDER YILMAZ, YILDIZ YAZICIOĞLU, SELMAN EKİCİ, GÖKÇER TAHİNCİOĞLU 

     Ankara'da şehrin merkezinde, bitişiğinde düğün salonu bulunan bir benzin istasyonu, düğün sırasında patladı. Olayda 7'si ağır 189 kişi yaralandı. 46 kişi de yatılı tedavi görüyor. Büyük patlamadan önce küçük çaplı bir patlama olması ve salon ile çevredeki binaların boşaltılması, yüzlerce kişinin yaşamını yitirmesini önledi. 
     Ankara'nın Türközü Mevkii'nde birbirine paralel iki caddenin arasında yer alan, bitişiğinde düğün salonunun da bulunduğu 3 katlı bir binanın altındaki Cingöz Benzin İstasyonu'nda, dün akşam 21.00 sıralarında, LPG tankerine boşaltım yapılırken patlama meydana geldi. Tankerin alev almasıyla meydana gelen patlamanın etkisiyle, yaklaşık 300 kişinin bulunduğu düğün salonu ile çevredeki binaların camları patladı. Hafta sonu olması nedeniyle düğün yapılan salonda bulunanlar ve çevre binalarda oturanlar, bulundukları yeri tahliye etti. Tahliye sürerken tankerin patlamasıyla çıkan yangın, benzin istasyonunun petrolün depolandığı ana deposuna ulaştı. Alevler içinde kalan ana depo patladı ve istasyon alev topuna dönüştü. Patlamanın şiddetiyle, çevrede oturanların bir bölümü, kendilerini pencere ve balkonlardan aşağı attı. Bir gecekondunun çöktüğü patlamada, çevredeki binaların camları kırıldı. İstasyonun ve çevre binaların alev içinde kalması nedeniyle çok sayıda kişi yaralandı. Yaralılar, çevredekilerin yardımıyla hastanelere götürülürken, üçüncü ve dördüncü patlamalar meydana geldi. 
     Benzin istasyonunun bulunduğu alana yakın bölümde açık çay bahçesinin bulunduğu ve burada da kına gecesi yapıldığı ortaya çıktı. Bu sırada meydana gelen patlama nedeniyle yaralanan çok sayıda kişi de hastanelerde tedaviye alındı. Yaralanan damat Zafer Akyol, Numune Hastanesi'nde tedaviye alındı. 
     İstasyonun yanındaki binanın çatısı da alev aldı. İtfaiyenin olay yerine hızlı gelmesi, yangının bölgeye yayılmasını engelledi. İtfaiye ve sivil savunma uzmanları, yaklaşık 3 saatlik bir çalışmayla yangını söndürebildi. 
     
     Erdoğan geldi 
     Başbakan Erdoğan, olayı duyar duymaz, eşiyle birlikte olay yerine geldi. Adalet Bakanı Cemil Çiçek ve Sağlık Bakanı Recep Akdağ'ın eşlik ettiği Erdoğan, yetkililerden bilgi aldı. Erdoğan, eşi ve bakanlarla Ankara Numune Hastanesi'ne de giderek yaralılarla görüştü. Cumhuriyet Savcısı Ahmet Mutlu da olay yerinde ilk incelemeyi yaptı. Polis, istasyonun sahibi Sedat Çelik ile benzinlikte çalışan iki kişiyi gözaltına alırken, düğün salonunu boşaltan iki polisin, ikinci patlama nedeniyle ağır biçimde yaralandığı öğrenildi. Patlamalarda 1 tanker ve 4 araba infilak etti, 8 araba da kullanılamaz hale geldi istasyonun çevresindeki 100 konut da ağır hasar gördü. 
     
     Yine facia sonrası önlem 
     Erdoğan, Numune Hastanesi çıkışında, "Bütün benzin istasyonlarını isk n bölgelerinden kaldıracağız" dedi. Akdağ ise "Henüz ölüm vakası yoktur. diye konuştu. 
     
Alevler her yeri sardı      Benzinliğe 20 metre mesafedeki gecekonduda yaşayan Şükrü Yenipınar, "İlk patlamanın ardından ben kaçarken büyük depo patladı. Ayaklarım yandı. Alevler bir anda evimi de sardı" dedi. 
     Olayı yaşayan Tekin Kerim ise "İlk patlamada evimin camı, penceresi aşağı indi. Patlamayla herkes kaçmaya başladı. Kaçarken, ateşin sıcaklığını ensemde hissettim. Birinci patlamayla ikinci patlama arasındaki sürede düğün salonunu boşaltmaya çalıştılar. İzdiham oldu. Kurtulanlar kurtuldu. İnsanlar yerde sürünüyordu. Yerden gökyüzüne bir kilometre yüksekliğinde alev topu yükseldi" diye konuştu. 
     

</TEXT>
</DOC>
