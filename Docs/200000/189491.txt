<DOC>
<DOCNO> 189491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/yilmaz.html </URL>
<DATE> 2003/10/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erivan'a Türk bayraklı ilk seferi gerçekleştiren Flyair, Ararat Oteli'nde ağırlandı 
</HEADLINE>
<TEXT>
   Ermenistan sınırı havadan açıldı... 
   Türkiye ve Ermenistan dışişleri bakanlarının girişimleri ile Ermenistan sınır kapısının açılması yönündeki girişimler hava trafiğinin başlamasıyla yumuşama sürecine girdi 
   
   Ermenistan'a son iki yılda ikinci gidişim, ikisi de Türkiye - Ermenistan ilişkilerinde ilkleri kapsıyor... 16 Ekim saat 13.00'den başlayayım özel havayolu şirketi Flyair'ın İstanbul - Erivan seferinin başladığı ilk günden. 80 kişilik davetli grubu, Flyair'in sahibi Mehmet Hasasançebi ile birlikte, Ermenistan'ın başkenti Erivan'daki Ararat Ağrı Dağı Oteli'nde Ermenistan Dışişleri mensuplarının da katıldığı bir davette ağırlandı. 
   Ermenilerin çoğunlukta olduğu Azerbaycan'ın Yukarı Karabağ bölgesinde yaşanan iç savaş nedeniyle, Türkiye komşusu Ermenistan ile arasındaki sınır kapısını kapamıştı. Son iki yıldır her iki ülkenin başta işadamları olmak üzere lobi güçleri harekete geçerek, sınır kapısını açtırmaya, Ermenistan ile kapalı olan diplomatik ilişkileri yeniden canlandırmaya çalışıyorlardı. 
   Geçtiğimiz günlerde Dışişleri Bakanı Abdullah Gül ile Ermenistan Dışişleri Bakanı Vartan Oskanyan New York'ta biraraya gelmiş ve sınır kapısının açılması yönünde görüşmüşlerdi. Bu görüşmenin üzerinden çok geçmeden ABD Ankara Büyükelçisi Edelman'ın söylediği iddia edilen, "Ermenistan sınır kapısını açtırmasını biliriz" cümlesi Türk kamuoyunu meşgul etti. 
   
   Dışişleri ağırladı 
   Tüm bu gelişmeleri bir kenara not ettikten sonra, en sıcak gelişme de havada yaşandı. AKP İstanbul İl Yönetim Kurulu Üyesi Şule Kılıcarslan ile Ermenistan'da faaliyet gösteren Tower Aviation şirketinin sahibi Dikran Altun, Ankara'ya uzanan lobi atağına geçtiler. İkili geçtiğimiz Mayıs ayından itibaren, çok sayıda özel havayolu şirketine Erivan'a uçuş teklifi götürdüler, biri kabul etti, Flyair. Pazartesi ve Perşembe günleri İstanbul'dan Erivan'a uçacak olan Flyair, böylece cirosuna yılda 950 bin dolar ekleyecek projeye imza attı. 
   Ermenistan havayolu şirketi Armavia, İstanbul'a haftada 3 kez sefer düzenliyor ve İstanbul - Erivan arasındaki ticareti besliyordu. Pazarın rakipsiz şirketi Armavia 427 dolar olan bilet ücretini, Flyair'in seferlere başlaması ile 327 dolara çekti. Flyair ise promosyonlu uçuşlara 257 dolardan başladı. 
   Ermenistan - Türkiye ilişkilerinde son iki yılda yaşanan ilklerden bir diğeri de, Kılıcarslan'ın AKP'nin yanı sıra taşıdığı Avrasya Derneği Başkanlığı şapkasından çıkmıştı. 8 Mart Dünya Kadınlar Günü'nü sivil toplum örgütü temsilcisi ve akademisyenlerden oluşan 10 kişilik bir grup Erivan'da Kafkas Kadınlar Birliği davetlisi olarak geçirdik. 
   16 Ekim resepsiyonunun ev sahibi, Ermenistan Dışişleri Bakanı Oskanyan'ın eşiydi. Dışişleri Bakanlığı Ortadoğu Masası şefi Karen Mirzoyan Orhan Pamuk kitaplarını okuyor , Dışişleri Bakanlığı Türkiye Masası Şefi Anahid Harutunian ve milletvekili Hermine Naghdalyan, Ermenistan'daki AB Ticaret Odası Başkanı Hovhannes Igityan da davette hazır bulundu. 
   Türkiye tarafının siyasi temsilcileri TBMM eski Başkanı Sabit Osman Avcı ve AKP İstanbul İli Başkan Yardımcıları Murat Yalçıntaş ile Metin Külünk oldu. Davetli mozaiği ve siyasi çabalar gösteriyor ki, sınır kapısının açılışı için geri saymaya başlayabiriz. 
   
      Sıra Bağdat seferinde    Avrasya Derneği Başkanı Kılıcarslan ve turizmci Altun ile birlikte uçaktaki konuklarına seslenen Flyair'in sahibi Mehmet Hasançebi, 1988'den beri göklerde. Merkezi Hollanda'da bulunan Sultan Reizen, HTC Reizen ve Paşa Tours'un sahibi olan Hasançebi'nin Genel Koordinatörü Kaya Nomaler, bugün MNG Havayolları'na geçen Yavuz Çizmeci ve Ahmet Özal ortaklığı ile kurulan Sultan Air'ın da Genel Müdürüydü. Türkiye'ye yılda 250 milyon dolar döviz getiren Flyair, Onur Air'dan sonra ikinci büyük özel havayolu şirketi olarak Avrupa ülkelerinin yanı sıra gittiği Suriye ve İran pazarına Irak'ı da ekleyecek. 
   
   Flyair'dan sonra Hülya    Ulaştırma Bakanı Binali Yıldırım'ın vergilerin inmesi karşılığında, 70 milyon liraya Trabzon uçuşu şartı ile bağladığı Flyair'dan, bakana bir jest geldi, 69 milyona uçacaklar. Bu jest Flyair ile işadamı Ali Şen ve Hülya Avşar'ın eşi Kaya Çilingiroğlu ortaklığı girişimini bozdu. Şen ile Çilingiroğlu, butik hizmet verecek iç hat uçuşları için kendi havayolu şirketleri Hülya'yı kurmaya hazırlanıyor. 
   
      
   
</TEXT>
</DOC>
