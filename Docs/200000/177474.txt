<DOC>
<DOCNO> 177474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo09.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Süreyya piste çıkıyor... 
</HEADLINE>
<TEXT>

     9. Dünya Atletizm Şampiyonası, yarın Fransa'nın başkenti Paris'te başlıyor. 
     Saint-Denis'deki 71 bin kişilik Stade De France'da 9 gün sürecek olan şampiyonada, bayanlar 1500 metrede altın madalyaya en yakın sporcu olarak Avrupa Şampiyonu Süreyya Ayhan gösteriliyor. Böylece Dünya Şampiyonası'nda ilk kez bir Türk atleti, bir kategoride şampiyonluğun en büyük adayı oldu. 
     Şampiyonaya, 1054'ü erkek, 848'i bayan olmak üzere toplam 1902 atletin katılacağı açıklandı. Bu atletlerden 3'ü ise Türk sporcusu. Şampiyonada Türkiye'yi Süreyya Ayhan bayanlar 1500 metrede, Elvan Abeylegesse bayanlar 5 bin metrede ve Yusuf Zepak erkekler maratonda temsil edecek. 
     Süreyya Ayhan, 1500 metrede 27 Ağustos Çarşamba günü TSİ 22.15'de başlayacak ilk tur seçmelerinde yarışacak. Bu kategoride yarı final yarışması 29 Ağustos Cuma günü 22.30'da koşulacak. 1500 metrenin finali ise 31 Ağustos Pazar günü 19.20'de gerçekleştirilecek. 
     Elvan Abeylegesse'nin de yarışacağı bayanlar 5 bin metrede seçmeler 26 Ağustos Salı günü TSİ 20.05'de başlayacak, 30 Ağustos Cumartesi günü de 19.35'de final koşulacak. 
     Şampiyonada Türkiye'yi temsil edecek diğer Türk sporcusu Yusuf Zepak da 30 Ağustos Cumartesi günü saat 15.20'de başlayacak erkekler maraton yarışında koşacak. 
     Şampiyonanın ilk gününde erkekler gülle atma ve bayanlar 10 bin metrede madalyalar sahiplerini bulacak. 
     2. gün bayanlar 20 kilometre yürüyüş, heptatlon, erkekler 10 bin metre ve bayanlar 100 metrede final yarışmaları yapılacak. 
     3. gün erkekler çekiç atma, bayanlar sırıkla yüksek atlama, erkekler yüksek atlama, erkekler 3 adım atlama, bayanlar disk atma ve erkekler 100 metrede madalyalar sahibini bulacak. 
     4. gün bayanlar 3 adım atlama, erkekler disk atma, bayanlar 800 metre, erkekler 3 bin metre engelli ve erkekler 400 metrede finaller gerçekleştirilecek. 
     5. gün erkekler 50 kilometre yürüyüş, bayanlar gülle atma, bayanlar 100 metre engelli, erkekler 1500 metre, dekatlon ve bayanlar 400 metrede dereceye girenler belli olacak. 
     6. gün erkekler sırıkla yüksek atlama, bayanlar çekiç atma, bayanlar 200 metre ve bayanlar 400 metre engellide madalya mücadelesi yapılacak. 
     7. gün erkekler uzun atlama, erkekler 200 metre, erkekler 400 metre engellide final koşulacak. 
     8. gün erkekler maraton, bayanlar cirit atma, erkekler 110 metre engelli, bayanlar uzun atlama, bayanlar 5 bin metre ve bayanlar 4x100 metrede madalyalar sahiplerini bulacak. 
     9. ve son gün ise 9 kategorinin tümünde finaller gerçekleştirilecek. Bu kategoriler, bayanlar maraton, bayanlar yüksek atlama, erkekler cirit atma, erkekler 800 metre, erkekler 4x100 metre, bayanlar 1500 metre, erkekler 5 bin metre, bayanlar ve erkekler 4x400 metre. 
     
     BAZI ÜNLÜ ATLETLER YOK 
     31 Ağustos'ta sona erecek şampiyonada bazı atletler yer alamayacak. 
     Bayanlar maratonda dünyanın en iyi derecesini elinde bulunduran İngiliz atlet Paula Radcliffe, kaval kemiğindeki sakatlığı ve yakalandığı bronşit nedeniyle şampiyonaya katılamayacak. 
     Sağlık sorunları nedeniyle bir süre önce maratonda değil, bayanlar 10 ve 5 bin metrede yarışacağını açıklayan ve bu kategorilerde favori olarak gösterilen Radcliffe, daha sonra bu dallarda mücadele edemeyeceğini bildirmişti. 
     5 dünya şampiyonluğu bulunan ABD'li bayan atlet Marion Jones, temmuz ayında doğum yaptığı için şampiyonaya katılamıyor. 
     Bayanlar uzun atlamanın ünlü ismi 38 yaşındaki Alman atlet Heike Drechsler de aşil tendonundaki sakatlık nedeniyle şampiyonada yer alamayacak. 
     Atletizmseverler, bir süre önce sporu bıraktığını açıklayan Avustralyalı ünlü bayan atlet Cathy Freeman'ı ve siyatik ağrıları olduğunu belirten bayanlar 400 metrenin favorilerinden Marie Jose Perec'i de izleyemeyecekler. 
     
</TEXT>
</DOC>
