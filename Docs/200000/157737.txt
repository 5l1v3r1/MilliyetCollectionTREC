<DOC>
<DOCNO> 157737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/spor/aspo.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MAÇI SATMAK ZATEN HARAM 
</HEADLINE>
<TEXT>

Beşiktaş ile anlaşmasına rağmen Kartal'a golünü atan Ahmed Hassan, son dönemde çok zor günler geçirdiğini söyledi, "Söylentiler karşısında daha hırslandım. İyi oynamak zorundaydım" dedi 
     NECMİ KEPÇETUTAN 

     Dedikodulara cevap 
     GELECEK sezon Beşiktaş formasını giymesi kesinleşen Ahmed Hassan, buna rağmen son maçında Kartal'ın filelerini havalandırıp, "Maçı sattı" iddialarına cevap verdi. Hem Galatasaray, hem de Siyah - Beyazlılar'ın teklif yaptığı dönemde iki takımla karşılaştıklarını vurgulayan Mısırlı golcü, "Gençlerbirliği benim hakkımı verdi. Dedikodu olmasın diye iyi oynamalıydım. Kimsenin maçı sattı diye düşünmesini istemezdim. Bu herşeyden önce haramdır" ifadesini kullandı. 
     
     'Hacca gideceğim' 
     BU sıralarda kendini Allah'a emanet ettiğini ve yardım etmesi için dua ettiğini vurgulayan Gençlerbirliği'nin yıldızı, özel hayatında da dinine bağlı bir insan olduğunu belirtti. Ahmed, sözleşmesine oruç konusunda bir madde koydurmadığını, ancak sözlü olarak bunu ilettiğini ifade etti. Mısırlı oyuncu, "Performansımın düşmesi bir yana asıl oruç tutmazsam rahatsız olurum. 13 yıldır böyle oynuyorum. 3 kez umreye gittim. İnşallah yakında hacı olacağım" dedi. 
     
     'Referansım Lucescu' 
     BEŞİKTAŞ Teknik Direktörü Lucescu'nun kendisini daha Denizlispor'da oynarken istediğini de açıklayan Ahmed Hassan, "O dönemde bonservis sorunum vardı, olmadı. Hatta bana 'İtalya'ya gitmek istersen beni referans gösterebilirsin' demişti" diye konuştu. Rumen teknik adamı öven Mısırlı futbolcu, "İtalya'da, Rumen milli takımında, Galatasaray'da Beşiktaş'da yaptıkları ortada. Bunlar tesadüf değil. İyi bir teknik adam" yorumunu yaptı. 
     
     'Sergen ile coşarız' 
     GENÇLERBİRLİĞİ'NDE bulunduğu günlerde çok rahat ettiğini de belirten Mısırlı golcü, Beşiktaş'ta Sergen ile büyük başarılara imza atacaklarını ifade etti. Ahmed, "Sergen'in kendine has stili var. Beşiktaş orta sahası zaten iyi oyunculardan kurulu. Bu benim daha çok çalışmamı sağlar. Gençlerbirliği'nde çok gol attım. Beşiktaş'ta bu sayı daha da artar" derken, Kartal'ı tercih etmesindeki en büyük nedenin paradan çok Şampiyonlar Ligi olduğunu vurguladı. 
     

</TEXT>
</DOC>
