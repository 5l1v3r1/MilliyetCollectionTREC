<DOC>
<DOCNO> 171861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun10.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlar Irak'a gidiyordu 
</HEADLINE>
<TEXT>

   Samsun'da üç TIR'da ele geçirilen binlerce mermi ve silahın Irak'a götürüldüğü ortaya çıktı. Yakalanan 25 kişiden 6'sı tutuklandı 
      İSMAİL AKDUMAN Samsun DHA 

   
   Samsun Emniyet Müdürlüğü Kaçakçılık ve Organize Suçlarla Mücadele Şubesi ekipleri, 21 Temmuz 2003 tarihinde Pekdemirler Uluslararası Nakliye Şirketi'ne ait üç TIR'a "Cephane" kod adıyla operasyon düzenledi. İlaç yüklü olduğu beyan edilen TIR'ların gizli bölümlerinde 37 bin 83 tabanca mermisi, biri altın kaplama 20 tabanca, bir kalaşnikov tüfek, 538 av tüfeği ile 120 kalaşnikov mermisi, 15 av tüfeği ele geçirildi. Genişletilen operasyon sonucu üç TIR'la 12 otomobile el konulurken, ikisi kadın 25 kişi gözaltına alındı. 
   
   6 kİŞİ serbest 
   Aralarında Pekdemirler Uluslararası Nakliye Şirketi'nin ortaklarından olan ve 2000 yılında 200 kilo eroinle yakalandığı için Hollanda'da tutuklanan ve cezaevine konulan Mustafa Pekdemir'in kızı Şule Pekdemir'in de bulunduğu 6 kişi serbest bırakıldı. 
   
   Mahkemeye sevk 
   Yasadışı yollardan silah ve mermi sokmak suçlamasıyla mahkemeye çıkarılan 19 kişiden 6'sı ise tutuklanarak cezaevine konuldu. Diğerleri ise tutuksuz yargılanmak üzere serbest bırakıldı. 
   Tutuklu Cavit Teciroğlu'nun 60 şebekenin elebaşı ve Pekdemir'in ortağı olduğu belirtildi. 
   
   MERMİLER ÇEK MALI 
   TIR'ın gizli bölümlerinde ele geçirilen mermi ve silahların, Çek Cumhuriyeti'nden alındığı ve Kapıkule Sınır Kapısı'ndan yurda sokulduğu tespit edildi. Samsun Emniyet Müdürü Tekin Akın da "Cephanenin Irak'a götürüldüğüne ilişkin istihbaratımız vardı" dedi. Yetkililer, ele geçirilen malzemenin piyasa değerinin yaklaşık 300 milyar lira olduğunu belirtti. 
   TIR'ların normal güzerg hının Sivas üzerinden doğuya doğru olduğu, ancak yakın takibe alınan kaçakçıların şüphe üzerine güzerg h değiştirip Karadeniz'e girdiği belirtildi. 
   
   Interpol devrede 
   Mermi ve silahların Irak'ta ABD askerlerine karşı mücadele eden Baas militanlarına götürüldüğü yolundaki araştırma sürüyor. Polis, şebekenin yurtdışı bağlantılarının tespit edilebilmesi için Interpol'le de temas kurdu. 
   
   
</TEXT>
</DOC>
