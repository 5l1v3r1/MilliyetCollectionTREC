<DOC>
<DOCNO> 154326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko07.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurullara dokunmayın İhaleyi sulandırmayın 
</HEADLINE>
<TEXT>

Hisarcıklıoğlu, "Sorumsuzluklarımızı BDDK'ya yıkmayalım. Özerk kurullara dokunulmamalı. İhale Kanunu ile oynanırsa itiraz ederiz" dedi 
     SEÇKİN ÜREY Gaziantep 

     TOBB Başkanı Rifat Hisarcıklıoğlu, "Yönetim hatalarına ve savaşa karşın son bir - iki ayı kazasız atlatmamızın temel sebebi son iki yılda gerçekleşen yapısal değişimdir" dedi. 
     Gaziantep'te toplanan Sanayi Odaları Konseyi'nde konuşan Hisarcıklıoğlu, hükümetin üst kurullar için planladığı değişiklikleri eleştirdi. "Hafıza - i beşer, nisyan ile malüldür" deyimini kullanan Hisarcıklıoğlu, yara sarma edebiyatı ile vakit geçirileceğine bu kurumların değerinin anlaşılması gerektiğini söyledi. Hisarcıklıoğlu, "Ekonomimiz kırılgan bir fay üzerinde. BDDK'yı geç kurmakta ısrar ettiğimizi, bu sebeple iki kriz yaşadığımızı unutup, sorumsuzluklarımızdan BDDK'yı sorumlu tutuyoruz. Pahalı enerji anlaşmalarından EPDK'yı mı sorumlu tutacağız " dedi. 
     
     'Tepkisiz kalmayız' 
     Bingöl depreminin Türkiye'nin idari yapısındaki çöküşün göstergesi olduğunu belirten Hisarcıklıoğlu, facia ortadayken kamu ihale sistemini sulandırmaya çalışmanın, by - pass etmek gibi öneriler getirmenin iyi niyetli olduğunun iddia edilemeyeceğini belirtti. Hisarcıklıoğlu, "Karne ticaretlerinin kesileceğini gören bir kısım bürokratların teşvikiyle siyasilerin bu yönde ifade verdiğini üzülerek görmekteyiz. Eski sistemin nelere yol açtığı ortada. Kamuoyunun da piyasaların da tepkisiz kalmayacağı bilinmeli" diye konuştu. 
     
     'Derviş'in değil' 
     Sanayi ve Ticaret Bakanı Ali Coşkun, "Krizlere vesile olmaya gelmedik. Annem 'Oğlum onlara uyma, ahlakın bozulur' derdi. Biz de uymayacağız" dedi. 
     "Ekonomideki canlanma, Derviş'in politikalarının devamıymış gibi gösteriliyor. Bu yanlıştır" diyen Coşkun, Hisarcıklıoğlu'nun özerk kurulları savunan sözlerine yanıt verirken de "Devlet içinde devlet olamaz. Siyasi otoritenin dışında başka otorite olamaz" dedi. 
     Çevre Bakanı Kürşat Tüzmen de Merkez Bankası'nı eleştirdi. Tüzmen, "Dalgalı kurda devalüasyon olmadan, ihracatçının nefesini kesmeden ufak ayarlamalar yapılabilir. Vakit şu andır" dedi. 
     

</TEXT>
</DOC>
