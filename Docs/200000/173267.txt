<DOC>
<DOCNO> 173267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/aspo.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'İN IŞIĞI SÖNDÜ 0-0 
</HEADLINE>
<TEXT>

   Sarı - Lacivertli takım, bu sezon 2. Lig'de ter dökecek olan Kocaelispor önünde vasatı aşamadı, Türkiye'deki ilk sınavından geçer not alamadı 
      
   Kilidi açamadı 
   AVRUPA'DA yaptığı beş hazırlık maçından dördünü kazanan Fenerbahçe, geçen sezon Süper Lig'den düşen Kocaelispor ile oynadığı hazırlık maçında bekleneni veremedi. Sezon açılış nedeniyle Yeşil - Siyahlı ekibin İzmit'te konuğu olan Sarı - Lacivertli ekip, rakibine pozisyon bırakmamasına karşın kilidi açacak anahtarı bir türlü bulamadı. 
   
   Direğe tosladı 
   İKİNCİ yarıda elektriklerin kesilmesi nedeniyle yaklaşık 25 dakika duran karşılaşmada 68. dakikada Hooijdonk'un bir vuruşu direkten döndü. Hollandalı golcünün bir kafa şutu da çizgiden çıkarıldı. Fenerbahçe rakip yarı alanında kendini kabul ettirmesine rağmen organize bir atak geliştiremeyince, gol yollarında sonuca gidemedi. 
   
   Maçın karnesi YUSUF KOBAL 
   HAKEMLER Mustafa Çulcu, Cüneyt Bakıroğlu, Ergün Berdan 
   KOCAELİSPOR Hakan 7 - Mert 5 Ömer Dk.46 6 , Faruk 7 , Selim 7 , Cihat 7 - Engin 6 Güvenç Dk.89 , Uğur 6 Didava Dk.86 , Yüksel 7 Serhat Dk.82 , Abdülkadir 6 Bülent Dk.60 5 - Cem Sinan 8 Yaşar Dk.72 5 , İdris 6 Muharrem Dk.46 6 
   FENERBAHÇE Enke 7 - Kemal 6 , Luciano 6 , Ümit 6 , İsmail 5 Erhan Dk.61 5 - Hakan 4 Ali Güneş Dk.46 5 Yusuf Dk.73 4 , Selçuk 5 , Aurelio 5 Mahmut Dk.85 , Tuncay 6 - Serhat 6 Semih Dk.85 , Hooijdonk 5 
   SARI KARTLAR Erhan, Kemal Fenerbahçe , Yüksel Kocaelispor 
   
   Daum memnun    Fenerbahçe Teknik Direktörü, Kocaeli karşısında ortaya koydukları futbolu beğendiğini ifade etti 
   
   "İyi yoldayız" 
   DAUM, Kocaelispor karşısında sonuca değil, futbola baktığını, bunun da kendisini mutlu ettiğini belirtti. Rakibe pozisyon vermediklerini vurgulayan Alman hoca, "Ligin başlamasına bir hafta kala, iyi yolda olduğumuzu düşünüyorum" dedi. Bu arada sol ayağından sakatlanan Ali Güneş'te menisküs şüphesi bulunduğu, bugün MR'ının çekileceği bildirildi. 
   
   Çağdışı kesinti    KARŞILAŞMANIN ikinci yarısının başlamasıyla birlikte elektriklerin kesilmesi tepki topladı. Maçın yaklaşık 25 dakika durması, futbolcuların motivasyonunu olumsuz yönde etkiledi. Fenerbahçeliler sahayı terk etmek isterken, jenaratörlerin çalıştırılacağı bilgisi gelince bu karardan vazgeçildi. 
   
   'Fener'e gidemezdim'    ALMANYA'DA Werder Bremen takımında forma giyecek olan Ümit Davala, B.Z. gazetesine ilginç açıklamalar yaptı. Milli oyuncu, "Daum, sizi almak istiyordu. Neden gitmediniz" sorusuna "Daum ile görüşmelerim oldu. Ancak Galatasaray'dan Fenerbahçe'ye geçmek kolay değil. Üstelik geçen sezon bazı sözler söylemiştim" yanıtını verdi. 
   
   Muhalefet zirvede    FENERBAHÇE'NİN eski Başkanı Ali Şen'in Bodrum'daki çiftliğinde muhalefetin ağır topları dün akşam bir araya geldi. 7. Cumhurbaşkanı Kenan Evren, eski bakan Yüksel Yalova, eski yöneticilerden Mehmet Nazif Günal, Mehmet Ali Aydınlar, Niyazi Önen, Şadan Kalkavan, Ömer Çavuşoğlu, Selim Soydan, Melih Ilgaz, Orhan Keçeli, Fikret Kırcan, Erdoğan Şenay, Rıdvan Dilmen ve çok sayıda kongre üyesi şubattaki kongre için ön çalışmada bulundu. 
   
   Göze çarpanlar 
   ENKE Alman file bekçisi vasatın üstünde bir futbol ortaya koydu. Bir pozisyonda topa zamansız ve boşa çıkıp İsmail'i sakatlayan, bir pozisyonda da kale önünde topu elinden kaçıran Enke yaptığı üç kurtarışla da dikkat çekti. 
   SELÇUK Ayakta kalan isimdi. Ancak arkadaşlarıyla yeterince pas diyaloğuna giremedi. Fenerbahçe'nin rakip üzerine geldiğinde en kolay geçilen bölgesi olan orta alanda tek direnen oyuncuydu. İki sürpriz şutla da kaleyi yokladı. 
   SERHAT Cihat'ın markajında oynamak zorunda kaldı. Bu nedenle oyunda kaldığı sürece gole dönük bir eylem gerçekleştiremedi. Ancak Fenerbahçe'nin en çok koşan, en fazla baskılı savunma yapan oyuncusu olarak takıma fayda sağladı. 
   
   
</TEXT>
</DOC>
