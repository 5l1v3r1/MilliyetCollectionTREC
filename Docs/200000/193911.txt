<DOC>
<DOCNO> 193911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/siy04.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e Ramazan düzeni 
</HEADLINE>
<TEXT>

   SALİHA ÇOLAK Ankara 

   
   TBMM'de daha önce iftar araları verilen toplantılar artık doğrudan iftara göre ayarlanmaya başlandı. Başta Plan ve Bütçe Komisyonu olmak üzere ihtisas komisyonlarının saatler süren toplantılarındaki "çay ikramı" da oruca göre planlandı. 
   Komisyonun, pazar hariç haftanın her günü 10.00'da başlayıp gece yarısına kadar süren toplantılarında "Ramazan düzeni"ne geçildi. Daha önce Ramazan'da bile olsa öğlen verilen bir saatlik yemek arası, "herkesin oruç tuttuğu" varsayımına dayalı olarak yarım saate indirildi. Saat 16.30 sıralarında verilen bir saatlik iftar arasıyla da, oruç tutmayanlar için akşam yemeği erken bir saate alınmış oldu. Komisyonda daha önceki yılların aksine bu kez ağırlığın AKP'li olması, "ikramların da" oruca göre ayarlanmasına neden oldu. Saatler süren toplantılarda birkaç kez yapılan çay ve ıhlamur servisi kaldırıldı. Sadece CHP'lilere ikram yapılırken, gazeteciler ve bürokratlar da AKP'lilerin orucuna eşlik etmek zorunda kaldı. 
   
   
   
   
</TEXT>
</DOC>
