<DOC>
<DOCNO> 162923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko03.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ yöneticileri, tesislerin kapısında... 
</HEADLINE>
<TEXT>

     Enerji ve Tabii Kaynaklar Bakanlığı'nın sözleşmesini feshettiği Adana'daki Çukurova Elektrik'in polis zoruyla tesis dışına çıkarılan üst düzey yöneticileri, tespit için hakim gelmesini bekliyor. 
     Çukurova Elektrik Genel Müdürü Kemal Savrun, dün bakanlık yetkilileri ve mali şube ekiplerince zorla dışarı çıkarıldıklarını ve bunun bir ''işgal'' olduğunu, Sulh Hukuk Mahkemesi'ne durum tespiti için başvurduklarını ve bunun için işlemlerin yapılmasını beklediklerini bildirdi. 
     Tespit için hakimin tesislere gelmesinden sonra verilecek karara saygılı olacaklarını belirten Savrun, ''Beni, genel müdür yardımcılarımı, avukatlarımızı yaka-paça dışarı çıkardılar. Oysa, bakanlık sözleşmesini feshetti, Çukurova Elektrik'in tüzel kişiliği devam ediyor'' dedi. 
     Savrun, hakimin vereceği karar ''görevlerine iadesi'' konusunda olursa Çukurova Elektrik'e gireceklerini, aksi takdirde tesislerin önündeki bekleyişi bitirip haklarını yasal yollardan aramayı sürdüreceklerini vurguladı. 
     Savrun, ''Bu ülkede yalnızca Adana mahkemeleri yok. Danıştay var, Anayasa Mahkemesi var. Bu haksız ve yasal olmayan işgalin kaldırılması için haklarımızı sonuna kadar arayacağız'' diye konuştu. 
     Geniş güvenlik önlemlerinin alındığı Çukurova Elektrik'e sabah saatlerince işçiler servislerle giriş yaptı. Enerji ve Tabii Kaynaklar Bakanlığı yetkililerinin de 2 otomobille tesislere girdikleri gözlendi. 
     
     KEPEZ ELEKTRİK'İN ÖNÜNDE DE AYNI MANZARA 

     Kepez Elektrik T.A.Ş.'nin Genel Müdürü Mahmut Atilla Yılbaş ile 3 genel müdür yardımcısı ile 10'a yakın avukat, bu sabah Kepez Elektrik Santrali önüne gelerek, kapı önünde beklemeye başladılar. 
     Kepez Elektrik'e el konulmasından sonra, dün öğle saatlerinde, santral içerisindeki genel müdürlük binasından çıkartılan ve dış kapı önünde dün gece 22.15'e kadar bekleyen Genel Müdür Mahmut Atilla Yılbaş, genel müdür yardımcıları Cevat Aktepe, Mesut Yaman ve Nilgün Kural ile 10'a yakın şirket avukatı sabah Kepez Elektrik Santralı önüne geldiler. Santral içerisine alınmayan Genel Müdür Yılbaş ve beraberindekiler, dış kapı önünde beklemeye ve gazete okumaya başladılar. 
     Bu arada, Enerji ve Tabii Kaynaklar Bakanlığı Kepez Elektrik T.A.Ş. Komisyon Başkanı Metin Katık da Kepez Elektrik'e gelerek, çalışmaya başladı. Antalya Defterdarlığı'ndan iki vergi denetmeni de bu sabah Kepez Elektrik'e gelerek, evraklar üzerindeki inceleme çalışmalarına devam ettiler. 
     TEDAŞ Antalya Müessese Müdürü Abdullah Uyar yaptığı açıklamada, çalışmaların sürdüğünü belirterek, elektrik kesintisi olmaması için çaba sarfettiklerini bildirdi. 
     
</TEXT>
</DOC>
