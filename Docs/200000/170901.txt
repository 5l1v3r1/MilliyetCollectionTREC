<DOC>
<DOCNO> 170901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun14.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild Gazetesi, Berlin'deki "Türk mahallelerini" tanıttı 
</HEADLINE>
<TEXT>

     Alman Bild gazetesi, Berlin'de Türklerin yoğun olarak yaşadığı semtleri tanıttı. 
     ''Yoko'nun Berlin'deki dünya turu'' başlığıyla başlatılan yazı dizisinin bugünkü bölümünde, gazetenin muhabiri Yoko Rückerl'in Türk hamamı, Türk pazarı ve Türk kafeteryalarında çektiği fotoğraflara yer verildi. 
     Yurtdışında tatil yapacak parası olmayanların, çeşitli kültürlerin yan yana bulunduğu Berlin'de de tatil yapabilecekleri ifade edilen haberde, Neukölln semtindeki ''Türk pazarında'', insanın kendisini İstanbul'daki bir bazarda hissettiği belirtildi. 
     Schöneberg semtindeki ''Sultan Hamam''da 14 euro'ya temizlenmenin mümkün olduğu, 11 euro karşılığında kese de yapıldığı kaydedilen haberde, Spandau semtindeki ''göbek dansı'' kursunun fiyatının da 70 euro olduğu ifade edildi. 
     Haberde, Türklerin çok yoğun olarak yaşadıkları Kreuzberg semtinde de, ''Orient Lounge'' gibi Türk geleneklerini yansıtan, modern kahvehane görünümünde kafeteryaların bulunduğu kaydedildi. 
     
</TEXT>
</DOC>
