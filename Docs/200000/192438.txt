<DOC>
<DOCNO> 192438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun24.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika dergisi "Türkiye'de gerçek değişimler oluyor" 
</HEADLINE>
<TEXT>

     Belçika'nın haftalık ''Le Vif'' dergisi, Türkiye'ye ayırdığı iki sayfada, ''Türkiye'de gerçek değişimler olduğu'', ''Ankara hükümetinin başarısının küresel alanda etkiler getireceği'', ''Türk çabalarının olumlu sonuç vermesinin AB'nin de sorumluluğuna bağlı olduğu'' görüşlerini yansıttı. 
     İktidardaki Adalet ve Kalkınma Partisi'nin bir yıl önce kendisini ''Müslüman-demokrat'' olarak nitelendirdiğine, Başbakan Recep Tayyip Erdoğan'ın, 12 Ekim'de yapılan son parti kongresinde, ''Biz bir muhafazakar demokrat partiyiz. Dini ve etnik temellere dayanmıyoruz'' diyerek, Atatürk'ün sözlerinden alıntılar yaptığına dikkatİ çeken dergi, iktidar partisinin, ''Türkiye'yi medeni dünya ile bütünleştirmek hedefinde olduğunu'' belirttiğini kaydetti. 
     ''Erdoğan takiyye mi yapıyor '' sorusuna yanıt arayan dergi, iktidar partisi milletvekillerinden bazılarının, ''Din bireysel bir seçimdir, bir mecburiyet olamaz'', ''Üniversitede türban konusu halkın öncelik verdiği bir konu değildir. Öncelik 11 milyon işsizdir'', ''Evet, değiştik. Çünkü Türkler dinin politikaya alet edilmesini istemiyor. Kuran toplum sorunlarını çözmez, sadece değerleri bildirir'' gibi sözlerine yer verdi. 
     ''Bu tür sözleri İslamcılardan duymak çok kısa bir süre öncesine kadar mümkün değildi'' diyen dergi, Türkiye'de çok fazla olmayan aşırı dincilerin oylarından vazgeçilebileceğinin anlaşıldığını, değişimin bir nedeninin de bu olduğunu yazdı. 
     ''Le Vif'', ''Türk Parlamentosu'nun onayladığı reformların listesi gerçekten çok etkileyici'' diyerek, bu reformlar hakkında bilgi verdi. 
     ''Yeni iktidar, birçok kesimi şaşırtan bir şekilde, ekonomiyi de makul bir şekilde yönetiyor'' ifadesine yer veren dergi, faiz oranlarının ve enflasyonun, son 25 yılın en düşük düzeyine taşındığını, iş dünyasına güven kazandırıldığını yazdı. 
     Ankara hükümetinin icraatını, tavırlarını ve açıklamalarını izleyen AB üyesi ülkelerin son bir yılda ''şüpheci yaklaşımdan'' uzaklaşıp ''sempatiyle bakışa'' yöneldiklerini anlatan dergi, Türkiye'de yapılan reformların uygulamasının önemine değinerek, Türklerin bu amaçla da önlemler aldıklarını, izleme komite ve organları oluşturduklarını ifade etti. 
     ''Ankara, 2004 yılının Aralık ayında AB'ye tam adım atmak için her şeyi yapmak istiyor'' diyen dergi, ''iktidar partisinin tarihi görevinin, İslam'ın laiklik, modernlik ve demokrasi ile birlikte yaşayabileceğini kanıtlamak olduğu, bunun başarılması halinde etkinin küresel alanda hissedileceği, bu başarıya ulaşılmasında AB'nin de sorumluluğu olduğu'' görüşlerini yansıttı. 
     
</TEXT>
</DOC>
