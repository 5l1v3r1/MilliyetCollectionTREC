<DOC>
<DOCNO> 175158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/spo04.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer'den itiraf 
</HEADLINE>
<TEXT>

   Trabzonspor Başkanı, hatalı goller yediği gerekçesiyle eleştirilen kaleci Petkoviç konusunda baştan beri kaygılı olduğunu açıkladı 
      
   Transfere izin 
   BORDO-MAVİLİ kulüpte Konyaspor maçında takımın ortaya koyduğu performansı beğenmeyen Teknik Direktör Samet Aybaba'nın transfer konusundaki talebine izin çıktı. Başkan Özkan Sümer, "Biz takımımızı tamamladığımızı düşündük. Ancak ihtiyaç duyulması halinde yine transfer yapabiliriz. Bu konuda hocamızla konuşacağız. Gereği neyse yapacağız" dedi. Sümer, daha önce kaleci Petkoviç konusunda tereddüt yaşadığını da itiraf etti. 
   
   Arayışlar başladı 
   TRABZONSPOR Başkanı, sözleşmesi beş yıl uzatılan Petkoviç'ten öteden beri kaygı duyduğunu ifade ederek, "Ancak maliyeti de bu konuda dikkate alındı ve bu transferi kapamak zorunda kaldık" diye konuştu. Yönetim kalecinin yanı sıra stoper olarak Belçikalı Vlieger ve Herpoel ile Yugoslav Dragoslav Jerviç'i gündemine aldı. Beşiktaş ile yollarını ayıran Ali Eren ve Tolga ile Malatyasporlu Tolga da transfer listesinde bulunuyor. 
   
   Kaptan aranıyor 
   FATİH Tekke ile Hüseyin Çimşir'in cezalı olması nedeniyle Fenerbahçe maçı öncesi Trabzonspor'da kaptan arayışı başladı. Başkan Özkan Sümer, "Kimin kaptan olarak çıkacağını yönetim kurulu toplantısında değerlendireceğiz" dedi. İki oyuncunun daha duyarlı olmaları gerektiğini belirten Sümer, "Bizi üzdüler" ifadesini kullandı. 
   
   Aybaba'nın teşhisi 
   TEKNİK Direktör Samet Aybaba, Konyaspor maçında savunmada kötü sınav verdiklerini, ancak üç gol atarak, forvette sorun yaşamayacaklarının sinyallerini aldıklarını söyledi. Genç teknik adam, "Konyaspor maçı nerede eksiğimiz, nerede yanlışımız olduğunu görme fırsatı açısından çok önemliydi. Panik gereksiz" diye konuştu. 
   
   
</TEXT>
</DOC>
