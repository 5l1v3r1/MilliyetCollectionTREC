<DOC>
<DOCNO> 196987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/guclu.html </URL>
<DATE> 2003/11/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çocuklar neden okumuyor, neden dinlemiyor 
</HEADLINE>
<TEXT>

   
   İlgili anne babaların çocuklara yönelik en büyük kaygıları kitap okumamaları, müzik dinlememeleri, sanatsal etkinliklere yönelmemeleri ve sportif aktivitelerden çok uzak kalmaları. 
   Dün, Dünya Çocuk Günü'ydü. Lafın ötesinde ortaya ne kondu Bu konuda hep devleti eleştirdik. Peki ya sivil toplum örgütleri, medya, sanatçılar, sporcular, yazarlar ve anne babalar ne yaptı 
   Çocuklar okumuyor. Çünkü çocuklara hitap edecek kitap yok denecek kadar az. 
   Müzik dinlemiyorlar. Çünkü onları yakalayan çocuk şarkıları ve onları bir Barış Manço kadar seven bir başka şarkıcı artık yok. 
   Çocuklar spor da yapmıyor. Çünkü dar sokak aralarından başka enerjilerini boşaltacak alan bulamıyorlar. 
   Sanattan, estetikten, üretkenlikten çok uzaklar. Çünkü yeteneklerini tespit edecek ve geliştirecek ne bir ortam var ne de hoca... 
   İnsanlar çocukken şekillenirler. Yetişkin olduğunda iş işten çoktan geçmiştir. 
   Devletin çocuklar konusunda sınıfta kaldığı kesin. Bırakın ilgi ve yetenekleri doğrultusunda onları geliştirmeyi, en temel hak olan ilköğretimini bile doğru düzgün veremiyor. 
   Medya ise ancak sokağa düşüp kapkaççı olduklarında onlarla ilgileniyor. Yazarlar, müzisyenler ve sivil toplum örgütleri içerisinde çocuklara yönelik eser üretenler, hizmet verenler yok mu Elbette var. Ama 20 milyon çocuğun bulunduğu bir ülkede yapılanlar o kadar az ki .. 
   
   Sıcak bir mektup    Soğuk bir Amsterdam sabahında, işyerimde internetten yazınızı okuyorum. Bir taraftan da çorbamı içiyorum. Ülkemi hatırlamak ne güzel... 
   Burada kasım ayı ile başlayan çocuk günleri var. Saint Claus, St Marteen gibi. Her gün, sokaklarda çocuklar için özel bir şeyler yapıyorlar. Aileler, değişik kıyafet giyip çocukları ile birlikte geziyor. Çok gülüyorum onları izlerken. Ama bir taraftan da içim hep buruk. Aklıma kardeşim geliyor. Daha 12 yaşında ama kafasına matematik profesörü olması işlenmiş. Tıpkı o yaşlarda benim kafama doktor olmamın işlenmesi gibi. Ve doktor oldum. Burada 20'li yaşlardaki insanlar bile kararlarını çok sonradan veriyor. Biz, boş bir yarış ve bir şeyleri ispatlama mecburiyeti içinde büyütülmüşüz. Tamam, çocuk bayramımız var, ama o da göstermelik. Seçilenler torpilli. Parası olmayanlar kıyafet alamıyor. O da çocuğun kafasına cehennem gibi kazınıyor. Heval Özgen. 
   
   Çocukça şarkılar    Dört oktavlık serbest doğaçlama yeteneği ile Türkiye'nin en iyi seslerinden biri olarak nitelendirilen Yıldız İbrahimova, ciddi sanat festivallerinin önemli starlarından birisi. Bulgaristan'da doğdu. Çocukluğu ve gençliği orada geçti. Sonra Türkiye'ye geldi. CHP milletvekili Ali Dinçer ile evlendi. Suna adında 5 yaşında dünya tatlısı bir de kızları var. Suna da annesi gibi müzik tutkunu. Ancak dinleyeceği, söyleyeceği çocuk şarkıları yok gibi. Durum böyle olunca anne, anneanne ve kuzen kolları sıvayıp ortaya mükemmel bir çocuk şarkıları albümü çıkartmışlar. Çocuk olan her evde bulunması gereken bir albüm. Müthiş keyif alacaklarından eminim. 
   İbrahimova, "Çocuklarımızın giderek niteliksiz piyasa müziğine terk edilmelerini görmek, bu albümü hazırlamama neden oldu" diyor. 
   Çoğu şarkı tanıdık. Ama farklı bir yorum getirilmiş. "Annem bunları çocukluğunda Atatürk'ün Bulgaristan'daki Türk okullarına gönderdiği materyallerden öğrenmiş. 1930'larda Türkiye'de geliştirilen çoksesli çağdaş müziği şimdi arar olduk. Amacımız bu boşluğu doldurmak" şeklinde konuşuyor. CD ile birlikte çocuk resimleri ile süslenmiş şarkı sözleri kitapçığı da var. Siz en iyisi bir müzik markete uğrayın. 
   
      
   
   
</TEXT>
</DOC>
