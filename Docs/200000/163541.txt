<DOC>
<DOCNO> 163541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur08.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık yaz geldi... Sağlığınız için hergün duş alın... 
</HEADLINE>
<TEXT>

     Yaz sıcaklarında daha fazla üreyen mikroorganizmaların yol açtığı hastalıklardan korunmak için günde en az bir kez duş almak gerektiği bildirildi. 
     Selçuk Üniversitesi Fen-Edebiyat Fakültesi Biyoloji Bölümü Mikrobiyoloji Anabilimdalı Başkanı Prof. Dr. Yusuf Durak, soğuk olan kış aylarına göre, yazın mikroorganizma faaliyetlerinde büyük oranda artış yaşandığını, bunun da birçok sağlık sorununu beraberinde getirdiğini söyledi. 
     20 ile 37 dereceye kadar olan sıcaklıkların hastalık yapıcı özellik taşıyan mikroorganizmaların üremesi için ideal ortamlar olduğunu kaydeden Durak, ''Özellikle yiyecek ve içeceklerde etkin duruma gelerek vücuda giren mikroplar, mide-bağırsak enfeksiyonları başta olmak üzere tifo, dizanteri ve kolera gibi hastalıklara yol açmaktadır'' dedi. 
     Durak, mikroorganizmaların gıdalar dışında en fazla üredikleri ve tehlikeli oldukları yerlerin uygun sıcaklık ortamında olan insan vücudu olduğunu vurgulayarak, hastalıklara karşı vücut temizliğine yaz aylarında daha fazla özen gösterilmesi gerektiğini belirtti. 
     
     ''DUŞLA MİKROPLARI AZALTIN'' 
     Yaz aylarında koltuk altı ve bacak aralarının daha fazla terlediğini ve hastalık yapıcı bakterilerin üremesi için uygun ortamlar oluşturduğunu ifade eden Durak, şunları kaydetti 
     ''Yaz sıcaklarında daha fazla üreyen mikroorganizmadan korunmak için günde en az bir kez duş almak gerekir. Temiz olan vücutlarda mikrooganizmaların faaliyetleri yavaşlayacağından, kişinin hasta olma riski de en aza indirgenmiş olacaktır.'' Durak, yiyeceklerin sıcak nedeniyle daha kolay bozulabilecekleri düşünülerek gıda zehirlenmelerine karşı yazın daha fazla özen gösterilmesi gerektiğini belirterek, ''Birçok mikrobun el temizliğine özen gösterilmemesi nedeniyle ve gün içinde ayaküstü atıştırılan yiyeceklerden bulaştığı tespit edilmiştir'' dedi. 
     
     SİGARA DUMANI MİKROPLARI BULAŞTIRIYOR 
     Yaz aylarında, özellikle çocuklarda görülen ishallerin en büyük nedeninin el ve yüzün sık sık yıkanmamasından kaynaklandığını anlatan Durak, şöyle devam etti 
     ''Sigara dumanı, onu üfleyen kişinin vücudundaki mikropları da içermektedir. Mikroorganizma üremesinin arttığı yaz aylarında özellikle sigara dumanının çok olduğu kahvehane gibi kapalı ortamlardan uzak durulmalıdır. Ayrıca, sürekli paraya dokunan, toplu taşıma araçlarında yolculuk eden ve ankesörlü telefonlar gibi herkesin ortak kullandığı cihazlarla temas eden kişiler, yemekten önce ellerini güzelce sabunla yıkamalıdır. Eller yıkandıktan sonra uzun süre temizliğini koruyabilmesi için ise mutlaka kurulanmalıdır.'' 
     
</TEXT>
</DOC>
