<DOC>
<DOCNO> 181716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo05.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Şans bizden yana, Lazio'yu yeneceğiz... 
</HEADLINE>
<TEXT>

     Beşiktaş'ın yeni transferlerinden Ahmed Hassan, ligdeki şampiyonluk yarışında kendilerinin daha avantajlı olduğunu söyledi. 
     Beşiktaş Kulübü'nün resmi internet sitesinde taraftarlarla söyleşen Mısırlı futbolcu, ''Çok güzel bir kadroya sahibiz. Yüzde veremem ama savaşan bir takımımız var. Bu nedenle şampiyonlukta şans bizden yana diyebilirim'' diye konuştu. 
     Beşiktaş ile 3 yıllık sözleşme yaptığını, her futbolcu gibi kendisinin de bir gün Avrupa'da oynamayı düşündüğünü anlatan Ahmed Hassan, ''Ancak şu an Beşiktaş'ın bir üyesiyim'' dedi. 
     Avrupa Şampiyonlar Ligi'ndeki şanslarıyla ilgili bir soru üzerine de Mısırlı futbolcu, ''Eşleştiğimiz takımların hepsi güçlü. Bizim Lazio maçını kazanmamız gerekiyor. İlk maç olduğu için bizim en önemli maçımız Lazio. Lazio'yu yenerek, iyi bir başlangıç yapmak istiyoruz'' diye konuştu. 
     Sergen Yalçın'ın, kendisi hakkında ''pas vermiyor'' biçimindeki açıklamasını hatırlatan bir taraftara da Mısırlı futbolcunun yanıtı şöyle oldu 
     ''Ben sahadaki oyunuma bakarım. Futbolcu ayırt etmem. Örneğin İlhan yeni başladı ve ben ona paslar vermeye çaba gösterdim. Sağımda veya solumda kim uygunsa o arkadaşıma veriyorum. Kimse için ayrım yapmam. Ayrıca ben bu tür spekülasyonlara girmek istemiyorum. Bazı pozisyonlarda da takım arkadaşımın beni izlemesi gerekir ki pas vereyim. Ayrıca Sergen'in böyle bir söz söylediğine inanmıyorum.'' Kendisini Türkiye'ye getiren teknik adamın Güvenç Kurtar olduğunu belirten Ahmed Hassan, ''Beni orta alan oyuncusu olarak aldı, ama buraya gelince savunmada oynadım. Bu benim halka savunma oyuncusu olarak tanıtımımda etken oldu. Savunmada, orta alanda, forvette oynarım. Bu benim için avantaj'' dedi. 
     5 yıldır Türkiye'de olduğunu belirten Ahmed Hassan, ''Çok mutluyum. Takıma da alıştım. Buraya gelmeden önce de tanıdıklarım, arkadaşlarım vardı. Beşiktaş'ta çok mutluyum. Takıma ve sisteme alıştım'' dedi. 
     Çok iyi zıplayabildiğini hatırlatan Beşiktaşlı futbolcu, futbolu zekasıyla oynadığını, tüm futbolcuların ilk 11'de sahaya çıkamadığı zaman üzüldüğünü, ancak bu konudaki son kararı hocanın verdiğini sözlerine ekledi. 
     
</TEXT>
</DOC>
