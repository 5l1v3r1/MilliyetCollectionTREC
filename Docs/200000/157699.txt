<DOC>
<DOCNO> 157699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/dunya/dun03.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide yumuşak hedeflere yöneldi 
</HEADLINE>
<TEXT>

     DIŞ HABERLER SERVİSİ 

     Suudi Arabistan ve Fas'ta geçen hafta içinde en az 75 kişinin yaşamına mal olan bombalı intihar saldırılarının ardından "geri döndüğüne" inanılan El Kaide Örgütü'nün taktik değişikliğine giderek, artık daha "yumuşak" hedeflere yöneldiği belirtiliyor. El Kaide'nin 11 Eylül'e kadar genelde Amerikan hedeflerini vurduğunu hatırlatan Associated Press ajansı AP , bu tarihten sonra önlemlerin artırılması üzerine örgütün daha kolay hedeflere yöneldiğini savundu. 
     
     Bir taşla iki 'kuş' 
     AP'nin analizine göre, El Kaide ve onunla bağlantılı örgütler, Fas'taki İspanyol restoranı, Kenya'daki İsrail oteli ve Suudi Arabistan'da Amerikalıların kaldığı binalar gibi daha uluslararası hedeflere saldırıyor. El Kaide'nin artık sadece Amerikan hedeflerinde ısrar etmediğine dikkat çeken uzmanlar, listenin genişlemesiyle saldırıların kolaylaştığını vurguladı. Ayrıca, hem yerel örgütlerin hem de El Kaide'nin küresel amaçlarına uygun düşen bu saldırılar sayesinde bir taşla iki kuş vurulmuş oluyor. 
     Fas'taki son saldırılarda olduğu gibi, Yahudi hedeflerinin vurulması İslamcılar arasında bu örgüte yönelik desteğin artmasını sağlıyor. 
     

</TEXT>
</DOC>
