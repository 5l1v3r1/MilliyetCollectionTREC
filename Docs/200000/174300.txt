<DOC>
<DOCNO> 174300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo42.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Samsunspor'a hazır... Sergen ve İlhan yok 
</HEADLINE>
<TEXT>

     Birinci Süper Futbol Ligi'nin son şampiyonu Beşiktaş, 2003-2004 sezonun açılış maçında yarın deplasmanda Samsunspor ile yapacağı karşılaşmanın hazırlıklarını tamamladı. 
     BJK Nevzat Demir Tesisleri'nde bu sabah basına kapalı yaptıkları idmanla hazırlıklarını tamamlayan siyah-beyazlılar, saat 19.15'de uçakla Samsun'a gidecek. 
     Beşiktaş'ta, Samsunspor maçında sakatlıkları bulunan Sergen Yalçın ile İlhan Mansız forma giyemeyecek. Samsun kafilesine ayrıca, sakatlığının yanı sıra geçen sezondan kalan cezası bulunan kaleci Ramazan ile genç oyuncuların da alınmadıkları bildirildi. 
     Beşiktaş'ın, Samsunspor karşısına, Cordoba, Zago, Ronaldo, Ahmet Yıldırım, Kaan Dobra, Tayfur, Yasin Tümer , Pancu, İbrahim, Ahmed Hassan, Sinan Ahmet Dursun ilk 11'i ile çıkması bekleniyor. 
     Samsun 19 Mayıs Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem İsmet Arzuman yönetecek. 
     
</TEXT>
</DOC>
