<DOC>
<DOCNO> 157983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun06.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, BM uzmanlarına Irak kapısını açtı 
</HEADLINE>
<TEXT>

     ABD, BM uzmanlarının Irak'a gelerek, bu ülkedeki nükleer silah tesislerinde incelemelerde bulunabileceğini açıkladı. 
     ABD Savunma Bakanı Donald Rumsfeld, Pentagon'da gazetecilere yaptığı açıklamada, ''Benim görüşüme göre, bizim görüşümüze göre, bununla ilgili bir sakınca yok'' dedi. 
     Rumsfeld, BM uzmanlarının, Irak'ta yağmalanmış alanlarda inceleme yapmaları konusunun, Washington ile BM yetkilileri arasında devam eden görüşmelerde ayrıntılarıyla ele alındığını söyledi. 
     Rumsfeld, ''General Tommy Franks ile görüştüm ve o, BM uzmanlarının Irak'a gelmelerinde hiçbir sakınca görmüyor'' dedi. 
     Uluslararası Atom Enerjisi Ajansı'nın IAEA , Irak'ta savaş öncesinde incelemelerde bulunduğunu hatırlatan Rumsfeld, savaş sonrasında bölgeye gelecek BM görevlilerinin, durumu geçmişle kıyaslayarak analiz edebileceklerini belirtti. 
     Rumsfeld, ''Bazı tesislerin yağmalandığını biliyoruz'' diyerek, BM uzmanlarının birtakım değişikliklerle karşılaşabilecekleri uyarısında bulundu. 
     IAEA, daha önce yaptığı açıklamada, çalınan radyoaktif materyalin, teröristlerin eline geçmesi halinde kirli bomba ile nükleer gücü olmayan bombaların yapımında kullanılabileceğini belirtmişti. 
     Açıklamasında İran'a yönelik eleştirilerde de bulunan Rumsfeld, Tahran yönetiminin yalanladığı El Kaide-İran bağlantısı üzerinde durdu. 
     Washington'un, İran'a yönelik, ''El Kaide üyeleri İran içinde çalışıyor'' suçlamasını yineleyen Rumsfeld, Tahran yönetimini, terörist gruplara yataklık yapmaması konusunda uyardı. 
     Rumsfeld, ''Terör ağlarına yataklık yapanlar, terörist gibi hareket ediyorlar. Hiçbir şüphe yok ki, İran'da El Kaide var. Suudi Arabistan'da olanlarla ilgileri olduğuna dair sağlam tahminler var'' dedi. 
     
</TEXT>
</DOC>
