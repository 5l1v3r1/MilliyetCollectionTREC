<DOC>
<DOCNO> 186491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur22.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Roma'da düzenlenen AB hükümetlerarası konferansta 
</HEADLINE>
<TEXT>

     Başbakan Recep Tayyip Erdoğan, Roma'daki zirveye katılan devlet ve hükümet başkanlarının ortaya çıkan Anayasal Antlaşma metninin genel bir uzlaşıyı yansıttığı görüşünde olduklarını belirtti. 
     Erdoğan, Roma'nın Eur Bölgesindeki kongre merkezinde yapılan konferansın sabahki oturumundan sonra aile fotoğrafı çekimine katıldı. Başbakan Erdoğan, daha sonra buradaki basın merkezinde bir basın toplantısı düzenledi. 
     Erdoğan, Avrupa'nın geleceğine ilişkin Konvansiyon tarafından Anayasal Antlaşma Taslağı'nı görüşmek üzere Roma'daki konferansa Dışişleri Bakanı ve Başbakan Yardımcısı Abdullah Gül ile beraber katıldıklarını anımsattı. 
     Bugüne kadar Avrupa'nın şekillenmesinde önemli rol oynamış Anayasal Antlaşma'yla ilgili toplantıları ''müstakbel üye'' olarak izlemekle yetinildiğini kaydeden Başbakan Erdoğan, ''Bugün ise Türkiye, genişleme ile birlikte Avrupa'nın gelecekteki mimarisini şekillendirecek Anayasal Antlaşma'nın sonuçlandırılması için toplanan konferansa, aday ülkelerle eşit statüde katılmak suretiyle bu tarihi süreç içinde yer almıştır'' dedi. 
     Başbakan Erdoğan, zirveye katılan devlet ve hükümet başkanlarının ortaya çıkan Anayasal Antlaşma metninin genel bir uzlaşıyı yansıttığı görüşünde olduğunu ifade ederek, şöyle konuştu 
     ''Dolayısıyla yeniden müzakereye açılmasına gerek olmadığı görüşünü paylaşmakta olduklarını, bazı tereddütlü konuların ise siyasi düzeyde yararına inandıklarını ifade ettiler. Toplantıda Anayasal Antlaşma'da tam olarak uzlaşı sağlanamayan bazı hususlara ve gündeme getirilen diğer konulara ilişkin görüşlerimizi açıkladık. 
     Dışişleri Bakanımız da hükümetlerarası konferans marjında dışişleri bakanları düzeyinde yapılacak toplantıda AB Konsey Başkanlığı, Bakanlar Konseyi oluşumları ve konseyin yasama işleri gibi kurumsal konuları ilgilendiren hususlarda görüşlerini dile getirecek. 
     28 ülkenin devlet ve hükümet başkanları olarak bir bildiri yayınladık. Bildiride birliğin uluslararası rolünü daha etkin kılma iradesini ortaya koyduk. Gelişmelerin, birliğin birlik ve kültür açısından daha zengin kılınacağına ve bunun da Avrupa'nın küresel profilini yükselteceğine olan inancımızı da teyit ettik. 
     Konvansiyon tarafından hazırlanan Anayasal Antlaşma Taslağı müzakereler için bir uzlaşı temeli oluşturmuş ve bu konudaki mutabakatımızı ortaya koymuştur.'' 
     
     ZİRVELER 
     Hükümetlerarası konferansın hazırlayacağı Anayasal Antlaşma metninin Haziran 2004'te yapılacak AB Parlamentosu seçimlerinden önce tamamlanması talimatının verildiğini anlatan Başbakan Erdoğan, ayrıca hükümetlerarası konferans çalışmalarının, devlet ve hükümet başkanları olarak yıl sonuna kadar yapılacak zirvelerle izlenip yönlendirileceğini kaydetti. 
     İlk zirvenin 16-17 Ekim 2003, ardından 12-13 Aralık 2003'te Brüksel'de yapılacağını bildiren Başbakan Erdoğan, sözlerine şöyle devam etti 
     ''Anayasal Antlaşma'nın Avrupa'nın paylaşılan değerler alanı haline getirilmesi ve böylece Avrupa'nın bir barış ve güvenlik bölgesine dönüşerek, halkların birbirlerini daha iyi anlamaları, karşılıklı güven ve iyi komşuluk ilişkileri açısından bir nevi kurumsal araç olduğu noktasında bir ortak anlayış belirmiştir. 
     
     İKİLİ GÖRÜŞMELER 
     Anayasal Antlaşma'nın AB'yi uluslararası alanda önemli siyasi ve ekonomik aktörlerden biri haline getireceğine ve Türkiye'nin de yer aldığı genişleme süreciyle birlikte oluşturulan gerçekçi strateji sayesinde AB'nin daha da güçleneceğine olan inancımı bir kez daha tekrarlamak istiyorum. 
     İtalya'nın dönem başkanlığında sonuçlandırılması arzu edilen Anayasal Antlaşma Taslağı'yla ilgili çalışmalara katılmaya ve gerekli katkılarda bulunmaya devam edeceğiz.'' Erdoğan, konferans sürecinde katılımcı ülkelerin hükümet ve devlet başkanlarının hemen hemen tamamıyla ikili görüşmelerde bulunduğunu bildirdi. Başbakan Erdoğan, ayrıca konferansa gelişlerinde İtalya Başbakanı Berlusconi'nin kendilerini oldukça sıcak karşıladığını ifade ederek, ''Kendileriyle her zamanki gibi samimi bir havada görüşmeleri yaptık'' dedi. 
     
</TEXT>
</DOC>
