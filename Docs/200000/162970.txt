<DOC>
<DOCNO> 162970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo04.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş imza şova hazırlanıyor... 
</HEADLINE>
<TEXT>

     Birinci Süper Futbol Ligi'nde 2002-2003 sezonunda şampiyonluğa ulaşan ve gelecek sezon hem Şampiyonlar Ligi'nde, hem de ligde büyük başarılara imza atmayı hedefleyen Beşiktaş, gelecek hafta imza şova hazırlanıyor. 
     Siyah-beyazlılar, daha önce anlaştığı 4 futbolcuyla gelecek haftadan itibaren sözleşme imzalayacak. 
     Ezeli rakiplerinin aksine transferde de hızlı davranan ve peş peşe transfer bombalarını patlatan Beşiktaş, Gençlerbirliği'nden transfer ettiği Ahmet Hassan ve Okan Koç'un yanı sıra geçen sezon Galatasaray'da forma giyen Emre Aşık ile Altay'da oynayan Sinan Kaloğlu'na, resmi transfer çalışmalarının başlayacağı 16 Haziran Pazartesi gününden itibaren sözleşme imzalatacak. 
     Sezon içinde iç transferde takımda tutmayı hedeflediği futbolcularla bir bir anlaşan siyah-beyazlılar, sezon bitmeden yabancı transferinde Gençlerbirliği'nden Ahmet Hassan'ı kendisine bağlayıp, yerli transferde Altay'dan Sinan'ı transfer etti. 
     Sezonun bitmesinin hemen ardından dış transfer çalışmalarına ağırlık veren Beşiktaş, Galatasaray'dan Emre Aşık'ı ile anlaşmasının hemen ardından, Gençlerbirliği'nden Okan Koç'u da kadrosuna kattı. 
     Galatasaray'ın da peşinde olduğu Okan'ı Gençlerbirliği'ne bonservis bedeli ödeyerek alan Beşiktaş, Sinan, Ahmet Hassan ve Emre için bonservis bedeli ödemedi. 
     
     TRANSFER ÇALIŞMALARI SÜRÜYOR 
     Bu arada şu ana kadar 4 futbolcuyla anlaşan Beşiktaş, gelecek sezon daha güçlü bir ekiple mücadele etmek için transfer sürdürüyor. 
     Siyah-beyazlılar, Gaziantepsporlu İbrahim Toraman'ın transferi için temaslarını sürdürürken, Güney Amerika'da da teknik direktör Lucescu'nun araştırmaları doğrultusunda golcü oyuncu transferi için çalışmalar yapıyor. 
     Beşiktaş, geçen sezon kiralık olarak forma giyen Kolombiyalı kaleci Oscar Cordoba'yı bonservisi ile almak için temaslarına da devam ediyor. 
     
</TEXT>
</DOC>
