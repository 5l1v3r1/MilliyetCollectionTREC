<DOC>
<DOCNO> 181287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko32.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan enflasyon değerlendirmesi... 
</HEADLINE>
<TEXT>

     Merkez Bankası, gelecek aylarda maliyetlerde baskı yaratacak çok olumsuz gelişmeler olmazsa, enflasyonun yıl sonu hedefine doğru yaklaşmaya devam edeceğinin öngörüldüğünü açıkladı. 
     Merkez Bankası'nın ''Ağustos Ayı Enflasyonu ve Görünüm'' başlıklı değerlendirmesinde, yılın 8 ayı geride bırakıldığında, enflasyondaki gelişmelerin 2003 yılı bütünü için olumlu sinyaller verdiğine dikkat çekildi. 
     Mayıs ayında başlayan mevsimsellikten arındırılmış TÜFE tüketici fiyatları endeksi enflasyonundaki düşüş eğiliminin Ağustos'ta da devam ettiği belirtilen değerlendirmede, bu düşüşte son dönemde istikrarlı seyreden döviz kurlarının yanı sıra enflasyon beklentilerindeki gerilemenin de etkisi olduğu kaydedildi. 
     Değerlendirmede, ''Önümüzdeki aylarda maliyetlerde baskı yaratacak çok olumsuz gelişmeler olmazsa, enflasyonun yıl sonu hedefine doğru yaklaşmaya devam edeceği öngörülmektedir'' denildi. 
     Merkez Bankası'nın önümüzdeki dönemde de ileriye yönelik bir enflasyon analizi eşliğinde para politikası araçlarını kullanmaya devam edeceği kaydedilen açıklamada, bankanın, para politikası kararlarını gerçekleşen enflasyona göre değil, gelecekteki enflasyon gelişmelerine yönelik olarak aldığı vurgulandı. 
     Son dönemde döviz kurlarında gözlenen istikrar ve iç talepteki canlanmanın keskin olmamasının, gelecek dönemde de enflasyonu kontrol altında tutmaya devam edeceği belirtilen değerlendirmede, enflasyon beklentilerindeki düşüşe de dikkat çekildi. Değerlendirmede, beklenti anketi Ağustos ayı ikinci dönem sonuçlarına göre, yıl sonu enflasyon beklentilerinin, yıl sonu hedefinin 2.4 puan üzerinde olmakla beraber, hedefe doğru hızla yaklaştığına işaret edildi. 
     
     ''MALİ DİSİPLİN, KRİTİK ÖNEMİNİ KORUYOR'' 

     Merkez Bankası değerlendirmesinde, mali disiplinin önemine dikkat çekilirken, şöyle devam edildi 
     ''Mali disiplinin kalıcı bir biçimde sürdürüleceği yolunda atılacak her adım ve bu yönde gelecek her yeni bilgi, enflasyonunun kalıcı olması riskini giderek en aza indirecek faktörlerdendir. Ağustos ayındaki gerçekleşmeler ve faiz dışı bütçe fazlası hedefine ulaşılabilmesi için alınan ek tedbirler olumlu görünmekle birlikte, mali disiplin konusu hala kritik önemini korumaktadır. Özellikle kamu maliyesinde program dışı harcamalar yapılmaması, bütçe finansmanında dolaylı vergi ve ek zamlara başvurulmaması ve gelir politikasının hedeflenen enflasyona uygun yürütülmesi, yıl sonu enflasyon hedefine ulaşılabilmesi açısında ön koşullar olmaya devam etmektedir. 
     Enflasyondaki kazanımların kalıcı olabilmesi yapısal reformlara dayanan disiplinli ve sürdürülebilir bir bütçe politikasına bağlıdır. Gelecek dönem enflasyonu açısından iç talepteki gelişmelerle özel kesimin iç talepteki canlanma karşısındaki fiyatlama davranışı da dikkatle izlenmesi gereken faktörlerdendir.'' 
     
     GERİLEME DEVAM EDİYOR 

     Merkez Bankası'nın değerlendirmesinde, Ağustos'ta, genel endekslerde olduğu gibi gıda dışı TÜFE tüketici fiyatları endeksi ve tarım dışı TEFE toptan eşya fiyatları endeksi yıllık artış oranlarındaki gerilemenin devam ettiği, gıda dışı TÜFE artışının yüzde 23.1, tarım dışı TEFE artışının ise yüzde 19.0 olarak gerçekleştiği kaydedildi. 
     Ağustos itibariyle mevsimsellikten arındırılmış enflasyonun son üç aydaki ortalamasının, TEFE'de yüzde 0.6, TÜFE'de ise yüzde 1.1 olduğu belirtilen açıklamada, söz konusu ortalama artışların, yıllık olarak sırasıyla yüzde 7.1 ve yüzde 14.5'e karşılık geldiğine işaret edildi. Aynı dönemde, söz konusu ortalama artış, gıda dışı TÜFE'de yüzde 1.1 olurken, bu rakam yıllık olarak yüzde 14.4'e karşılık geliyor. 
     
     TÜKETİCİ FİYATLARINDAKİ GELİŞMELER 

     TÜFE'de geçen yıl Ağustos ayının 2 puan altında gerçekleşen aylık artış sonucu, yıllık enflasyondaki düşüşün devam ettiği belirtilen değerlendirmede, bu düşüşte gıda fiyatlarındaki gerilemenin önemli katkısı olmakla birlikte gıda dışı TÜFE enflasyonundaki gerilemenin de sürdüğü gözlendiği kaydedildi. 
     Değerlendirmede, yıllık fiyat artış hızının, Temmuz ayına göre TÜFE'de 2.5 puan, gıda dışı TÜFE'de 2.4 puan gerilediğine işaret edildi. 
     TÜFE alt gruplarının tamamına yakınında, özellikle dayanıklı tüketim mallarının içeren gruplarda, fiyat artışlarının oldukça sınırlı kaldığı belirtilen değerlendirmede, eğitim grubunda yapılan yıllık olağan fiyat ayarlaması sonucunda enflasyonun yüzde 9.6 oranında gerçekleştiği, ancak geçmiş yılların aynı dönemleriyle karşılaştırıldığında bu oranın oldukça düşük kaldığı vurgulandı. 
     
     MEVSİMSELLİKTEN ARINDIRILMIŞ ARTIŞLAR DA DÜŞTÜ 

     Temmuz ayında fiyat ayarlamasına gidilen TEKEL ürünlerinin etkisinin devam etmesine rağmen, gıda, içki, tütün grubu fiyatlarının yüzde 0.9 gerilediğine dikkat çekilen değerlendirmede, şöyle devam edildi 
     ''Enflasyonun Ağustos ayında pozitife dönmesine karşın, mevsimsellikten arındırılmış artışlar incelendiğinde fiyat artışlarının düşük eğilimini koruduğu görülmüştür. Geçen ay tarihi olarak düşük düzeyde gerçekleşen mevsimsellikten arındırılmış TÜFE ve gıda dışı TÜFE artışlarının, Ağustos ayında sırasıyla yüzde 0.8 ve yüzde 0.7 oranlarında gerçekleşerek, Temmuz ayı oranlarının dahi altına düştüğü görülmüştür. 
     Mal grubunda fiyatlar yüzde 0.7 gerilemiş, fiyat artışları son 3 ayda üst üste negatif gerçekleşmiştir. Hizmet grubunda ise özellikle yüzde 11.5 artan eğitim hizmetleri fiyatlarının etkisiyle enflasyon yüzde 1.8 olmuştur. Mal grubunda mevsimsellikten arındırılmış fiyat artışı yüzde 0.8, hizmet grubunda ise yüzde 1 oldu. Yıllık fiyat artışları da Ağustos itibariyle mal grubunda yüzde 24.9, hizmet grubunda yüzde 25 olarak gerçekleşti.'' 
     
     TOPTAN EŞYA FİYATLARINDAKİ GELİŞMELER 

     Ağustos ayındaki yüzde 0.2'lik TEFE düşüşün tarım fiyatlarındaki düşüşten kaynaklandığı belirtilen Merkez Bankası değerlendirmesinde, tarım fiyatlarının, Temmuz'da yüzde 3.9, Ağustos'ta yüzde 4 gerilediği, yıllık fiyat artışının da Ağustos itibariyle yüzde 36.8'e düştüğü kaydedildi. 
     Ağustos'ta, tarım dışı TEFE'de, Temmuz ayına göre artış olmasına karşın, yıllık bazda düşüş eğiliminin devam ettiğine işaret edilen değerlendirmede, Ağustos'taki artışın, kamu imalat sanayii fiyatlarındaki artıştan kaynaklandığı vurgulandı. 
     Değerlendirmede, ''Temmuz'da Tekel ürünlerinde fiyat ayarlamalarına gidilmesi, aylık artış oranındaki göreli hızlanma üzerinde belirleyici olmuştur. Ağustos itibariyle yıllık kamu imalat sanayii fiyat artışı yüzde 22.9'a gerilemiştir'' denildi. 
     Merkez Bankası değerlendirmesinde, Nisan-Ağustos 2003 döneminde, kur seyrinin olumlu etkileri ile özel imalat sanayii fiyat artış oranının ortalamasının yüzde 0.5 olduğu, yıllık bazda ise yüzde 18.5'e gerilediği kaydedildi. 
     
</TEXT>
</DOC>
