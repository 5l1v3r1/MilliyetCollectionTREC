<DOC>
<DOCNO> 195327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo28.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Yıldıray Ocak'ta zor, Necati G.Saray'ı istiyor... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, şu anda takımdan hiçbir futbolcuyu göndermek istemediklerini, ancak futbolcuların kendi istekleriyle takımdan ayrılabileceklerini söyledi. 
     Sarı-kırmızılı ekibin antrenmanı sırasında basın mensuplarına açıklama yapan Dürüst, Galatasaray'ın geniş bir kadrosu bulunduğunu belirterek, ''Bu kadroda kendine yer bulamayan oyuncular olacaktır. Bu, formsuzluk, teknik karar ya da cezalar nedeniyle olabilir. Hiçbir oyuncumuz kadro dışı değildir. Hepsi antrenman yapıyor'' dedi. 
     Ligin ikinci yarısında hava ve saha koşullarının daha da zorlaşacağına dikkat çeken Dürüst, o zaman tüm oyunculara ihtiyaçları olacağını, ancak gitmek isteyen futbolcuların da takımdan ayrılabileceğini bildirdi. 
     Yerli veya yabancı oyuncu transfer etmenin zorluğundan söz eden Dürüst, Yıldıray ile ilgilendiklerini, ancak sözleşmesi sezon sonuna kadar sürecek bu futbolcuyu ocak ayında transfer etmelerinin zor olduğunu kaydetti. 
     Adanasporlu Necati ile de ön görüşmeler yapıldığını açıklayan Dürüst, ''Bize Galatasaray'da oynamak istediğini söyledi. Ama bir transfer görüşmesi yapmadık. Ocak ayı geldiğinde gündeme gelir'' diye konuştu. 
     
</TEXT>
</DOC>
