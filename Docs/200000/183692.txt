<DOC>
<DOCNO> 183692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/spor/bvol.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede üçlük attık 3-0 
</HEADLINE>
<TEXT>

   Voleybol Bayan Milli Takımımız, Romanya engelini zorlanmadan aştı, Avrupa Şampiyonası'na iyi başlangıç yaparak, grupta Almanya ile birlikte zirveyi paylaştı 
      
   Rakip S.Karadağ 
   AY - Yıldızlı bayanlarımız, Avrupa Şampiyonası'na fırtına gibi başladı. Romanya karşısında iyi bir maç çıkaran ekibimiz, rakibine set vermeden sonuca gitti. Pasör Bahar, smaçörler Neslihan ve Esra'yı iyi yönlendirdi, ortadan hücumlarda da Aysun ve Özlem'in sert smaçları Romanya'nın gardını indirdi. Bayan millilerimiz, ikinci maçını bugün 19.00'da Sırbistan Karadağ ile yapacak. 
   
   Maçın karnesi 
   HAKEMLER Van Joep İersen Hollanda , Volodymyr Biber Ukrayna 
   TÜRKİYE Bahar 8 , Natalia 8 , Özlem 8 , Neslihan 9 , Esra 8 , Aysun 9 , Gülden L 8 
   ROMANYA Minca 4 , Turlea 7 , Nucu 7 , Alexe 5 , Butnaru 6 , Marcovici 6 , Tolisteanu L 5 , Sinpetru 4 , Capatana 4 , Trombitas 4 
   SETLER 25-22, 25-20, 25-17 
   
   Kritik    Gövde gösterisi    RAGIP TEKİN 

   36 yıl sonra ikinci kez ev sahipliği yaptığımız Avrupa Şampiyonası'nda ilk maçımızda filenin tozunu attık dersek, sanırız abartmış olmayız. Romanya karşısındaki hırs, kazanma isteği oyuna pozitif etki yaptı ve millilerimiz kolay bir galibiyet aldı. 
   Pasör Bahar, smaçörler Neslihan ve Esra'yı çok iyi yönlendirdi. Köşelerden ve arka orta pozisyondan gelişen hücumlarda Neslihan işbitirici rol üstlendi. İlk sette Neslihan'ın smaç servisleriyle rakibi dağıtarak, oyundan düşürdük. Bu durum rakibi de psikolojik olarak çökertti. Libero Gülden, defanstan iyi manşetler alarak, hücuma katkı sağladı. Böylece Natalia dört numaradan, Aysun ise ortadan rakibin blokunu aşarak, etkili smaçlarla sayı üretti. Romanya'nın silahı İtalyan liginde oynayan Turlea, arka ortadan başarılı hücumlarla sayı kazandırdıysa da, aktif blok karşısında pes etmek durumunda kaldı. 
   İkinci sete de moral motivasyonu üst düzeyde başlayan millilerimiz, Özlem'in ortadan hücumları, smaçörler Neslihan'ın ikiden, Esra'nın ise dörtten yaptığı bindirmelerle rakibinin gardını düşürdü. Etkili bloklar Romanya'nın hızını kesti, Turlea ve Nucu'nun çabaları sonuç getirmedi. Esra ve Aysun'un da devreye girmesi, son sette bir ara sayıları eşitleyen Romanya'nın ipini çekti. 
   Oyunun her setine ağırlığını koyan bayanlarımızın, rakibi hataya zorlayan akılcı taktik düşüncesi aynen gerçekleşti. Zorlu geçeceğini düşündüğümüz ilk sınavı üstün bir oyunla galibiyetle kapatan millilerimiz gelecek maçlar adına güven verdi. 
   
   Teşekkür şilti    TÜRKİYE'DE 1967 yılında yapılan Avrupa Şampiyonası'nda forma giyen oyuncular özel davetli olarak dün tribünde yer aldılar. Federasyon Başkanı Hüsnü Can, 12 oyuncuya çiçek ve şilt vererek, hizmetlerinden dolayı teşekkür etti. Bu arada başarılı organizasyon ilk gün konuklardan tam not aldı. 
   
   Urcu'nun kısmeti    MİLLİ Takımımız'ın çocuk sahibi olan tek oyuncusu Bahar Urcu, iki yaşındaki oğlu Çınar'ın doğum gününü önceki gece kampta kutladı. Bir aydır kampta bulunan tecrübeli oyuncu, gece geç saatlerde bir araya geldiği oğlu için, "O bana kısmetiyle geldi. Hamileliğimin altıncı ayında Eczacıbaşı'ndan teklif almıştım" dedi. 
   
   1. Grup puan cetveli Ankara TAKIMLAR O G M AS VS P 1-Almanya 1 1 - 3 - 2 2-Türkiye 1 1 - 3 - 2 3-Rusya 1 1 - 3 1 2 4-Sır. Karadağ 1 - 1 1 3 1 5-Romanya 1 - 1 - 3 1 6-Slovakya 1 - 1 - 3 1 
   MAÇ SONUÇLARI Almanya - Slovakya 3 - 0, Rusya - Sırbistan Karadağ 3 - 1 
   GÜNÜN PROGRAMI 14.00 Slovakya - Rusya, 16.30 Almanya - Romanya 
   
   2. Grup puan cetveli Antalya TAKIMLAR O G M AS VS P 1-İtalya 1 1 - 3 - 2 2-Ukrayna 1 1 - 3 1 2 3-Polonya 1 1 - 3 2 2 4-Hollanda 1 - 1 2 3 1 5-Bulgaristan 1 - 1 1 3 1 6-Çek Cum. 1 - 1 - 3 1 
   MAÇ SONUÇLARI Polonya - Hollanda 3 - 2, Ukrayna - Bulgaristan 3 - 1, İtalya - Çek Cum. 3 - 0 
   GÜNÜN PROGRAMI 14.00 Ukrayna - Polonya, 16.30 Bulgaristan - Çek Cum., 19.00 Hollanda - İtalya 
   
   Talihsiz erkekler 3-0    
   VOLEYBOL Erkek Milli Takımımız, Bursa'da 2004 Atina Olimpiyat Oyunları ön eleme turu rövanşında Estonya'yı 3-0 yenmesine rağmen sayı averajıyla elendi. Ay - Yıldızlı ekibimiz 25-17, 25-18 ve 25-23 setlerle rakibine 58 sayı verirken, Estonya'daki ilk mücadelede 54 sayı aldığı için bir üst tura yükselme şansını kaybetti. Antrenör Nedim Özbey, "Bizden daha güçlü bir takıma elenseydik bu kadar üzülmezdik" dedi. 
   
   
</TEXT>
</DOC>
