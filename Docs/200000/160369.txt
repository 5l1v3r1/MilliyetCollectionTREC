<DOC>
<DOCNO> 160369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko22.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Çarşı'lılardan danışmanlık şirketi... 
</HEADLINE>
<TEXT>

     Çarşı Büyük Mağazacılık A.Ş.'de yıllarca üst düzey görevlerde bulunan 5 kişi, şirketlere danışmanlık hizmeti verecek ''Magna''yı kurdu. 
     Bir dönem Çarşı Büyük Mağazacılık A.Ş.'de Genel Müdürlük yapan Selim Yekta Işık'ın da aralarında bulunduğu, Gülten Kavurmacıoğlu, Aydan Gür, İbrahim Yeter ve Zeynep Bansard'dan oluşan Magna ekibi, yapacakları çalışmaları bir bültenle kamuoyuna duyurdu. 
     Reel sektörün lokomotifi olan perakendeciliğin her aşama ve kademesinde yıllarca çalışan Magna ekibi, verecekleri hizmetleri şöyle tanımlıyor 
     '' Sizin için ne yapabiliriz '' Bu soruyu size hiç sormayacağız. Çünkü size alışılagelmiş bir destek ya da danışmanlık hizmeti sunmayı, masa başından entelektüel tedarikçiniz olmayı yeterli bulmuyoruz. Amacımız, perakende sektörünün büyük artı değerleri olan kuruluşlarına yaratıcı enerjimizi sunmak hatta deyim yerindeyse bu enerjimizi eklemektir. Bu yüzden Magna'ya farklı bir sembol seçtik Sağlam ve gelişmeye açık bir çerçeve ve bu çerçevenin içindeki güçlü bir artının üssü olan küçük bir artı.'' 
     
     MAGNA KİMLERDEN OLUŞUYOR 
     Daha önce Çarşı Büyük Mağazacılık A.Ş.'de Genel Müdürlük yapan Selim Yekta Işık, 30 Nisan 2002 tarihinde bu görevinden, 29 Ocak 2003 tarihinde de Yönetim Kurulu üyeliğinden ayrıldı. 
     Işık, 1 milyon dolarlık tek mağazadan, 200 milyon dolarlık modern perakende zinciri yarattı. Türkiye'de büyük mağazacılığın uluslararası standartlarda geliştirilmesine dönük pek çok öncü adımı başarıyla gerçekleştirdi. Bunlar arasında Türkiye'de ilk olarak mağaza kredi kartı, mağaza markaları, outlet mağaza kavramı, formatı ve markası SMART, müşteri memnuniyetini güvence altına alan geri alım uygulamaları, tüketici danışma köşeleri, saatlik kampanyalar, dört mevsim indirim bölümlerinin oluşturulması yer alıyor. 
     Gülten Kavurmacıoğlu, Çarşı Büyük Mağazacılık'ın 60 milyon dolardan 200 milyon dolara çıkış sürecinde 6 yıl süreyle Mali İşler Genel Müdür Yardımcısı olarak görev yaptı. 
     Aydan Gür, Çarşı'nın ilk markaları olan Altimod ve Altimod Basic'in yaratılış, tasarım, üretim ve gelişimi ile optimum konumlandırma çalışmalarını gerçekleştirdi. 5 yıl boyunca Erkek Kategori Müdürlüğü görevini yürüttü. 
     İbrahim Yeter, 1987 yılından berin Çarşı'nın satış yönetiminin değişik kademelerinde, özellikle şirketin ''geleceği tasarlama'' projesinde görev aldı. Mağaza Müdürlüğü yaptığı uzun sürede 5 bin metrekareye varan büyüklükteki mağazalarda 25 milyon dolarlık iş hacmini yönetti. 
     Zeynep Bansard, Çarşı'da Pazarlama Müdürü olarak görev yaptığı sürede lokasyon seçimi, ürün, marka satış, hizmet süreçleriyle ilgili araştırmaları yönlendirdi. 
     
</TEXT>
</DOC>
