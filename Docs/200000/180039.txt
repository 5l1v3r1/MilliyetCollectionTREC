<DOC>
<DOCNO> 180039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko37.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurulların yeniden yapılandırılması için son toplantılar... 
</HEADLINE>
<TEXT>

     Üst Kurulların yetkilileri, hazırlıkları süren ''Düzenleyici ve Denetleyici Kurumların Kuruluş ve Görev Esasları Hakkında Kanun Taslağı''na son şekli verilmeden önce, görüş ve eleştirileri alınmak üzere yarın toplantıya davet edildi. 
     Başbakan Başdanışmanı Prof. Ömer Dinçer tarafından elektronik ortamda gönderilen taslak üst yazıya göre, toplantı yarın Gölbaşı'ndaki Milli Piyango Eğitim Tesisleri'nde basına kapalı yapılacak. 
     Toplantıya, Bankacılık Düzenleme ve Denetleme Kurumu, Enerji Piyasası Düzenleme Kurumu, Kamu İhale Kurumu, Radyo ve Televizyon Üst Kurumu, Rekabet Kurumu, Sermaye Piyasası Kurumu, Şeker Kurumu, Telekomikasyon Kurumu ile Tütün, Tütün Mamulleri ve Alkollü İçiler Piyasası Düzenleme Kurumu yetkilileri çağrıldı. 
     Bu arada yarınki toplantı öncesi biraraya gelen bazı üst kurulların yetkililerinin, taslakla ilgili görüş alış verişinde bulunduğu ve taslağın içeriğine karşı oldukları öğrenildi. 
     Üst kurullara gönderilen taslak üst yazısında ise düzenleyici ve denetleyici kurulların Türk idare sisteminde yeni yer bulmuş olmasına rağmen, çeşitli alanlarda tartışmalara konu olduğu vurgulandı. 
     Bu tartışmaların, politika belirleme ve düzenleme yetkisi, şeffaflık hesap verilebilirlik ve kamuoyunu bilgilendirme, kurumsal yapıların çeşitliliği, denetimleri, bütçeleri ve yargı yolu başlıkları altında toplandığı ifade edildi. 
     
     KURULLAR 7 KİŞİDEN OLUŞACAK 
     Hazırlıkları süren taslağa göre ise kurullar, 7 kişiden oluşacak. Buna göre hukuk, maliye iktisat, işletme, kamu yönetimi, uluslararası ilişkiler, çalışma ekonomisi veya kurumun görev alanlarıyla doğrudan ilgili yüksek öğretim kurumlarında en az 5 yıl kadrolu öğretim üyeliği yapanlar arasından üniversiteler arası kurulca belirlenecek iki adaydan birisi, Hukuk fakültesi mezunu olmak kaydıyla en az 5 yıl süreyle Sayıştay üyeliği denetçiliği, başbakanlık uzmanlığı, planlama uzmanlığı, maliye müfettişliği, Devlet denetleme kurulu veya Yüksek denetleme kurulu üye veya denetçiliği yapmış olanlar arasında birisi, TOBB'da en az 10 yıl oda veya borsa üyeliği bulunan saygın tüccar ve sanayicilerden belirlenecek iki adaydan birisi, Kurum meslek personellin kendi aralarından belirleyecekleri iki adaydan birisi, kurul üyelerinin kurum meslek personeli arasından belirleyecekleri iki adaydan birisi, kamu veya özel sektörde en az 10 yıl süreyle, yöneticilik yapmış olanlar arasından birisi ve kurumun görev alanında en az 10 yıl süreyle yöneticilik, işletmecilik veya danışmanlık yaparak uzmanlaşmış olanlardan birisi olmak üzere, 7 kişi Bakanlar Kurulu tarafından seçilecek. 
     Kurul, Başkan ve üyelerinin görev süreleri 6 yıl olacak. Geçerli mazereti olmaksızın bir takvim yılında toplam 3 ay toplantıya katılmayan üyeler, üyelikten çekilmiş sayılacak. 
     Ana hizmet danışma ve yardımcı hizmet birimlerinde istihdam edilecek personelin nitelikleri kurulun teklifi üzerine Bakanlar Kurulunca belirlenecek. 
     Kurul üyelerinin ücretleri mali ve sosyal hakları Başbakanının teklifi üzerine bakanlar kurulu tarafından belirlenecek. 
     Kurum, ikincil düzenlemeleri hazırlarken, DPT'nin görüşünü alacak. 
     
     BAŞBAKAN'A VETO YETKİSİ 
     Bu arada taslak uyarınca Başbakan, hükümet programı, uluslararası taahhütler veya diğer gerekçelerle, kurum tarafından hazırlanan ikincil düzenlemeleri veto etme yetkisine sahip olacak. 
     Kurullar yaptıkları düzenlemeler ve kanunla kendilerine verilen görevler çerçevesinde aldıkları kararlar ve yaptıkları işlemler dışında, yıllık hesapları ile gelir ve harcamalarına ilişkin karar, iş ve işlemleri Sayıştay denetimine tabi olacaklar. 
     Kurum, bütçe uygulama sonuçlarına ilişkin yıllık mali raporu ve bütçe kesin hesabı Sayıştay tarafından ibra edilecek ve kurumun bütçe ve bütçe kesin hesabı ile Sayıştay tarafından yapılan mali denetim raporu izleyen yılın Mart ayında Bakanlar Kurulu'na sunulacak. 
     Kurul kararları kesin olacak, ancak Kurulların nihai kararlarının tedbir kararlarına, para cezalarına ve sürekli para cezalarına karşı açılacak davalar Danıştay'da görülecek. 
     
     DURUMLARI KANUNDAKİ HÜKÜMLERE UYMAYAN PERSONEL- 
     Taslak uyarınca, mevcut kurumlarda çalışan personelden durumları bu kanunda yer alan hükümlere uymayanlar, öncelikli olarak önceden çalıştıkları kurumlara gönderilecek. 
     
</TEXT>
</DOC>
