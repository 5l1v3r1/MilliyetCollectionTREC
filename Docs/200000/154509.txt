<DOC>
<DOCNO> 154509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/siyaset/siy01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rodos'ta misket havası çaldı 
</HEADLINE>
<TEXT>

Rodoslu bir Türk iş adamının oğlunun düğününe katılan Gül çiftini adalılar Türkçe ve Yunanca anonsla karşıladı 
     YORGO KIRBAKİ Rodos 

     Şövalyeler adası Rodos'dayız. AB üyesi ülkelerin dışişleri bakanlarının gayrıresmi toplantısı ve Kaş'taki yemekten sonra, Dışişleri Bakanı Abdulah Gül'ün de aralarında bulunduğu grup, Ege'ye açılarak gece yarısına kadar tekne gezintisi yaptı. Dışişleri bakanlarını taşıyan Yunan bandıralı gemiye Ege Denizi'ndeki turunda, bu ülkeye ait sahil güvenlik botları eşlik etti. Gece yarısına doğru Rodos'a demir atan gemiden inen Gül ve eşi, davet üzerine, Rodoslu bir Türk işadamının oğlunun düğününe katıldı. 
     
     500 yıllık Rodoslu 
     Düğün, limandan 7 kilometre mesafede, görkemli otellerin sıralandığı İalisos'da, kubbeli yüzme havuzuyla tanınan Rodos Palace'daydı. Rodos Türkleri'nin önde gelen isimlerinden Burhan Pembe, 26 yaşındaki oğlu Hasan'ı evlendiriyor. Gelin de, Rodoslu Nesrin Çakıroğlu. 
     Otelin önünde Rodos Türk Derneği Başkanı Mustafa Şeyh'i, bakanı ve eşini karşılamak üzere beklerken bulduk. Güleç yüzüyle bizi karşılayan Pembe, "650 kişi davet etmiştik, 900 kişi geldi" diyerek merakımızı giderdi. Kendi deyişiyle "500 yıllık Rodoslu" Pembe, adada hem 3500 kadar Türk'ün, hem de Yunanlılar'ın sevgisini kazanmış. 
     
     Gül spor gömlekle katıldı 
     Önce Türkçe, sonra Yunanca anonsla karşılanan Gül, düğüne spor gömlekle geldi. Ancak bir kaç dakika sonra "geziden geldiği için spor bir kıyafetle düğüne katıldığı" şeklinde ikinci bir anons yapılarak "kıyafet durumu"na açıklık getirildi. Gül çifti genç evlileri tebrik ederken, Hayrünnisa Gül de geline cumhuriyet altını taktı. Bu sırada tanıdık bir şarkının notaları geldi kulağımıza, "Samanyolu." Türkçe şarkılar peş peşe sıralandı. Misket çaldığında da Rodoslu Türkler ve Yunanlılar birlikte oynadı. 
     Gelinle damada yaklaştık. İkisi de heyecanlı. Sormadan edemedik "Düğünde ne taktılar " Aynı anda cevap geldi "Çok altın, çok. Çok para, çok." 
     
     Okul istiyoruz 
     Bir ara Gül'ün masasına yaklaşan genç bir kızın, "Dilimiz Türkçe'yi öğrenmek istiyoruz" dediğini duyduk. Rodoslu Türkler'in kendi okulları yok. Bazı sorunları var, ama büyük bölümünün ekonomik durumu iyi. Gül çifti düğünden ayrıldığında saatler 02.00'yi gösteriyordu. Havuzbaşındaki davetlilerse, bu düğünü kolay unutamayacaklarını söylüyordu. 
     

</TEXT>
</DOC>
