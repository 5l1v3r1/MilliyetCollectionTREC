<DOC>
<DOCNO> 153327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur12.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sars virüsü laboratuvar ortamında mı üretildi 
</HEADLINE>
<TEXT>

     Marmara Üniversitesi MÜ Tıp Fakültesi İnfeksiyon Hastalıkları Anabilim Dalı Öğretim Üyesi Prof. Dr. Volkan Korten, akut solunum yetmezliği sendromuna SARS neden olan virüsün laboratuvar ortamında üretildiği yolundaki iddiaların ''biraz komplo teorisine'' benzediğini belirterek, bunun doğru olup olmadığının tespiti için ''virüsün orijinini bulmak gerektiğini'' söyledi. 
     Prof. Dr. Korten, SARS'la ilgili çalışmaların sürdüğünü kaydederek, ''Hayvan kaynaklı olduğu kesin bir şey ama hangi hayvandan, nasıl bir virüs, nasıl bir değişikliğe uğradı bunu bilemiyoruz'' dedi. 
     Laboratuvar ortamında, hayvan virüslerinde insanlara yapışma özellikleri yaratmanın mümkün olduğunu ancak bunun çok yüksek bir teknoloji gerektirdiğini anlatan Prof. Dr. Korten, şunları söyledi 
     ''Virüsün laboratuvar ortamında üretildiği şeklindeki iddialar, biraz komplo teorisine benziyor. Şu anda Çin'de ilk salgının başladığı yerlerde WHO elemanları virüsün orijinini araştırıyorlar. Ancak o bulunduktan sonra böyle bir iddia doğru mu değil mi diye söylenebilir. Ama virüsün yayılma şekli, pek bunu düşündürmüyor. Kesin bir şey söyleyebilmek için, orijin aldığı hayvandaki orijinal virüsün tamamen gen haritasının çıkarılması ve bu virüsle karşılaştırılarak, nerede farklıklar var, niçin insana atlamış, insanda neden hastalık yapıyor bunun belirlenmesi lazım. Bu çalışmalar da yürüyor.'' 
     
     CIA RAPORU 

     ABD'nin özellikle yeni çıkan enfeksiyonlara karşı uzun zaman önce tedbir aldığını ve bu konuda bir de enstitü kurulduğunu ifade eden Prof. Dr. Korten, ''ABD, özellikle virüs hastalıklarına karşı 8-10 yıl önce 1 milyar dolar harcayarak inanılmaz bir altyapı oluşturdu. O nedenle, CIA rapor vermiş olabilir. Bu, genel bir rapor. Rapor, böyle bir virüsün çıktığının kesin olarak tespit edildiği anlamına gelmiyor'' diye konuştu. 
     
</TEXT>
</DOC>
