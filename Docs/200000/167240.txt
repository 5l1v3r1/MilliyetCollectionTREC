<DOC>
<DOCNO> 167240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yazar/tamer.html </URL>
<DATE> 2003/07/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Havai fişek meselesini tartışalım 
</HEADLINE>
<TEXT>

     Ardından okurlarımdan telefon, faks ve e - postalar sökün etti. Belediyelerin ve bazı kamu kurumlarının, bizden topladıkları vergileri havai fişek gösterileriyle değerlendirdiklerini de bu vesileyle öğrenmiş oldum. Güneydoğu'daki yoksul insanımıza küçücük miktarlardaki yardımın ne denli önemli olduğunu bu yazıdan öğrenenler ise beni özellikle duygulandırdı, çünkü yardımlarını ulaştırabilecekleri yer soruyorlardı. 
     
     Zekeriyaköy Rotary 
     Laila'daki havai fişek gösterisini düzenleyen Zekeriyaköy Rotary Kulübü'nün eski Başkanı Nesrin Ercan'dan gelen telefonda ise üzüntü ve sitem vardı. Üzüntülüydü, çünkü "çöp toplamaktan Zekeriyaköy İlkokulu'nu 8 dersliğe çıkartacak 100 milyar liralık projeye, önemli hizmetlerin altına imza atmışlar, 5 yıl önce kuruldukları halde Türkiye'deki 82 Rotary Kulübü içinde 9.'luğa yükselmişler, uluslararası direktörlüğün her yıl her ülkede tek bir Rotary'ye verdiği ödülü geçen yıl almışlar, ama basına Laila'daki havai fişek gösterisiyle konu olmuşlardı." Sitem ediyordu, çünkü "Her vesileyle havai fişek gösterisi yapıldığı halde onlarınki göze batmıştı " 
     Ben de Nesrin Ercan'a izah etmeye çalıştım ki, Tarkan'ın konseri sırasında Laila'daki havai fişek gösterisini kim yapsa, kabak onun başına patlayacaktı. Dolayısıyla kendilerinin konu olması tamamen tesadüftü. Sonradan gelen tepkilerden de anlaşıldığına göre havai fişek gösterilerinin önlenemez hızdaki artışına karşı halkta bir tepki birikimi, hatta "Bu işin sonu nereye varacak " şeklinde ciddi bir endişe oluşmuştu ve işin içine Tarkan da girince bu tepki birikimi açığa çıkma imkanı bulmuştu. 
     
     Guvernör hak veriyor 
     Şu anki durumun özeti, "Bi dakka, şu havai fişek meselesini enine boyuna bi tartışalım "dan ibaretti. Mikrofonu ilk olarak Zekeriyaköy Rotary'nin bağlı olduğu Uluslararası Rotary 2420. Bölge Guvernörü Hitay Güner'e tuttuk. Bize hak verdi 
     "Havai fişek gösterileriyle ilgili görüşlerinize kişisel olarak katıldığımı belirtmek isterim. Bu gibi eylemlerin hem çevreyi rahatsız etmemesi, gürültü kirliliği yaratmaması ve hem de gereksiz kaynak israfına yol açmaması bakımından makul boyutta tutulması gerekir. 
     Zekeriyaköy Rotary Kulübü'nün resmi devir - teslim töreni, 18 30 - 20 00 arası tamamlanmıştır. Gösterinin ise gece geç saatlerde yapıldığı bilinmektedir. 
     Türkiye genelinde bütün Rotary Kulüpleri devir - teslim toplantılarını haziranda yaparlar. İstanbul'daki 68 Rotary Kulübü bu toplantılarını kentin çeşitli yerlerinde gerçekleştirir. Bu toplantılarda havai fişek gösterisi yapılmaz. Yapılan birkaç tanesi ise kişilerin istek ve inisiyatifinde müstakil ve istisnaen olmaktadır. 
     
     Rotary'nin misyonu 
     Türk Rotary'sinin başlıca 2 misyonu vardır Türkiye'yi yurtdışında tanıtmak ve topluma hizmet. Her Rotary Kulübü okullara, sokak çocuklarına, sakatlara, yoksullara, okuma - yazma bilmeyenlere -yardım değil- hizmet sunar. Yapılan hizmetlerin değeriyle kıyaslandığında, devir - teslim toplantıları ne boyutta olursa olsun üyelerinin kişisel katkılarıyla gerçekleşen ve bu hizmetlerin azalmasına asla neden olmayan bir tüketimdir. 
     Gürültü ve israf konularındaki hassasiyetinize aynen katılır, tüm Rotaryenlerin de bu konularda hassas olduğunu vurgulamak isterim." 
     
     Devamı Yarın 
     
     

</TEXT>
</DOC>
