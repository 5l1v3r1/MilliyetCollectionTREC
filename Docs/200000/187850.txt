<DOC>
<DOCNO> 187850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur28.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti milletvekilleri Irak'a gidiyor... 
</HEADLINE>
<TEXT>

     AK Parti Balıkesir Milletvekili Turhan Çömez ve Trabzon Milletvekili Cevdet Erdöl, 13 Ekim Pazartesi günü Irak'a giderek Bağdat'taki hastanenin temel atma törenine katılacak. 
     Irak'a yapacakları gezi hakkında A.A muhabirine bilgi veren Çömez, Erdöl ile birlikte 17 kişilik bir ekiple Pazartesi günü Ankara'dan Karayolu ile Irak'a hareket edeceklerini söyledi. Bağdat'ta, Dışişleri Bakanı ve Başbakan Yardımcısı Abdullah Gül'ün koordinasyonuyla başlatılan hastanenin temelinin bu gezi sırasında atılacağını ifade eden Çömez, şöyle konuştu 
     ''Temel atma törenini 17 Ekim Cuma günü yapacağız. Irak Sağlık Bakanlığı, ABD'li yetkililer ve Türk Dışişleri yetkililerinin katılacağı tören için Türkiye'den, Türk ve Irak bayrakları götürüyoruz. Çocuk ve gençlere, üzerinde Türk ve Irak bayraklarının bulunduğu 5 bin tişört dağıtacağız.'' Turhan Çömez, Irak ile yeni bir dostluk köprüsü oluşturmak açısından Irak kentlerini Türk kentleriyle ''kardeş şehir'' yapma konusunda girişimler olduğunu da belirtti. 
     İmam-ı Azam Türbesi'nin restorasyonu konusunda altyapı çalışmaları yaplıdığını bildiren Çömez, ''Ayrıca Irak sağlık Bakanlığı, kendilerinin veremediği sağlık hizmeleri konusunda bizden destek istemişti. Bu çerçevede ilk etapta 100 hastanın nakli yapılacak. İstenilen başarı elde edilirse bu uygulamaya devam edilecek'' dedi. 
     
     IRAK HALKINA GIDA YARDIMI 
     Bağdat'taki temaslarını tamamladıktan sonra Türkiye'ye dönerken Kerkük'e uğrayacaklarını bildiren Çömez, 2 bin çadır, 25 bin battaniye, 2 bin soba, 8 bin yer yatağı, 5 bin aileye temel gıda yardımını içeren Kızılay'ın yardım paketinin de önümüzdeki günlerde yola çıkacağını açıkladı. 
     Ramazanda Irak halkına ya erzak yardımı yapılacağını ya da aşevi kurulacağını ifade eden Çömez, Türkiye'deki sosyal kuruluşlara da şu çağrıda bulundu 
     ''Gıda yardımları konusunu formüle edeceğiz. Başta TOBB olmak üzere ATO, ASO, İTO, İSO, İhracatçılar Meclisi ve bütün illerin sanayi ve işadamları derneklerinden, dost ve kardeş Irak halkına yardım ellerine uzatmalarını istiyoruz.'' 
     
</TEXT>
</DOC>
