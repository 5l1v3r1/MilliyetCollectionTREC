<DOC>
<DOCNO> 180488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun19.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da şaraba Hitler etiketi... Almanya kızgın.. 
</HEADLINE>
<TEXT>

     İtalya'nın kuzeyindeki Fruili bölgesinde şarap üreten bir firmanın, şarap şişelerinin etiketlerinin üzerine Adolf Hitler'in fotoğrafını koyması, Almanya'nın protestosuna neden oldu. 
     Yılda 30 bin şişe şarap üreten firma, bazı şişelerinin üzerine Hitler'in Nazi selamını verdiği fotoğrafını koyarak, fotoğrafın altına ''Bir halk, bir imparatorluk, bir lider'' yazısına yer verdi. 
     Alman hükümeti ise durumu protesto etti. 
     Verilen bilgiye göre, Almanya Adalet Bakanı Brigitte Zypries, İtalya Adalet Bakanı Roberto Castelli'ye gönderdiği mektupta, şarap şişelerinin etiketlerinde Hitler'e yer verilmesini protesto etti ve bakandan, konuya müdahale etmesini istedi. 
     İtalya Adalet Bakanı Castelli ise Hitler fotoğraflı etiketi ''kötü bir üslup'' olarak niteleyip, savcılığın konuyla ilgili soruşturma başlattığını bildirdi. 
     Hitler'in fotoğraflarını kullanan şarap firmasının ürünlerini en fazla Almanya'ya pazarladığı belirtilirken, Mussolini ve Stalin etiketli şaraplarının da piyasada bulunduğu kaydedildi. 
     
</TEXT>
</DOC>
