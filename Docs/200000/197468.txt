<DOC>
<DOCNO> 197468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo18.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad krizde, Nihat'ın kara haftası... 
</HEADLINE>
<TEXT>

     İspanya Birinci Futbol Ligi'nin La Lega 12. haftasında sahasında yaptığı maçta Real Mallorca'ya 1-0 yenilen Real Sociedad için İspanyol basını ''krizde'' değerlendirmesini yaptı. 
     Maç fazlasıyla 13 puanla 15. sırada bulunan Real Sociedad'ın, 20 ay sonra ilk kez San Sebastian'daki Anoeta Stadı'nda yitirdiğini hatırlatan gazeteler, ligde 29, Avrupa Şampiyonlar Ligi'nde de 2 maçtır evinde yenilgi yüzü görmeyen Bask Bölgesi takımının zor günler yaşadığını bildirdi. 
     ''Real batıyor, Real krizde'' ifadelerini kullanan gazeteler, Real Sociedad'ın, Etoo'nun ayağından 17. dakikada yediği gole karşılık vermek için çok saldırsa da Real Mallorca'nın teknik direktörü Luis'in taktiğiyle dağıldıklarını yazdı. 
     Maçın en iyisi olarak Nihat'ı gösteren İspanyol basını, Real Mallorca savunmasını delen en tehlikeli atakların Türk futbolcudan geldiği, ancak Arjantinli kalecinin gole izin vermediğini kaydetti. 
     Bask bölgesi gazetesi ''Diariovasco'', Türk Milli Takımı'nın Avrupa Şampiyonası finallerine katılamaması, İstanbul'da meydana gelen terör saldırıları ve son olarak da Real Mallorca karşısında alınan yenilgiyle bağlantı kurarak ''Nihat'ın kara haftası'' başlığı altında verdiği haberinde, şu yorumu yaptı 
     ''Dünkü maç Nihat için çok daha özeldi. Türkiye'nin Letonya'ya elenmesi ve İstanbul'da yaşanan terörle hüzünlü bir hafta sonrasında Real Mallorca'yı yenerek şanssızlığını silmek ve bozmak istiyordu. Ama Real Mallorca buna izin vermedi. Real'in en aktif ve tehlikeli oyuncularından olan Nihat, geçen yıl kolay bulduğu golleri bu kez atamayıp, pozisyonların sonucu getirecek anında yine hata yapıyor.'' Bu arada basın tarafından oldukça eleştirilen ve böyle devam edildiği taktirde çok şansı olmayacağı söylenen teknik direktör Raynald Denoueix ise, ''Gerek duyduğumuz güveni elde etmek için yitirmekten korkmuyoruz. Çünkü takım iyi futbol oynadı. Artık ligdeki sıralama beni endişelenmiyor'' dedi. 
     Moralsiz olan Real Sociedad, Avrupa Şampiyonlar Ligi'nde 25 Kasım Salı günü yapacağı Pire Olympiakos maçı için yarın Atina'ya gidecek. 
     Öte yandan La Lega'nın 12. haftasında diğer bir Türk futbolcu Rüştü Reçber'in takımı FC Barcelona da, deplasmanda son saniyede yediği golle Villarreal'a 2-1 yenildi. 19 puanda kalarak zirve yarışında rakiplerinin oldukça gerisinde kalan FC Barcelona'da, teknik direktörü Frank Rijkaard, ''Herşeyden zoru bu biçimde yitirmek. Ben her zaman takım olmaktan konuşuyorum. Villarreal karşısında iyi oynamadık bu tüm oyuncularım için geçerli'' dedi. Rüştü, daha önceki lig maçlarında olduğu gibi yedek kulübesinde oturdu. 
     
</TEXT>
</DOC>
