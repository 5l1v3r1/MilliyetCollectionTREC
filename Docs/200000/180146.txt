<DOC>
<DOCNO> 180146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/guncel/agun.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimi puanla, kimi de parayla doktor oluyor 
</HEADLINE>
<TEXT>

   5-10 bin dolar ödeyen öğrenciler, 200'lü puanlarla vakıf üniversitelerinde tıp, mühendislik eğitimi alırken burslu öğrencilerden 300'ün üzerinde puan isteniyor 
      SİBEL KAHRAMAN 

   
   Her yıl 1.5 milyonun üzerinde genç üniversiteli olabilmek için birbirleriyle yarışırken, parası olanlar için hukuk, mühendislik, mimarlık, tıp gibi prestijli bölümlere girmek hiç de zor değil. Gerekli olan tek şart vakıf üniversitelerinin yıllık 5 bin ile 10 bin dolar arasında değişen eğitim ücretini ödeyebilmek. Vakıf üniversitelerinin burslu bölümleriyle burssuz bölümleri arasında büyük puan farkları bulunuyor. Bu fark, eğitimcilerin de tepkisini çekiyor. Üniversite Öğretim Üyeleri Derneği Başkanı Prof. Dr. Kadir Erdin, eğitimde eşitsizliğinin tablosu olan puan farkını, "para gücünün, bilgi gücünün önüne geçmesi" olarak değerlendirdi. 
   
   'ÜLKE İÇİN TEHLİKELİ' 
   ODTÜ Rektörü Prof. Dr. Ural Akbulut, puanların rahatsız edici boyutlarda olduğunu belirterek, "Meslek yüksekokullarına girilebilecek puanlarla, tıp, mühendislik gibi bölümler okunuyor. Ülkenin geleceği açısından sağlıklı değil. Sonuçlar Türkiye için çok büyük tehlike olabilir. Ayrıca bu kadar puan uçurumu bulunan çocukların aynı sınıfta ders almaları hem eğitimin kalitesi hem de psikolojik açıdan sağlıklı değil" dedi. Yıldız Teknik Üniversitesi Rektörü Prof. Dr. Ayhan Alkış, tartışmaların öğrenciyi de, üniversiteleri de değerlendiren objektif kriterlerin olmayışından kaynaklandığını söyledi. 
   
   'HEPSİ MEZUN OLAMIYOR' 
   Işık Üniversitesi Rektör yardımcısı Prof. Dr. Mithat İdemen ise, vakıf üniversitelerine gelen çocukların önemli bir kısmının varlıklı, iyi eğitime fırsat bulan aile çocukları olduğunu belirterek, "Ancak bu çocuklar kendilerini sıkıntıya sokmamışlar. Üniversitede ciddi bir öğrenimle karşı karşıya kaldıklarında yeteneklerini açığa çıkarıyorlar" dedi. Kalite düşük gibi bir evhama kapılmanın yanlış olduğunu söyleyen Prof. Dr. İdemen, "Ayrıca burslu öğrenciler daha gayretli ve diğer öğrencileri de gayrete getiriyorlar" dedi. Bahçeşehir Üniversitesi Rektörü Prof. Dr. Süheyl Batum da, üniversiteye giren her öğrencinin mezun olamadığını söyleyerek, "Biz kalite kontrolünü üniversitede sağlıyoruz. 'Düşük puanla giren mezunlarımızın kalitesi düşüktür' ya da 'Parayı veren diplomayı alır' durumu yok" diye konuştu. 
   
   Burs puanı 'devlet'le yarışıyor    Vakıf üniversitelerinde paralı okuyacak öğrencilerin puanları ile devlet üniversitelerinin aynı bölümlerine girecek öğrencilerin puanları arasında büyük fark var. Ancak bu fark, burs söz konusu olduğunda eriyip gidiyor. Örneğin vakıf üniversitesi olan Çankaya'nın hukuk fakültesinde burslu eğitim almak için 337.435 puan gerekirken, devlet üniversitesi olan Dokuz Eylül için 336.648 puan alt sınır olarak belirlendi. Devlet üniversitesi puanlarından bazıları bu yıl şöyleydi 
   
   HACETTEPE TIP 364 PUAN 
   İTÜ Bilgisayar Mühendisliği'nde öğrenim görebilmek için 365.621 puan alt sınırdı. Elektrik Mühendisliği için bu puan 351.666, mimarlık için de 347.081 oldu. Dokuz Eylül Üniversitesi hukuk fakültesi en düşük 336.648 puanla öğrenci alırken, mimarlık 335.923, bilgisayar mühendisliği 353.997, endüstri mühendisliği de 349.047 puanla öğrenci aldı. Hacettepe Tıp Fakültesi'ne giren son öğrencinin puanı 364.702 iken, Cerrahpaşa Tıp Fakültesi'nde bu puan 364.702 oldu. 
   
   Harçlara zam geldi...    ANKARA Milliyet 

   2003 - 2004 akademik yılında üniversite öğrencilerinden alınacak harç miktarlarına yüzde 20-25 oranında zam yapıldı 
   Resmi Gazete'nin dünkü sayısında yayımlanan Bakanlar Kurulu kararına göre, en yüksek harcı 375 milyon lirayla Tıp Fakültesi ile Devlet Konservatuvarı öğrencileri, en düşük harcı da 45 milyon lira ile Açıköğretim Fakültesi öğrencileri ödeyecek. Lisansüstü öğretim ücretleri de 165 milyon liraya yükseltildi. Üniversitelerde ikinci öğretim harç miktarları da 490 milyon lirayla 3 milyar 805 milyon lira arasında değişti. Yabancı Diller Yüksekokulu öğrencileri ise 3 milyar 805 milyon lira ödeyecek. 
   
   ÖDEMEYENE KAYIT YOK 
   Üniversite yönetim kurulları, belirlenen öğrenci katkı miktarlarını üniversitelerin özellikleri, öğrenim dallarının nitelikleri ve sürelerini göz önünde tutarak fakülte, yüksekokul, enstitü ve bölümler itibariyle yüzde 20 oranına kadar artırabilecek. Öğrenci katkı payını süresi içinde ödemeyen öğrencilerin kayıtları yapılmayacak ve yenilenmeyecek. Öğrenci katkı payı iki eşit taksitte ödenecek. İlk taksit eğitim - öğretim yılı başında kayıt olma ve yenileme sırasında, ikinci taksit de ikinci sömestr başında kayıt yenilenirken, sömestr sistemi uygulanmayan eğitim programlarında da şubattaki kayıt yenileme sırasında ödenecek. 
</TEXT>
</DOC>
