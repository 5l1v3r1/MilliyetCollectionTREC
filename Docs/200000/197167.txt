<DOC>
<DOCNO> 197167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun16.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç almak için işten çıktı, canından oldu 
</HEADLINE>
<TEXT>

   BURCUM DEVREZ 
   
   İETT Ayazağa Bölge Müdürlüğü'nde sekreter olarak çalışan Sedat Yeşilyurt 27 , ilaç almak için dışarı çıkınca hayatından oldu. Ayazağa'daki işyerinden Levent Dispanseri'ne giden Yeşilyurt, HSBC Genel Müdürlüğü'nü hedef alan bombalı saldırıdan 10 dakika önce eşi Canan Yeşilyurt'la görüştü. İlaçları alan Yeşilyurt, karşıdan karşıya geçerken patlama meydana geldi. Televizyondan haber aldığı patlamada dört yıllık eşinin de öldüğünü öğrenen Canan Yeşilyurt, baygınlık geçirdi. 
   
   Cenazeyi BBC de izledi 
   Televizyonu izlerken arkadaşlarıyla saldırının ne kadar korkunç olduğunu konuştuklarını anlatan kardeşi Salih Yeşilyurt, "Ekranda abimin ismini gördüm. Levent'le hiç alakası olmayan bir yerde çalışıyordu. Ölüme kendi ayağıyla gitti" dedi. Abisinin kendisi gibi hafız olduğunu belirten Yeşilyurt, bombalı saldırıyı yapanların Müslüman olamayacağını söyleyerek, "Hükümete güveniyorum. Bu olayı çözecekler" diye konuştu. 
   
   
</TEXT>
</DOC>
