<DOC>
<DOCNO> 199395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun03.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çoraplı baskın namazlı sorgu 
</HEADLINE>
<TEXT>

   İntihar saldırılarına yönelik süren El Kaide soruşturmasında, İstanbul polisi sorguda namaz molası verdi. Kadın zanlıları kadın polisler sorguladı. Polis yetkilileri, "Hassasiyetimiz örgütün propagandasını engellemek içindi" dedi 
   Erdal Kılınç 
   
   Sinagoglar, İngiltere Başkonsolosluğu ve HSBC binasına yönelik intihar saldırılarına yönelik süren El Kaide soruşturmasında, İstanbul polisi sorguda namaz molası verdi. Kadın zanlıları da kadın polisler sorguladı. 
   İstanbul'daki ilk intihar eyleminden itibaren polis 200'ün üzerinde ev ve işyerine operasyon düzenledi. Gözaltına alınan birçok zanlı için özel hazırlanmış bir sorgu dokümanıyla birlikte konusunda uzman kişiler özenle seçildi. 
   
   Titiz yaklaşım 
   Kendilerini El Kaide olarak belirten grubun yakınlarına titizlikle yaklaşıldı. Mahkemeden alınan arama kararları evdekilere gösterilerek kişiler emniyete davet edildi. Gözaltındakilere Ramazan süresince iftar ve sahur yemekleri verildi. Namaz saatlerinde de sorgulara ara verilerek ibadetlerini yapmalarına olanak sağlandı. Dikkat çeken bir başka konu da kadın zanlıları kadın polislerin sorgulaması oldu. Kadınların bulunduğu nezarethanenin kapısında kadın polis görevlendirildi. Tuvalet ihtiyaçlarını giderirken de kadın polis eşlik etti. 
   
   Alışılmadık yöntem 
   Alışılmadık bu yöntem için bir polis yetkilisi şu yorumu yaptı 
   "Bazı şeylere hassasiyet gösterildi. Örgütün propagandasını engellemek istedik, polisin k fir olduğu konusundaki imajı yıkmaya çalıştık. PKK, Hizbullah gibi diğer örgütlerle ilgili geçmişte hata yaptığımızı düşünüyoruz. O yüzden de burada biraz böyle bilinçli programlı birtakım şeyler yapmaya çalıştık. Bu adamlar bizimle en azından kişisel bir husumet oluşturmasın diye düşündük. Örgütü 'Türkiyelileştirmeyelim' diye düşündük yani. Sonuç da alındı." 
   
   Ayakkabısız dolaştılar 
   Polisin hassasiyeti öncelikle ev baskınlarında yaşandı. Evlere giden timler kapıda ayakkabılarını çıkardı. Yani "çoraplı operasyon" yapıldı, polisler ev içinde ayakkabısız dolaştı. 
   Hatta öyle ki, daha önce gözaltına alınan bir ailenin evine kendisini polis gibi tanıtıp evden fotoğraf almaya kalkan bir gazeteci ayakkabısını çıkarmadığı için ev sakinlerince anında fark edildi. Ve durum polise intikal ettirildi. Sorgu sonrası serbest kalan bazı zanlıların kendilerine eşlik eden kadın polislere sarıldıkları da görüldü. 
   İntihar eylemcilerinin "düğün günü" ya da "yengeyi al gel" şeklinde kod kullanmadıkları da öğrenildi. "Yarın İstanbul'da düğünümüz var" şifresinin eskiden PKK'nın bombalı eylem öncesinde kullanıldığını belirten yetkililer, "burada böyle bir şey yok. Açık, aleni konuşmuşlar" dediler. 
   
   10 kişi daha var 
   Polisin elinde halen 10 kişi daha bulunuyor. Ancak bu sayının yeni gözaltılarla her an artabileceği belirtiliyor. 
   10 kişilik ölüm hücresinin dışında yeni bir hücre konusunda ise net bir bilgi yok. Polis, sorgulardan ve beyin takımının ele geçmesinden sonra konunun aydınlığa kavuşacağını söylüyor. 
   
   
   
   
   
   
</TEXT>
</DOC>
