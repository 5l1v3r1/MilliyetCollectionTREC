<DOC>
<DOCNO> 186282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo25.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy İngiltere maçında 3 ilke imza atacağız... 
</HEADLINE>
<TEXT>

     Futbol Federasyonu Başkanı Haluk Ulusoy, 11 Ekim Cumartesi günü 12. Avrupa Şampiyonası 7. Eleme Grubu'nda İngiltere ile oynanacak önemli maç öncesi yaşanan güvenlik gerginliğine değinerek, ''İngiltere tarafı, Türkiye'de kendileri için bir güvenlik problemi olmadığını UEFA'daki toplantıda belirtti'' dedi. 
     Galatasaraylı eski futbolcu Cüneyt Tanman'ın ortağı olduğu Özel Göztepe Karaköy Polikliniği'nin açılışına Milli Takımlar Teknik Direktörü Şenol Güneş ve A Milli Takım Menajeri Can Çobanoğlu ile birlikte katılan Haluk Ulusoy, burada basın mensuplarının sorularını yanıtladı. 
     Türkiye'ye İngiliz seyirci gelip gelmeyeceğini UEFA ile taraflar arasında yapılan toplantıda netliğe kavuşturduklarına değinen Ulusoy, ''Holiganizme karşı yoğun bir çaba harcayan İngiltere tarafı, Türkiye'de kendileri için bir güvenlik problemi olmadığını, Türkiye'nin gezilip görülecek bir ülke olduğunu bu toplantıda belirtti. Nasıl ilk maçta 2 bin Türk seyircisi gidip orada maçlarını izlediyse, İngiliz taraftarlarının da aynı güzellik içinde burada milli maçlarını izlemesini isterdik. Ama olmadı'' diye konuştu. 
     
     ÖLÜM KALIM MÜCADELESİ DEĞİL 
     Haluk Ulusoy, İngiltere ile yapacakları önemli karşılaşmaya az bir süre kaldığını ve Avrupa Şampiyonası'na grup lideri olarak gitmek istediklerini ifade ederek, şunları söyledi 
     ''Ancak bu maçın ölüm kalım mücadelesi olarak görülmesi doğru değil. Hiçbir şeyin sonu olmayacak. İki takımdan biri eleme maçı yapmak zorunda kalacak. Ancak biz ülkemizde zafer yaşamak istiyoruz. Yenilirsek de her şey bitmiş değil. Takımımıza güveniyoruz. Çok iyi konsantre olacaklarına inanıyoruz. Bu maç, bugüne kadar birçok ilki başarmış olan federasyonumuz için yine birçok ilki içinde barındıracak. Yıllardır İngiltere'ye karşı futbolda ezilmişiz. İngiltere'ye gol atıp, galip gelip ve eleme oynamadan direkt Avrupa Şampiyonası'na giderek, federasyon olarak 3 ilke daha imza atacağız.'' 
     
     SOKAĞA DÖKMEK İSTİYORUZ 
     İngiltere maçını Fenerbahçe Şükrü Saracoğlu Stadı'nda 42 bin kişinin izleyeceğini, ancak kazanacakları zaferle 65 milyon insanı, hatta tüm Dünyadaki 250 milyon Türk'ü sokaklara dökmeyi hedeflediklerini dile getiren Ulusoy, şöyle devam etti 
     ''Allah'ın izniyle de yüzümüzün akıyla bu sınavdan çıkacağız. Biz İngiltere ve UEFA yetkililerine şunu söyledik, 'İngiliz kafilesini en iyi şekilde karşılayıp, en iyi şekilde ağırlayıp ve yine en iyi şekilde yolcu edeceğiz. Tek bir hadise dahi olmayacak.' Ayrıca, tabii ki yenip de yollayacağız.'' 
     
     BEŞİKTAŞ İNANILMAZI BAŞARDI 
     Avrupa Şampiyonlar Ligi'nde Beşiktaş'ın, İngiltere'nin Chelsea takımını deplasmanda 2-0 yenmesine de değinen Ulusoy, ''Beşiktaş'ı canı gönülden kutluyoruz. Orada inanılmazı başardılar. Eğer 11 kişi devam edebilselerdi, 3-4 fark dahi olabilirdi. Demek ki, inanıldığı zaman Türk insanının yapamayacağı bir şey yok. Sahada 10 aslan vardı. Muhteşem bir maç izlettiler bizlere. İnşallah yollarına da devam ederler'' diyerek sözlerini tamamladı. 
     Milli Takımlar Teknik Direktörü Şenol Güneş ise basın mensuplarının röportaj taleplerini kabul etmedi. 
     
</TEXT>
</DOC>
