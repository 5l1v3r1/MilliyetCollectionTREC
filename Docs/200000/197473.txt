<DOC>
<DOCNO> 197473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo23.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Liderle puan farkı kapanır ama biz de kazanmalıyız 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Denizlispor maçında çok önemli bir 3 puan yitirdiklerini belirterek, ''Sıkıntımızı gidermek için kapasitemizi tam olarak kullanmalıyız'' dedi. 
     Maçta ilk devre iyi oynamadıklarını, ancak ikinci yarının ilk 20 dakikasında etkili olduklarını ifade ederek, ''Eğer ikinci yarıda bu futbolu ortaya koyabiliyorsan, bunu ilk yarıda da sahaya yansıtabilirsin. İyi futbolu 90 dakikaya yaymalıyız, bunun için de gerekli teknik tedbirler alınır. Sıkıntımızı, kapasitemizi tam olarak kullanarak ve verimliliği arttırak giderebiliriz'' diye konuştu. 
     
     ''KAYIPLAR TELAFİ EDİLEBİLİR'' 
     Dürüst, lider Beşiktaş ile aralarındaki puan farkının şu anda 6 olduğunu, bunun kapatılmayacak bir fark olmadığını söyledi. 
     Şampiyonluk yarışında puan kayıplarının olabileceğini dile getiren Dürüst, ''6 puanlık fark var ve bu kapatılmayacak bir fark değil. Ancak bunu başarmak için biz de kazanmalıyız. Denizlispor maçından sonra en çok futbolcularımız üzüldü, maç öncesindeki 5 puanlık farkı kapatma imkanı doğmuştu'' diye konuştu. 
     
     ''TEKNİK DİREKTÖR EN İYİSİNİ SAHAYA ÇIKARIR'' 
     Dürüst, futbolculara olan güvenlerini de yitirmediklerini kaydederken, teknik direktör Fatih Terim'in birçok faktörü gözönünde bulundurarak, en iyi kadroyu sahaya çıkardığını bildirdi. 
     Bir teknik adamın futbolcuları sahaya çıkartırken çeşitli faktörleri gözönünde bulundurduğuna dikkati çeken Dürüst, şunları söyledi 
     ''Teknik direktör en iyisi olarak gördüğü oyuncuları sahaya sürer. Oyuncu, sakatlığı geçmişse, antrenmanda iyiyse oynar. Disiplin, formsuzluk, yorgunluk, yorgunluk da faktör olarak görülebilir. Bunun için, teknik adamın hangi oyuncuları sahaya çıkardığına saygı göstermek gerekir.'' 
     
</TEXT>
</DOC>
