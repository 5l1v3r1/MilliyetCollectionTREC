<DOC>
<DOCNO> 181311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo14.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler bir maçta en fazla 77 sayı atabildi... 
</HEADLINE>
<TEXT>

     33. Avrupa Erkekler Basketbol Şampiyonası'nda play-off elemesinde Sırbistan-Karadağ'a 76-80 yenilerek, şampiyonaya veda eden A Milli Takım, şampiyonada 80 sayıyı göremedi. 
     Milliler, şampiyonada bir maçta en fazla sayıyı 77 ile yaparken, en az 70 sayı üretti. 
     Milli Takım, Ukrayna'yı 77-69 yenerken, şampiyonadaki en skorer oyununu ortaya koydu. Milliler, daha sonra Yunanistan'a 70-75 mağlup olduğu maçta 70 sayı, Hırvatistan'ı 75-72 yendiği maçta da 75 sayı üretti. 
     ''12 Dev Adam'', play-off elemesinde Sırbistan-Karadağ'a 76-80 mağlup olurken, bu maçta da yine 80 sayıyı bulamadı. 
     
     GRUP MAÇLARINDA İKİNCİ YARIDA AÇILDI 
     Şampiyonadaki grup maçlarına Ukrayna galibiyetiyle başlayan ''12 Dev Adam'', grup maçlarında özellikle ikinci yarıda ortaya koyduğu performansla play-off elemelerine çıkmayı başardı. 
     Ukrayna'yı 77-69 mağlup eden A Milli Takım, rakibi karşısında ilk yarıyı 42-32 geride kapamasına rağmen, ikinci yarıda iyi savunma yaparak, potasında sadece 27 sayı gördü. Milli takım, rakibi karşısında ikinci yarıda 45-27'lik bir seri yakaladı ve karşılaşmayı 77-69 kazandı. 
     İsveç'te ikinci maçında turnuvanın iddialı takımlarından Yunanistan ile karşılaşan milliler, bu rakibi karşısında da ilk yarıyı 41-36 geride kapadı. Milli takım Yunan takımı karşısında ikinci yarıda savunmayı oturtup potasında 35 sayı görmesine rağmen hücumda istediklerini yapamayınca karşılaşmadan 70-75 yenik ayrıldı. 
     Grubun son maçında Hırvatistan ile karşılaşan Türkiye, ilk yarıdaki istikrarsız oyununu bu rakibi karşısında da sürdürdü. Milli takım, Hırvatistan karşısında ilk yarıyı 35-38 geride kapadı. Yine ikinci yarıda iyi savunma yapan Türkiye, 34 sayı yerken, bu sefer hücumda da etkili olarak rakip potaya 40 sayı bıraktı ve karşılaşmayı 75-72 kazanarak, adını play-off elemelerine yazdı. 
     
     SIRBİSTAN-KARADAĞ MAÇINI İKİNCİ YARIDA YİTİRDİ 
     A Milli Takım, play-off elemesinde Avrupa ve Dünya Şampiyonu Sırbistan-Karadağ ile karşılaşırken, bu rakibi karşısında maçı ikinci yarıdaki etkisiz oyunuyla yitirdi. 
     Sırbistan-Karadağ karşısında ilk yarıda iyi bir oyun ortaya koyan milliler, devreyi 38-34 önde kapamasını bildi. Ancak şampiyona boyunca maç içinde istikrarsız bir çizgi tutturan milli takım, ikinci yarıda oyunun üstünlüğünü rakibine kaptırdı. Türkiye, ikinci yarıda da 38 sayı üretmesine rağmen Sırbistan-Karadağ'a bu sefer savunmada engel olamadı ve potasında 46 sayı görerek skorun 80-76 aleyhine olmasına engel olamadı. Sırbistan-Karadağ'a 76-80 mağlup olan Türkiye, bu skorla şampiyonaya veda etti. 
     
</TEXT>
</DOC>
