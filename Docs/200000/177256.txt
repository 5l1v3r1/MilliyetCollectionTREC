<DOC>
<DOCNO> 177256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo25.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı by-pass tırmanışı mutlu sonla bitti... 
</HEADLINE>
<TEXT>

     ''Ağrı Dağı'na By-Pass'' etkinliği kapsamında düzenlenen tırmanışa katılan ekip, Ağrı Dağı eteklerindeki Eli Köyü'ne indi. 
     17 Ağustos'ta ''Ağrı Dağı'na By-Pass'' etkinliği altında zirve tırmanışına başlayan Prof. Dr. Bingür Sönmez ve daha önce by-pass ameliyatı olan İsmail Bölükbaşı, Ayhan Çakar ve Selim Sitar ile Akut Başkanı Nasuh Mahruki liderliğindeki ekip, Ağrı Dağı eteklerinde bulunan 2400 metredeki Eli Köyü'ne döndü. 
     Katırlarla yükleri indirilen ekip, ''Ağrı Dağı'nın sahibi olduğunu'' ileri süren Ahmet Çoktin'in organize ettiği davul zurna eşliğinde karşılandı. By-pass ameliyatı geçirenler, Prof. Dr. Sönmez ve Akut Başkanı Mahruki, burada davul-zurna eşliğinde halay çekti. 
     Bu arada sağlık kontrolünden geçirilen by-pass ameliyatı olan üç kişi ile Mahruki ve Sönmez'in sağlıklarında herhangi bir olumsuz durumun bulunmadığı bildirildi. 
     Zirve tırmanışı hakkında A.A muhabirine görüşlerini aktaran by-passlı Ayhan Çakar, tırmanışın düşündüğünden daha zor geçtiğini belirterek, ''Bizim için zirve yapmak önemli değildi. By-pass ameliyatı geçirenlerin psikolojik sıkıntı çekmemeleri yönünde mesaj vermek istedik. Bu mesajımızı da gerekli yerlere ilettiğimizi düşünüyorum'' dedi. 
     By-passlı Selim Sitar da kendisini test etmek için Ağrı Dağı'na tırmanış yaptığını ifade ederek, ''Zor şartlarda dağa tırmanış gerçekleştirdik. Ancak herhangi bir sorun yaşamadık. Demek ki biz de Ağrı Dağı'na tırmanabilirmişiz'' diye konuştu. 
     
     BY-PASLILAR BU TÜR ETKİNLİKLERE KATILMALI 
     By-passlı Emekli Komando Astsubay İsmail Bölükbaşı da gayelerinin Ağrı Dağı'na zirve yapmak olmadığını, sadece buraya çıkabilecek kapasitede olduklarını göstermek olduğunu kaydetti. 
     Bölükbaşı, tırmanışın ilk günü 3350 metrede bulunan birinci kamp yerine geldiklerini, ikinci kamp için yaptıkları antrenman çalışmasında performansının yavaş bulunduğunu belirterek, şunları söyledi 
     ''Bu nedenle birinci kamp yerinde kaldım. Ancak 63 yaşındayım ve 95 kiloyum. Buraya kadar çıkmak bile benim için önemliydi. Bunu da başardım. Tırmanışımızda en ufak bir aksilik olmadı. By-passlıların da bu tür etkinliklere katılmalarını istiyorum.'' 
     
     TIRMANIŞ AMACINA ULAŞTI 
     Prof. Dr. Sönmez de ''Ağrı Dağı'na By-pass Etkinliği'' adı altında başlattıkları tırmanışın bugün son bulduğunu belirterek, şunları söyledi 
     ''Ağrı Dağı'na yaptığımız tırmanışa katılanların üçü daha önce by-pass ameliyatı geçirmiş kişiydiler. Tırmanıştaki amacımıza ulaştık. By-passlılara moral verdik. Bize Ağrı Dağı'na tırmanışımızda yardım eden Akut üyelerine teşekkür ediyoruz. Çünkü onlar bizi bebekler gibi kucaklayarak, Ağrı Dağı'na götürüp, getirdiler. Kamp yerlerinde by-passlı hastalarımızı sürekli sağlık kontrolünden geçiriyorduk. Onlarda herhangi bir sorun görülmedi.'' Akut Başkanı Mahruki ise Ağrı Dağı'na gerçekleştirdikleri tırmanışın disiplinli bir şekilde tamamlandığını ifade etti. 
     Tırmanış programını hastalara göre değil, kendilerine göre ayarladıklarını ifade eden Mahruki, şöyle devam etti 
     ''By-pass ameliyatlılar, antrenmanlı olmadıkları, kondisyonları düşük olduğu için onların zirve yapmasına izin vermedik. Tırmanışımızda 14 kişi zirve yaptı. Buradaki amacımız da Ağrı Dağı'nın kendine özgü bir yapısı vardı. Her an hava değişikliği yaşanabilir, zirve tırmanışında hızlı ve süratli olunması gerekmektedir. Geç saate kalmamak için temposu yüksek olanları zirve tırmanışına dahil ettik.'' Bu arada, tırmanışa katılan Dağcı Hakan Uz, yüksek irtifa nedeniyle Dağ Hastalığı olarak bilinen karın ağrısına yakalandığı için inişte sağlık ekipleri tarafından tedavi altına alındı. 
     Ağrı Dağı'na tırmanış yapan ekip, Eli Köyü'nden malzemelerini kamyonlara yükleyerek, geceyi geçirecekleri Ağrı'nın Doğubayazıt İlçesi'ne gitti. 
     
</TEXT>
</DOC>
