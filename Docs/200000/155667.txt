<DOC>
<DOCNO> 155667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur07.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air, uçakların kokpitine çelik kapı taktırıyor... 
</HEADLINE>
<TEXT>

     Onur Hava Yolları, uçak kaçırma eylemlerinde korsanın girişlerine önlem olarak kokpit kapılarını değiştiriyor. 
     Onur Air Genel Müdür Yardımcısı Bilal Başar, yaptığı açıklamada, ABD'de yaşanan 11 Eylül saldırılarının ardından Uluslararası Sivil Havacılık Teşkilatı'nın kokpit kapılarının kuvvetlendirilmesi konusunda tavsiye kararı aldığını belirterek, Boeing ve Airbus firmalarının da bu uygulamayı zorunlu hale getirdiğin söyledi. 
     Mevcut kokpit kapılarının Airbus firması tarafından dizayn edilen çelik ve alüminyum karışımı olan 40-100 kilogram ağırlığında daha dirençli bir kapı ile değiştirildiğini anlatan Başar, bu kapıların hava korsanlarının kokpite girişini zorlaştırdığını ve pilota zaman kazandırdığını ifade etti. 
     Filoda bulunan 18 uçaktan ikisinin kapılarının değişim işlemlerinin tamamlandığını kaydeden Başar, geri kalan uçakların da bu yıl sonuna kadar maliyeti 35-40 bin dolar olan kapılarla değişeceğini belirtti. 
     
</TEXT>
</DOC>
