<DOC>
<DOCNO> 167063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun22.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Schulz Berlusconi'yi istifaya çağırdı... 
</HEADLINE>
<TEXT>

     AB Dönem Başkanlığı'nı devralan İtalya'nın Başbakanı Silvio Berlusconi'nin Avrupa Parlamentosu'nda yaptığı konuşmada Sosyalistlerin grup başkanı Alman parlamenter Martin Schulz'a ''Nazi kamplarının komutanı'' yakıştırması yapmasının ardından Schulz, Berlusconi'nin istifa etmesi gerektiğini söyledi. 
     BBC'ye yaptığı açıklamada Schulz, tarihinde Mussolini gibi bir başkanı bulunan bir devletin başbakanının, toplama kampı kurbanları konulu imalarda bulunmasının şaşırtıcı olduğunu söyledi. 
     Schulz ayrıca, ''Parlamentonun Alman ve sosyalist bir üyesi olarak, kendimi çok kötü ve hakarete uğramış hissettim. Siyasi çizgisini faşizme, ırkçılığa ve yabancı düşmanlığına karşı bir çizgiye oturtmuş birisi olarak, AB üyesi bir ülkenin liderinin bu ithamları benim için kabul edilemez. Bu açıklamalar, partimiz ve daha da önemlisi toplama kampı kurbanları için de hakarettir'' dedi. 
     Berlusconi, dün Avrupa Parlamentosu'nda hakkındaki mahkemeler ve İtalyan medyasındaki hisseleri konusunda eleştirilerde bulunan Alman milletvekili Martin Schulz'a yanıt verirken, ''Sayın Schulz, İtalya'da Alman toplama kampları konusunda bir film yapılıyor. Sizi toplama kampı komutanı rolüne önermek isterim. Mükemmel olursunuz'' demişti. 
     Berlusconi'nin sözleri, milletvekillerince protesto edilirken, AP Başkanı Pat Cox, milletvekiline hakaret edilmesinden dolayı üzgün olduğunu söylemiş ve bu sözlerin düzeltilmesini istemişti. 
     Berlusconi ise sözlerini geri almayı reddetmişti. 
     Almanya Başbakanı Gerhard Schröder de Berlusconi'yi özür dilemeye çağırmıştı. 
     
     BERLUSCONİ SCHULZ'UN KONUŞMASINI İTALYANLAR HAZIRLAMIŞ 
     İtalya Başbakanı Silvio Berlusconi, Avrupa Parlamentosu'nda Sosyalist Grup Başkanı Alman parlamenter Martin Schulz'un dün yaptığı konuşmanın İtalyan solu tarafından hazırlandığını iddia etti. 
     Berlusconi, gazetecilere yaptığı açıklamada, ''Schulz'un konuşması muhalefetimize uygun şekilde hazırlanmıştı'' dedi. 
     Gazetecilerin ''Öğleden sonra Almanya Başbakanı Scröeder ile yapacağınız telefon konuşmasında bu karışık olay kapanacak mı '' sorusu üzerine Berlusconi, ''Evet tamamiyle kapanacağını düşünüyorum'' diye konuştu. 
     
</TEXT>
</DOC>
