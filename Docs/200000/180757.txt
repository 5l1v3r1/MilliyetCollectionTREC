<DOC>
<DOCNO> 180757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur10.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fedakar öğretmenler... 
</HEADLINE>
<TEXT>

     Kütahya'nın Hisarcık İlçesi'nde, bir ilköğretim okulunun eskiyen bahçe kapısını değiştirmek için okul müdürü ve öğretmenler ellerine kazma kürek alarak ''amele'' gibi çalıştılar. 
     Atatürk İlköğretim Okulu Müdürü Mehmet Coşar, okulun kullanılamaz hale gelen bahçe giriş kapısının değiştirilmesi için, fiyat araştırması yaptıklarını, daha sonra konuyu okul aile birliği ve belediyeye ilettiklerini söyledi. 
     Malzeme ve inşaat ustası desteğini Belediye Başkanı Nihat Helvacı'nın verdiğini anlatan Coşar, 5.5 metre yüksekliğinde, 5 metre genişliğindeki kapının yapımı için öğretmenler olarak kendilerinin de kürekleri ellerine alarak çalıştıklarını kaydetti. 
     Herşeyi devletten beklememek gerektiğini belirten Coşar, ''Öğretmen olarak okulun her türlü sorunlarıyla ilgilenmeliyiz. Biz de okul aile birliği üyeleriyle okulumuzun önemli bir sorununu çözmek için kolları sıvadık'' dedi. 
     Kapının yapımı için yaptıkları ilk incelemede çok yüksek rakamlarla karşılaştıklarını anlatan Coşar, ''Bu okul bizim. Öğretmenlik sadece sınıfta olmaz. Okulun kapısını ihale açıp yaptırsaydık 4 milyar lira ödeyecektik. Öğretmenler olarak biz kapıyı 1.5 milyar liraya mal ettik'' diye konuştu. 
     Coşar, dışı çini kaplı yeni modern kapının yapımını yeni eğitim- öğretim yılına yetiştireceklerini sözlerine ekledi. 
     
</TEXT>
</DOC>
