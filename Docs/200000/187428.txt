<DOC>
<DOCNO> 187428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yasam/yas01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy'deki cami soyuldu 1 yaralı 
</HEADLINE>
<TEXT>

   Tarihi Mecidiye Camii'nde toplanan bağış paraları çalındı. Sabah camide bulunan yaralı ise, 'Hırsızı kovalıyordum' dedi 
      ŞAKİR AYDIN İstanbul 
   
   Ortaköy'deki tarihi Büyük Mecidiye Camii'ne dün sabah namaza gelen vatandaşlar, kırılan pencerenin altında yaralı halde yatan Ömer Faruk Karadeniz'i görünce durumu polise bildirdi. 
   Olay yerine gelen polis ekibi, kolu ve bacağı kırık Karadeniz'i hastaneye kaldırdıktan sonra, uyandırdığı müezzinle cami içinde bir araştırma yaptı. Sonuçta cami duvarına bitişik su borusundan tırmanılarak kubbelerin bulunduğu kısma yakın yerdeki camı açıp içeri giren bir kişinin, camiye yardım amacıyla toplanan yaklaşık 600 milyon lirayı aldığı belirlendi. 
   
   Ayakkabıdaki para 
   Bunun üzerine Karadeniz'e hastanede üst araması yapıldı. Üstünden yaklaşık 75 milyon lira çıkan Karadeniz, cami yanında dolaşırken pencereye bir kişinin çıkmaya çalıştığını görüp yakalamak istediğini, ancak, hırsızın kafasına sert bir cisimle vurmasıyla duvardan düşerek yaralandığını öne sürdü. 
   Tedavisi sırasında çıkarılan ayakkabısında da 185 milyon lira bulunan Karadeniz, "Yaklaşık 400 milyon liram vardı. Hırsızlarla karşılaşınca tüm paramı almasınlar diye üzerimde değişik yerlere koydum" cevabını verdi. 
   
   
</TEXT>
</DOC>
