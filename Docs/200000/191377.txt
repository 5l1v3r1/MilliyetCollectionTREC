<DOC>
<DOCNO> 191377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun23.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alamancı' gençler Türkiye'ye dönmek istiyor... 
</HEADLINE>
<TEXT>

     Almanya'da yaşayan genç nesil Türklerin bir kısmının ülkelerine dönmek istedikleri bildirildi. 
     Der Spiegel dergisi, ''Almancı'nın Dönüşü'' başlığıyla verdiği haberde, genç nesil Türklerin bir kısmının iyi eğitim gördüklerini ve işsizliğin artmasından dolayı Türkiye'ye dönerek yeni bir başlangıç yapmak istediklerini belirtti. 
     Merkezi Essen kentinde bulunan Türkiye Araştırmalar Merkezi'nin TAM bir araştırmasına göre, Kuzey Ren Vestfalya eyaletinde yaşayan 18 ila 29 yaşındaki gençlerin yüzde 24'ünün Türkiye'ye dönmek istediğini söyledikleri ifade edilen haberde, 3 yıl önce Türkiye'ye dönen ve kesin dönüş yapanlara Antalya'da danışmanlık hizmeti veren Saadet Çakır'ın, ''Dönenler arasında gençlerin sayısı belirgin şekilde artıyor'' şeklinde konuştuğu kaydedildi. 
     Türkiye'ye dönmek isteyen 25 yaşındaki Tahsin Özdemir'in, Stuttgarter Bank'ta meslek eğitimi görmesine rağmen, annesiyle temizlikçi olarak çalışmak zorunda kaldığı belirtilen haberde, Almanya'daki Türkler arasında işsizlik oranının yüzde 24 civarında olduğu hatırlatıldı. 
     Otomobil tamirciliği yapan 21 yaşındaki Emrah Özenç de, Federal Çalışma Dairesi'ni eleştirerek, yetkililerin, işsizlere iş bulmaktan çok idari işlerle uğraştıklarını belirtti. 
     Otelcilik öğrenimi gördükten sonra Stuttgart'tan Antalya'ya giden 21 yaşındaki Aylin Kutlu'nun, ''Almanya'daki akrabalarım yardımcı işçi olarak çalışıyor ya da evde oturup çocuk bakıyor'' şeklinde konuştu. 
     Almanya'da yaşayan Türklerin, kültür farklılığından dolayı Türkiye'de de zorluk çektiklerine işaret edilen haberde, bazı ''Almancı''ların Türkiye'de bile kendilerini yabancı gibi hissettikleri, el öpme gibi adetlere de dikkat etmek zorunda kaldıkları kaydedildi. 
     Köln kentinden İstanbul'a yaklaşık 3 yıl önce kesin dönüş yapan İslam araştırmacısı Mürvet Öztürk de 31 , ''Benim buradaki arkadaşlarım ya Almancılar, ya da yabancılar. Entellektüel Türk çevrelere giremiyorum'' şeklinde konuştu. 
     
</TEXT>
</DOC>
