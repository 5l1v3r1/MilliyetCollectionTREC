<DOC>
<DOCNO> 195363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur27.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçakoca'nın evinden alınan evrakları uzman ekip inceleyecek 
</HEADLINE>
<TEXT>

     İstanbul Mali Şube Müdürlüğü'ne bağlı ekiplerin dün savcı nezaretinde Etiler Alkent Sitesi'nde eski Bankacılık Düzenleme ve Denetleme Kurumu BDDK Başkanı Engin Akçakoca'nın arkadaşına ait bir ev ile depoda bulduğu 60 koli evrak, uzmanlarca incelenecek. 
     Alkent Sitesi'nde 4 ayrı adreste yapılan aramada, eski BDDK Başkanı Akçakoca'nın arkadaşına ait bir daire ile depoda ele geçirilerek Mali Şube Müdürlüğü'ne getirilen 60 koli içindeki evrak, henüz incelenmedi. 
     Her birinde 15-20'şer klasör bulunan ve üzerleri bantlı olan 60 koli içindeki evrak, Şişli Cumhuriyet Savcısı Mecit Ceylan denetiminde, Bankacılık Düzenleme ve Denetleme Kurumu BDDK , vergi dairesi ve Mali Şube Müdürlüğü görevlilerinden oluşturulacak bir ekip tarafından incelenecek. 
     Bu arada, dünkü aramanın ''durumun aciliyeti nedeniyle mahkeme kararı beklenmeden Cumhuriyet Savcısı'nın yetkisini kullanarak verdiği izinle yapıldığı, savcılığın, gerekli mahkeme kararını bugün Şişli 1. Sulh Ceza Mahkemesi'nden aldığı'' öğrenildi. 
     Öte yandan, Şişli Cumhuriyet Savcısı Ceylan, çalışmalara nezaret etmek üzere İstanbul Mali Şube Müdürlüğü'ne geldi. 
     
</TEXT>
</DOC>
