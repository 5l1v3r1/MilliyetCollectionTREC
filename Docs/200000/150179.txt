<DOC>
<DOCNO> 150179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun40.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka gazetesi "Türkiye'nin AB'de yeri var" 
</HEADLINE>
<TEXT>

     Danimarka'da yayımlanan Berlingske Tidende gazetesinde ''Danimarka Avrupa Hareketi'' Başkanı Erik Boel imzasıyla yayımlanan makalede, Türkiye'nin Avrupa Birliği'nde yeri olduğu belirtildi. 
     Makalede, AB üyeliğinin Türk hükümetinin gündemindeki en önemli konu olduğu hatırlatılarak, AB ve Danimarka'nın, iki yüzlülük yapmadan Türkiye'ye kapılarını açmaları gerektiği kaydedildi. 
     AB'nin, Türkiye'yi şartları yerine getirdiğinde bünyesine almaya hazır olması gerektiği vurgulanan makalede, ''Türkiye'nin yalnızca şiş kebap, göbek dansı ve Alanya'daki kumsallardan ibaret olmadığını anlamalıyız'' denildi. 
     Makalede AB'nin, kapıları açık tutarak Türkiye'de reform sürecinin hızlandırılmasını ve demokrasinin güçlenmesini sağlayacağı, bunun da AB'nin lehine olacağı belirtildi. 
     Makalede, ''Zamanı geldiğinde Türkiye, birliğe üye olduğunda, dünyaya AB'ye üye olabilmek için aynı dinden olmanın değil, ortak demokratik ve insani değerlere sahip olmanın yeterli olduğu gösterilir'' denildi. 
     





</TEXT>
</DOC>
