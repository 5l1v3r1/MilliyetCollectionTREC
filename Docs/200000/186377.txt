<DOC>
<DOCNO> 186377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/aspo.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SAKLA REBROV'U GELİR ZAMANI 2-4 
</HEADLINE>
<TEXT>

   Sezon başında gönderilmek istenen Ukraynalı yıldız, Konya deplasmanında Fenerbahçe'ye hayat verdi. İlk yarıyı 2-1 önde kapayan Sarı - Lacivertliler, Cenk'in penaltı vuruşuyla şoka girdi, Rebrov'un iki golü üç puanı getirdi 
      
   90 dakika    MEHMET DEMİRKOL 

   Garipti... Maçın 17. dakikasına kadar Fenerbahçe, Konyaspor'un savunmayı delip geçen üç akınını seyretmişti. 4'te Zafer, 8'de serbest vuruşla Cenk, 15'te ise Altan pozisyonları değerlendiremediler. Skora yaklaşan onlardı ama 17'de Fenerbahçe sahada o ana kadar yapılan en şık organizasyonu uyguladı. Petkov nefis bir uzun ters pasla Serhat'ı gördü. O, Tuncay'a indirdi ve Fenerbahçe'nin 10 numarası kafayla topa dokundu. 17 dakikalık Konya hakimiyeti bir anda usta işi bir akınla bitti. 
   Garipti... Çünkü 17'den 25'e kadar Fenerbahçe özellikle Serhat ile sağdan inerek, sık sık ters toplarla Petkov'u görerek, Kemal ve Aurelio'yu kaçırarak rakip yarı sahayı harmanladı. Ama bu kez 25'te golü bulan Konya oldu. Ersin'in şişirdiği topu Recep elinden kaçırınca Cenk çok kolay beraberliği sağladı. Bu gol sonrası Fenerbahçe'nin ilk golde uyguladığı organizasyonlardan bolca gördük. Basit orta saha üçgenleriyle kalabalık ama müdahil olmayan Konya savunma ve orta sahası içinden sürekli arkaya top kaçırdılar. Genellikle de Petkov'a. Fenerbahçe ardı ardına pozisyonlar yakaladı. Serhat ve Petkov'un başrolde olduğu akınlar organize etti. Bu birbirinin kopyası akınlara Konya'nın çare bulamayışı ilginçti. Bir başka ilginç olayla Fenerbahçe öne geçti. 41'de Petkov'un kornerinde Konyaspor savunması kornerlere kafa vursun diye alınan Luciano'ya bu şansı veren ilk hat oldu. Brezilyalı ilk sayısını çok kolay buldu. İkinci yarıya Konyaspor, Galatasaray maçında olduğu gibi formalarını değiştirerek başladı. Bu kez orta sahada daha agresiflerdi. 48'de Tomas'ın Zafer'i çekişinden doğan penaltıyla Cenk'in ayağından beraberliği sağladılar. Konya bu kez top da kapabildiği için özellikle Fatih'in iyice düştüğü, Altan'ın çok iyi kullandığı sol kanattan rakibinin üstüne gitmeye başladı. Ancak o kağıt üstündeki korkutucu oyundan çok az pozisyon çıkarabildiler. 66'da Cenk'in şık şutunu Recep'in çıkarışı ve 71'de Recep'in elinden kaçırdığı topa Cenk'in vuramayışı. Fenerbahçe ise topu boş alanlara çabuk yollayamama sıkıntısına düştü ve oyunu kilitlendi Fenerbahçe'nin. Halbuki ilk yarıda bu işi çok iyi yapıyorlardı. Sonra Daum klasik müdahalesini yaptı. 73'te Yusuf ve Rebrov girdi, Kemal, Aurelio çıktı. 3-4-3'e döndüler, Konya ise 5-3-2'ye. Ve Daum'un oynadığı kumar bir kez daha tuttu. Sahanın tartışmasız yıldızı Serhat'ın sürükleyip ortaladığı sol ortayla Rebrov'un kafasından gol geldi. 77... Ama Serhat durmadı. Milli takımlık performansının altını yine muhteşem bir asistle Rebrov'u görüşüyle çizdi. 80'deki bu harika pası onun üçüncü "al da at" ıydı. Dün Daum bir kumar oynadı. Ama kumarı kazanan Serhat Akın'dı. 
   
   Bu ne sevgi ah    DAHA önce 17 maçta sadece iki gol bulan Rebrov, dün patlama yaparak, üç dakikada bu rakama ulaştı. Ukraynalı oyuncuyu karşılaşma sonrası omuzlara alan taraftarlar, "Bizi bırakma" temposu tuttu. Bu arada Fenerbahçe, sevgi gösterilerinde bulunan taraftarların sahaya girmesi nedeniyle rejenarasyon çalışmasını iptal etmek durumunda kaldı. Daum takıma üç gün izin verdi. 
   
   Maçın hakemi 
   Müftüoğlu tartışıldı 
   EĞER maçın sonunda hakem Kuddusi Müftüoğlu fazla konuşulmadıysa bunu Rebrov'a borçlu Konyaspor - Fenerbahçe karşılaşmasında vasat bir yönetim gösteren Müftüoğlu, 49. dakikada verdiği penaltıyla tartışma yarattı. Bu dakikadan sonra oyundaki inisiyatifini kaybeden orta hakem, özellikle ikili pozisyonlarda yanlış kararlara imza attı. Verdiği penaltının etkisinde kaldığı görüldü. 
   
   Göze çarpanlar 
   SERHAT Haftalardır goller kaçırdığı için eleştirilen genç futbolcu Konyaspor maçında Fenerbahçe'yi adeta ipten aldı. Serhat gol atmadı ama etkili oyunu ve üç gol asistiyle ön plana çıktı. 
   TOMAS İlk iki maçında olumlu puanları toplayan Hırvat futbolcu Konyaspor karşısında çok dağınıktı. Pozisyon hatalarının yanısıra kademe eksikliğiyle de dikkat çekti. 
   REBROV Ukraynalı oyuncu 17 dakikalık oyunu süresince iki nefis gol attı. Ayrıca çabası, mücadelesi ile takıma da son çeyrekte büyük katkı sağladı. 
   FATİH Savunma oyuncusu olarak önemli meziyetleri bulunan Fatih, Konya maçında da etkisiz futboluyla dikkat çekti. Milli oyuncu sürekli top kaybetti, rakip bulunduğu bölgeden sık sık atak yaparak tehlike oluşturdu. 
   ALTAN Maç boyunca çok çalıştı. Özellikle Fatih'in oynadığı bölgeden etkili ortalar yaparak arkadaşlarına pozisyon yarattı. 
   
   Maçtan notlar 
   Düdük Cenk'te 
   SON dakikada Ümit Özat'a yapılan faul sonrasında hakem Kuddusi Müftüoğlu düdüğünü yere düşürdü. Oyunu hemen başlatan Fenerbahçeliler'i durdurmak için çareyi ıslık çalmakta bulan Müftüoğlu'nun sesi duyulmayınca, Konyasporlu Cenk yerden kaptığı düdüğü çaldı. 
   
   Yolu şaşırdılar 
   FENERBAHÇELİ yöneticileri stada götüren otobüs şoförü yolu şaşırdı, Aziz Yıldırım ve arkadaşları uzun bir şehir turu yapmak zorunda kaldı. Yöneticiler ancak maçın başlamasına 10 dakika kala stada gelebildiler. 
   
   İçeri zor girdiler 
   STAT girişinde basın - protokol kapısından girmek isteyen Aziz Yıldırım'a VIP kapısını kullanması istendi. Ancak VIP'ten kendi dışında kalan Fenerbahçe yöneticileri içeri alınmayınca, Yıldırım buna tepki gösterdi, "Ben arkadaşlarımdan ayrı giriş yapmam" diyerek biletle turnikeden geçti. 
   
   Recep'in itirafı 
   İKİ gol yiyerek, Fenerbahçe'yi zor duruma sokan Fenerbahçe'nin genç kalecisi Recep, "Suçluyum. Kötü bir maç çıkardım" itirafında bulundu. Daum ve kaptan Ümit Özat ise Sarı - Lacivertli file bekçisine sahip çıktı. Alman hoca, kaleci arayışında olmadıklarını söyledi. 
   
   Dişli destek 
   MUHALEFETİN önde gelen isimlerinden olan Davut Dişli'nin, kafileyle gittiği Konya'da Başkan Aziz Yıldırım ile olan samimiyeti dikkat çekti. Daha önce yönetimi sık sık eleştiren ve başkanlığa adaylığını koyan Dişli'nin, Yıldırım ile aralarındaki buzları erittiği gözlendi. 
   
   Özkara şaşkın 
   KONYASPOR'UN hocası Hüsnü Özkara, Fenerbahçe önünde aldıkları sahalarındaki ilk mağlubiyeti gol yollarındaki beceriksizliğe bağladı. Tecrübeli çalıştırıcı, "Kırılma noktası 2-2'den sonra değerlendiremediğimiz gol pozisyonlarıdır" dedi. 
   
   
</TEXT>
</DOC>
