<DOC>
<DOCNO> 164557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/akyol.html </URL>
<DATE> 2003/06/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yeni Türkiye 
</HEADLINE>
<TEXT>

     Durgun, suskun, itaatkar, içe dönük bir köylü toplumundan, hareketli, şehirleşen, dışa açık bir modern topluma dönüşüyoruz. 
     Durgun ve suskun köylü toplumunu 'tepeden inme' usullerle yönetmiş olan "bürokratik oligarşi" bu şehirleşen, çeşitlenen, hareketlenen, dışa açılan topluma eskisi gibi kumanda edemiyor. 
     Adli sistemimizin yanında bir AİHM hukuku gelişiyor... 
     Kudret sahiplerinin "kılına dokunulamaz" dediği darbe anayasaları, son on yılda milletin temsilcilerince değiştiriliyor, daha da değişecek. 
     "Post Modern Darbe" yapabilen MGK'nın yapısı da değişme yolunda... 
     Elbette Kemal Gürüz'ün Yüksek Öğretim Komiserliği de artık "oligarşik bürokratik" yapısını sürdüremeyecek, YÖK de liberalleşecektir. 
     Nedir bu güç ki, devletin geleneksel bürokratik - oligarşik yapısını değiştiriyor 
     
     SOSYAL değişme dediğimiz olay... Rakamları DİE'den aldım. 1930'lu yıllarda Türkiye'deki toplam motorlu taşıt araçlarının yıllık ortalama sayısı 8 bin... 
     Durgun, üretimsiz, sessiz bir Türkiye... 
     1960'a gelindiğinde motorlu araç sayısı 123 bin... Bugün beş milyona yakın 
     Kamyon sayısı 1930'larda 3 bin, bugün 400 bin... 
     Yavan ekmeğini ve katığını toprakla yağmurdan sağlayan köylü Türkiye'den... Bugün hayat seviyesini rasyonel üretimden ve pazarlamadan sağlayan şehirli bir Türkiye'ye... 
     Asıl "muasır medeniyet" simgeleri bu rakamlardır. 
     Ona göre de insanımız değişiyor. Kendisine "vazifeler"i dikte edilen "köylü" toplumdan, hak ve hürriyetlerinin bilincine varan bir topluma dönüşüyoruz. 
     Artık "biz bize benzeriz" demiyoruz, dünyayı tanımaya, dünyada ne varsa elde etmeye çalışıyoruz, dünya ile yarışıyoruz birçok alanda... 
     Çünkü dünyayı tanımaya başladık. 1953 yılında Türkiye'ye gelen yabancı sayısı 91 binden ibaretti. 2002 yılında Türkiye'ye giriş yapan yabancı sayısı 13 milyon 
     1953 yılında 80 bin Türk yurtdışına seyahat etmiş, 2000 yılında 5 milyon 
     "Dışa açılma"nın rakamları... 
     Gelişmemiz hızlandıkça bütün bu rakamlar daha da büyüyecek. 
     
     BÖYLE bir toplumu tek fikirli, tek partili, tek gardıroplu yapmak mümkün mü 
     Köylü şehirleşirken eski değerlerini de şehirlere getiriyor. Okumuş çocukları bu geleneksel değerleri modern fikirlerin çeşitliliğini kullanarak yeniden üretiyorlar. 
     Alevi, Kürt ve İslami aydınlar da bu sürecin eseri... 
     Teknoloji yanında sosyal bilimlerin gelişmesi de ilgi çekici. 
     "Kemalizm" artık 'tek' değil... Liberal, sosyalist, sosyal demokrat, muhafazakar aydınlar da geniş bir "çoğulcu" yelpaze oluşturuyor. 
     Tarihimize bu değişik açılardan bakmak tarihi mirasa ilgimizi artırıyor. 
     "Devrim" ve "karşı devrim" şablonunun boşluğu daha iyi gözüküyor. 
     Bu bir çözülme ve dağılma mıdır Evet 'alışkanlık'lar çözülüyor, dağılıyor. Ama Türkiye ekonomik ve sosyal bakımdan daha fazla bütünleşiyor, kültürce daha zenginleşiyor. 
     AB sürecinin de temelinde Türkiye'nin yapısal değişimi var. Yavaş ve sancılı, ama doğru yoldayız. 
     
     

</TEXT>
</DOC>
