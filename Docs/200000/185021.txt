<DOC>
<DOCNO> 185021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/eko00.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çiftçisi Bulgaristan'a göç ediyor 
</HEADLINE>
<TEXT>

   MURAT SABUNCU 
   
   Uzunköprü'de DYP'nin 'ayçiçeği' mitingine gittim. 3 saatlik otobüs yolculuğu boyunca DYP Genel Başkanı Mehmet Ağar, Genel Başkan Yardımcıları Mehmet Ali Bayar ve Nüzhet Kandemir'le partilerinin geleceğiyle ilgili konuşma fırsatım oldu. Sonra da Ağar'ı 'Süvari Otobüsü'nün üzerinden halka hitap ederken dinledim. Konuştuklarımı ve gözlediklerimi kısaca anlatayım. 
   Öncelikle DYP 'oy beklediği' kitleyi net olarak tanımlamış 'Çiftçi ve köylü. Yani partinin Demokrat Parti ve Adalet Partisi döneminden gelen klasik seçmeni. Diğer partilerin bu kesimle ilgili çok fazla projesinin olmadığını anlamışlar ve bu durum hareket noktaları olmuş. DYP, kısa bir süre önce Karadeniz'de fındıkçılarla beraberdi. Dün ayçiçeği ve çeltik üreticilerinin yanında. Önümüzdeki günlerde ise pamukçularla birlikte olacaklar. Daha otobüste elimize ayçiçeğiyle ilgili çalışmalarını veriyorlar. 
   
   Toprağında on, şehirde bin 
   Çalışmada iki söz dikkatimi çekiyor 'Halen uygulanmakta olan mevcut destekleme primleri üreticilerimizin üretim kapasitelerini ve güçlerini koruyacak şekilde artırılarak sürdürülecektir. Ayçiçeği çiftçilerinin almış oldukları tarımsal kredilerde uygulanmış olan temerrüt faizleri silinecek, faiz ve anaparanın takside bağlanması sağlanacaktır'. Yolda Bayar'a soruyorum 'İyi de kaynak nerede ' Bayar net bir şekilde yanıtlıyor '43.6 milyar doları bankalarda batıranların peşine düşmek lazım. Ayrıca biz insanları doğdukları topraklarda doyar hale getirmek istiyoruz. Aksi halde onlar büyük şehirlere geliyorlar, toprağında 10 lira maliyeti olan insanın maliyeti şehirde 1000 lira oluyor. Üstelik giderek dışa bağımlı bir tarımımız oluyor. Kim verecek bugün Türkiye'ye ucuz mal satanların yarın fiyatlarını katlamayacaklarının garantisini ' 
   Bayar'ın iki de ilginç tespiti var. Birincisi 'Türkiye'den Bulgaristan'a çiftçi ihracatı' başlamış. Türk çiftçisi bu ülkeye gidip her türlü teşvikle malı üretip yine Türkiye'ye satıyormuş. İkincisi ise eskiden Anadolu'dan büyük şehre bulgur, pirinç gibi gıda maddesi yollanırdı. Şimdi tam tersi olmaya başlamış. İstanbul'dan Anadolu'ya erzak yollanıyormuş. Bayar bu durumla özellikle Orta Anadolu'da karşılaştığını söylüyor. 
   Gelelim Ağar'a. Miting sırasında pek çok değişik Ağar fotoğrafı gördük. Kürsüye çıkarken, halkı selamlarken eşini ön plana çıkaran, eşiyle beraber insanları selamlayan 'aile babası' Ağar. Kürsüye ceket kravatla çıkan, ardından önce ceketi, sonra kravatı atan 'bıçkın Ağar.' Kendisine gösterilen pankartlardan okuduklarıyla meydanı çoşturmaya çalışan, 'ayran 2 milyon süt 500 bin lira, olur mu' diye sorup 'süt 400 bin lira' diye cevap alınca 'fiyatı yarım saat evvel aldım, demek buraya gelene kadar iyice düşürdüler' diyen 'hazırcevap' Ağar. Kürsüde ağzından 'Allah sizden razı olsun'u düşürmeyen dini bütün Ağar. Son olarak 'halkın hakkına elini uzatanın, elini, kolunu kırarım' diyen 'emniyetçi Ağar'. 
   Uzunköprü'de Ağar'ın bu halini insanlar sevdi ve alkışladı. Türkiye'nin tamamında bu tavrı sevilir ve oya dönüşür mü, onu zaman gösterecek. 
   
   
</TEXT>
</DOC>
