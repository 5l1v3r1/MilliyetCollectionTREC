<DOC>
<DOCNO> 156426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo12.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da hedef 80. yılda Süper Lig... 
</HEADLINE>
<TEXT>

     İkinci Futbol Ligi A Kategorisi'nde Süper Lig'e çıkma mücadelesi veren Akçaabat Sebatspor, hafta sonunda sahasında Antalyaspor ile yapacağı tarihi maçın hazırlıklarına başladı. 
     Teknik Direktör Sadi Tekelioğlu yönetiminde yapılan antrenmana, gribal enfeksiyon geçiren Mehmet ile izinli olan Mutlu katılmazken, Trabzonspor'un eski kaptanı Hami, çalışmada yer aldı. 
     Ankaragücü'nden sezon içerisinde ayrılan ve bir süre önce Trabzon'a dönen Hami, çalışmada genç futbolculara yardımcı olurken, onları zorlu maça da motive ediyor. 
     Kırmızı-beyazlı takımın çalışmasını öğrenciler ve taraftarlar izlerken, futbolculara da baklava ikram edildi. 
     Teknik Direktör Sadi Tekelioğlu, A.A muhabirine yaptığı açıklamada, takım olarak Antalyaspor maçına motive olduklarını ve Süper Lig'e çıkma yolunda bu karşılaşmadan mutlak galibiyetle ayrılmaları gerektiğini söyledi. 
     1923 yılında kurulan Akçaabat Sebatspor'un, Trabzonspor'dan daha eski bir kulüp olduğunu belirten Tekelioğlu, 80 yıl sonra Süper Lig şansını yakaladıklarını ve bunu ellerinden kaçırmak istemediklerini kaydetti. Tekelioğlu, şöyle konuştu 
     ''80. yılımızda Süper Lig'e çıkacağımıza inanıyoruz. Kulüp olarak tarihi maçımızı yapacağız. Rakibimizle sahamızda karşılaşacak olmamız bizim için bir avantaj. Tüm Trabzonluları hafta sonundaki karşılaşmaya bekliyoruz. Antalyaspor maçından galibiyetle ayrılarak, Süper Lig'i bu hafta garantilemek istiyoruz. Bu maçtan galibiyetle ayrılırsak, bu Trabzon futbolunun da bir devrimi olacak ve ilk kez Trabzon'dan 2 takım ligde mücadele etme hakkı kazanacak.'' 
     
</TEXT>
</DOC>
