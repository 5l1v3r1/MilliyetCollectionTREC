<DOC>
<DOCNO> 187476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun21.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce Belediye Başkanı ''Türk askerinin gelmesi ceza olur'' 
</HEADLINE>
<TEXT>

     Irak'taki Felluce kentinin belediye başkanı, Türk askerlerinin kente konuşlandırılmasının, ABD'nin Felluce'ye vereceği ''ceza'' olacağını söyledi. 
     AFP'ye demeç veren Fevzi Şafi İrfan, ''Türk kuvvetlerinin buraya gelmesi, Amerikalıların ahaliyi cezalandırması anlamına gelecektir'' diye konuştu. 
     ''İsterdik ki TBMM Irak'a asker gönderme yetkisi vermesin'' diyen belediye başkanı İrfan, ''Türklerin gelişi işgali uzatacaktır, ama Irak halkı direnecektir. İşgal karşısında direnmek meşrudur'' diye konuştu. 
     Belediye başkanı, ''Hemşehrilerim, Türkleri iyi karşılamaya hazır, yeter ki Türkler girişimci olarak gelsinler, askeri üniformayla değil. Üniformayla gelirlerse reddedilirler...'' dedi. 
     Irak'ta ABD'nin kurduğu geçici yönetimin Dışişleri Bakanı Hoşyar Zebari, El Hayat gazetesine verdiği demeçte, Türk birliklerinin, Bağdat civarındaki ''Sünni üçgeni''ne yerleştirilebileceğini söylemişti. Felluce, bu üçgende bulunuyor ve hemen her gün Amerikan askerlerini hedef alan saldırılara sahne oluyor. 
     

     
</TEXT>
</DOC>
