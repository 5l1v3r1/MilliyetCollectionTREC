<DOC>
<DOCNO> 182528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur31.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakam törende ilçe milli eğitim müdürünü eleştirdi... 
</HEADLINE>
<TEXT>

     Kocaeli'nin Körfez İlçe Kaymakamı Ruhi Kulan, devletin ücretsiz dağıtacağı kitaplar için velilerden bağış isteyen İlçe Milli Eğitim Müdürü Hurşit Ekinci'yi tören alanında eleştirdi. 
     Tüpraş İlköğretim Okulu'nda yeni eğitim ve öğretim yılının açılması dolayısıyla düzenlenen törende konuşan İlçe Milli Eğitim Müdürü Hurşit Ekinci, ilçedeki okulların ekonomik sıkıntı içinde olduğunu söyledi. Ekinci, velilerin, devletin gönderdiği defter ve kitapların ücretinin yarısını okullara katkı amacıyla ödemeleri halinde memnun olacaklarını ifade etti. 
     Ekinci'nin ardından konuşan Kaymakam Ruhi Kulan ise Ekinci'nin açıklamalarına üzüldüğünü ifade ederek, ''Bizler devletiz, devleti temsil ediyoruz. Milli eğitim müdürümüzün öğrenci velilerinden talepte bulunmaması gerektiğini belirtmek isterim. Ülkemizin içinde bulunduğu ekonomik sıkıntılardan dolayı herhalde böyle bir istek oldu'' dedi. 
     
</TEXT>
</DOC>
