<DOC>
<DOCNO> 179364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur06.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satış elemanının pavyon merakı, patrona pahalıya patladı... 
</HEADLINE>
<TEXT>

     Başkent'teki bir medikal firmada satış elemanı olarak çalışan 1 kişi, sattığı mallarının parasını pavyonlarda yiyince, hakkında 7.5 yıla kadar hapis istemiyle dava açıldı. 
     Edinilen bilgiye göre, Anadolu'yu köy köy dolaşıp ellerindeki ucuz malları yüksek fiyatla sattıkları iddiasıyla vatandaşların şikayetlerine konu olan pazarlamacılar, bu kez patron şikayetiyle davalık oldu. 
     Ankara Cumhuriyet Savcısı Suat Laçinok tarafından hazırlanan iddianamede, Ankara'daki bir medikal firmada satış elemanı olarak işe alınan Ercan Kuş'un, 12 milyar lira değerindeki laboratuvar cihazlarını pazarlaması ve alacak tahsili yapması amacıyla 26 Mayıs 2003 tarihinde 4 günlüğüne Adana ve civarındaki illere gönderildiği kaydedildi. 
     Kuş'un, sattığı cihazların paralarını çeşitli pavyonlarda yediği, Antakya'da bir pavyona borcuna karşılık müşterilerden aldığı çekleri verdiği öne sürülen iddianamede, 4 milyar lira değerindeki medikal cihazı da Köprübaşı semtinde bir pavyona borcuna karşılık bıraktığı iddia edildi. 
     İddianamede, Kuş'un şirkete ait Peugeot marka otomobili kaldığı otelin otoparkına bıraktığı, anahtarını da resepsiyon görevlisine verdiği ileri sürüldü. 
     Sanık ve tanık anlatımları, toplanan delillerden suçun oluştuğu kanaatine varıldığı ifade edilen iddianamede, Kuş hakkında Türk Ceza Kanunu'nun ''emniyeti suiistimal'' fiilini düzenleyen 510 ve 522. maddeleri uyarınca 1.5 yıldan 7.5 yıla kadar hapis cezası talep edildi. 
     
</TEXT>
</DOC>
