<DOC>
<DOCNO> 167708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/dunya/dun04.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, KKTC'de şarkı söyletmedi 
</HEADLINE>
<TEXT>

     YORGO KIRBAKİ Atina 

     KKTC yönetiminin 23 Nisan'da geçişleri serbest bırakmasıyla 400 bine yakın Rum'un kuzey Kıbrıs'ı ziyaret etmesi karşısında şaşkına dönen Rum Yönetimi, bir ilke imza atmak isteyen ünlü Yunanlı ses sanatçısı Lefteris Pandazis'e baskı yaparak, Girne'de sahneye çıkmasını engelledi. 
     Türkiye'da Ajda Pekkan ile dostluğuyla tanınan, Tarkan'ın "Fındıkkıran" şarkısını Yunancaya çevirerek satış rekorları kıran, İstanbul'da videoklip çektirip sahneye çıkan Pandazis, Girne'deki Rock's otelinde çıkmak için anlaşmaya vardı ve önceki gün Atina'da Kıbrıs Rum Kesimi'ne gitti. 
     Pandazis Rum Kesimi'nde, KKTC'ye geçerek konser vereceğini açıklayınca kıyamet koptu. Rum yetkililer, Yunan sanatçıya KKTC'de gidip konser vermemesini söylediler. Hatta KKTC'de gecelemesi halinde aleyhinde yasal işlem bile yapılacağını bildirdiler. Pandazis'e durumu bizzat Rum polis müdürü açıkladı. Rum yönetimi sözcüsü Kripros Hrisostomidis de bir açıklama yaparak, "Ünlü Yunan sanatçıların siyasi gerçekleri görmezlikten gelmeleri ve işgal rejiminin serbest dolaşımı sınırlı şekilde kaldırmasının yaratabileceği siyasi sonuçlara aldırmamaları üzücüdür" dedi. Rum basınında da Pandazis'ın "aslında Kıbrıslı Rum'a ait olan ve işgal edilen bir otelde sahneye çıkacağı" yolunda yayın yapıldı. 
     Pandazis, orkestrası ile birlikte bu tepkilere rağmen cumartesi günü Rum Kesimi'nden KKTC'ye geçti. Ancak ilerleyen saatlerde cep telefonunun üst üste defalarca aranmasından sonra, konserini iptal ederek Rum Kesimi'ne geri döndü. 
     Pandazis, "Sorun yaratmak istemiyordum. Kıbrıs'a gelmeden önce bazı Rum yetkilileri arayarak bilgi istedim. Konser vermemin bir sakıncası olmadığını söylediler. Suçum yok" dedi. 
     

</TEXT>
</DOC>
