<DOC>
<DOCNO> 192300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur13.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan "sudan bahaneler" savunması.... 
</HEADLINE>
<TEXT>

     Başbakan Recep Tayyip Erdoğan, ''Türkiye'nin AB'ye üyelik sürecinde yaptığı reformların uygulamalarının yavaş olduğu'' yolundaki değerlendirmeleri, ''sudan bahaneler'' olarak nitelendirdi. 
     Başbakan Erdoğan, Kars'a hareketinden önce Esenboğa Havalimanı'nda gazetecilerin sorularını yanıtladı. 
     Bir gazetecinin, ''AB sürecinde uygulamalarda yavaşlık söz konusu mu '' sorusuna karşılık Erdoğan, şunları söyledi 
     ''AB süreciyle alakalı iki önemli başlık var Birincisi uyum, ikincisi uygulama. Biz şu ana kadar uyumla ilgili atılması gereken adımları attık. Uygulamayla ilgili adımlar ise sadece 2004'ün Aralık ayına kadar yapılacak işler değil. Bunlar müzakere süreciyle ilgili. Tarih alınmadan önce başlayabilir ve müzakere süreci içinde de devam edebilir. 2004'ten önce AB'ye üye olan ülkeler de bunun uygulamasını bu şekilde yaptılar. 
     Ülke olarak şu anda biz de zaten uygulamaya başladık. 2004'de bunu daha da hızlandırmaya başlayacağız. 2004'ün Aralık ayında inşallah tarihin de alınması ve o süreç içerisinde uygulamaların tamamlanmasıyla Türkiye'ye de üyelik verilecektir. Şu anda uygulamayla ilgili şöyle böyle oluyor diyorlar. Bu tür şeylerin hepsi sudan bahanelerdir'' dedi. 
     Erdoğan, Çankaya Köşkü'ndeki Cumhuriyet Resepsiyonu'na milletvekillerinin türbanlı eşlerinin çağırılmamasını nasıl değerlendirdiğine ilişkin soruya da ''Onunla ilgili gündem bitti'' yanıtını verdi. 
     
</TEXT>
</DOC>
