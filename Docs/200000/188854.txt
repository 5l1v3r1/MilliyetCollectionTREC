<DOC>
<DOCNO> 188854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur05.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Genel Başkanlık için Baykal'a iki rakip daha 
</HEADLINE>
<TEXT>

     EZELHAN ÜSTÜNKAYA Ankara 

CHP Genel Başkanı Deniz Baykal'a karşı genel başkan adayı çıkarmak için art arda toplanan muhalif grupları arasında anlaşmazlık ortaya çıktı. CHP Parti Meclisi'nin PM beş muhalif isminden biri olan Erol Tuncer, bugün resmen adaylığını açıklayacağını bildirdi. 
     Eski il ve ilçe başkanlarından oluşan ve kendini Anadolu Hareketi olarak adlandıran muhalif grup ise, eski İstanbul İl Başkanı Cemal Özdemir'i aday olarak belirledi. Tuncer, Özdemir'e "aday olma" çağrısında bulundu. Özdemir ise, adaylıktan çekilmeyeceğini ifade etti. 
     Tuncer, adaylığına ilişkin şunları kaydetti 
     "Ülke çok önemli iç ve dış sorunlarla karşı karşıya. İktidarın Cumhuriyetin temel değerleri ile tartışması var. Sayısal çoğunluğuna güvenerek getirdiği her kanunu geçiriyor. Öte yandan Türk insanının refah düzeyi çok düştü, gelir dağılımı çok bozuldu. Topluma çözüm sunacak parti CHP. Sorumluluk CHP'ye düşüyor oysa CHP hakkında kamuoyunda olumsuz görüşler yaygınlaşıyor. Muhalefette olduğumuz halde oyumuz düşüyor. Önümüzde yerel yönetim sınavı var ama partinin örgütlenme, üyelik, işleyiş, yönetim sorunu var. Partiye omuz vermek üzere aday oldum. Olmamasını tercih ederdim." İstanbul İl Kongresi sürecinde "naylon üyelik" olarak adlandırılan sahte üye yazılımı iddialarını gündeme getiren Özdemir'in genel merkeze yönelik eleştirileri şöyle 
     "CHP lideri ve mevcut yönetim başarılı olamadı. CHP'nin emanetini taşıyamıyorlar. Genel başkan ile kamuoyu arasında ciddi bir güven sorunu yaşanıyor. CHP'nin yönetim anlayışı değişmeli." Parti içi muhalefetin kurultay sonrası yerel seçimlere yönelik çalışmalarını sürdüreceğini belirten Özdemir, "Amacımız demokratik sol güçleri CHP çatısı altında birleştirmek" dedi. Sanatçı-yazar Bedri Baykam bir süre önce CHP Genel Başkanlığı'na aday olduğunu açıklamıştı. 
     
</TEXT>
</DOC>
