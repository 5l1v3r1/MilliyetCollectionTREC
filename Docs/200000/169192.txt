<DOC>
<DOCNO> 169192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/dunya/dun03.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'den son inciler 
</HEADLINE>
<TEXT>

Libya lideri, 'Heteroseksüeller AIDS'ten korkmasın, HIV barışçı bir virüs' dedi, sıtma sineklerini 'Tanrı'nın orduları' olarak niteledi 
     DIŞ HABERLER SERVİSİ 

     Libya lideri Muammer Kaddafi, Afrikalı heteroseksüellerin AIDS hastalığından korkması için neden olmadığını iddia etti. Afrika Birliği'nin ikinci yıllık toplantısında konuşan Kaddafi, "AIDS'in ticaretini yapmaya kalkmayın. Tüm yapmanız gereken kuralları takip etmek. Eğer heteroseksüelseniz, AIDS'ten korkmanıza gerek yok" dedi. Libya liderinin, Afrika kıtasını kasıp kavuran AIDS hastalığının, sadece homoseksüelleri etkilediğini ima etmesi karşısında, salonda bulunan Afrikalı liderlerin güldüğü gözlendi. Kaddafi, AIDS'e yol açan HIV virüsünün saldırgan değil barışçı bir virüs olduğunu da öne sürdü. Libya lideri, konuşmasında, sıtmaya yol açan sivrisinekleri ve çöl sineklerini de "savundu". Kaddafi, her yıl milyonlarca Afrikalının ölümüne yol açan hastalıkları taşıyan bu sineklerin, "Tanrı'nın orduları" olduğunu ve kıtayı yabancılardan koruduğunu söyledi. Kaddafi'nin, "sineklerin kıtayı ziyaret eden yabancı düşmanları hasta edeceği" yönündeki sözleri de, Afrika ülkelerini ziyaret eden ABD Başkanı Bush'a gönderme olarak yorumlandı. 
     

</TEXT>
</DOC>
