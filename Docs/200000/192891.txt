<DOC>
<DOCNO> 192891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur30.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar katil çıktı... 
</HEADLINE>
<TEXT>

     Bursa'da, muhasebeci bir kadını bıçaklayıp çantasını alan kapkaççıların, bir cinayetin de failleri oldukları ortaya çıktı. 
     Edinilen bilgiye göre, İhsaniye Metro İstasyonu'nda bekleyen bir kadına bıçakla saldırarak, içerisinde para, cep telefonu ve banka kartları bulunan çantayı gasp eden Hakan M. 27 ve Özgür Y. 26 , olaydan kısa bir süre sonra güvenlik güçlerince yakalandı. Delilleri yok etmeye yardımcı olduğu gerekçesiyle Hakan M'nin kız arkadaşı olduğu öğrenilen G.Ö. de yakalanırken, zanlılar ifadelerinde birbirlerini suçladı. 
     Zanlıların, ayrıca 26 Ekim 2003 günü Santralgaraj Mahallesi Demiryolu Caddesi'nde, vücudunun 4 ayrı yerinden bıçaklanmış ve cinsel organı kesilmiş olarak bulunan Zülfü Denizli'nin 58 öldürülmesi olayının da failleri oldukları ortaya çıktı. 
     Hakan M'nin, Zülfü Denizli'nin öldürülmesi olayıyla ilgili olarak, ''Hepimiz hap içmiştik. Sarhoştuk ve yanımızda Seren takma isimli bir traversti de vardı. Uludağ yolunda içki içtik ve bara gittik. Burada da içtikten sonra olay yerine gittik. Özgür, bankta oturan adamla konuştu. Tartışmaya başladılar. İlk bıçak darbesini Özgür vurdu ve adamın cinsel organını da kendisi kesti'' dediği öğrenildi. 
     Özgür Y'nin ise ifadesinde, öldürülen Zülfü Denizli'nin Hakan M'ye küfür ettiğini ve Hakan'ın yanına giderek onu öldürdüğünü ve cinsel organını keserek yolun karşısındaki çöplüğe attığını söylediği bildirildi. 
     Daha önce yaralama, yankesicilik, darp, hırsızlık, ırza geçme, mala zarar verme, zabıta kuvvetlerine saldırı, işyerinden hırsızlık, polise mukavemet, sahte nüfuz cüzdanı kullanmak, oto hırsızlığı suçlarından yargılandıkları bildirilen zanlılardan Hakan M. ve G.Ö ile Özgür Y, '' Cinayet, adam yaralama ve hırsızlık '' suçlarından adliyeye sevk edildiler. 
     
</TEXT>
</DOC>
