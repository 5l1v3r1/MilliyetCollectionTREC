<DOC>
<DOCNO> 169242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yasam/ayas.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayasofya'nın da çinileri yok oldu 
</HEADLINE>
<TEXT>

Ayasofya Müzesi içinde bulunan ve yıllardır ziyarete kapalı olan Birinci Mahmud Kütüphanesi'nin paha biçilmez İznik çinilerinin yağmalandığı iddia edildi. Çinilerin bir bölümü ise düşmemesi için koli bantları ile tutturulmuş durumda... 
     ÖMER ERBİL İstanbul 

     Ziyaretçilerden, geçen yıl 11.5 trilyon lira gelir elde eden Ayasofya Müzesi'nde restorasyon çalışmaları, 11 yıldır aralıksız sürüyor. Ancak müzenin durumu turistleri de şaşırtıyor. 
     Müze içinde, minberin sağ tarafında bulunan ve 1739'da Birinci Mahmud tarafından yaptırılan kütüphane, Türk yapı ve süsleme sanatının en ilgi çekici eserleri arasında. Okuma salonu, hazine-i kütüb ve bu iki bölümün arasındaki koridordan oluşan kütüphane, Ayasofya'nın ana mekanından altı sütunlu bir camekan ve kapı ile ayrılıyor. Okuma odasının duvarları çini ve yazı firizleriyle kaplı. 
     Koridoru, çiçek, gül, karanfil, servi motiflerinin bulunduğu 16, 17, 18. yüzyıllara ait İznik ve Kütahya çinilerinin kullanıldığı panolar süslüyor. Hazine - i kütüpteki çinilerin ise, Türk çini sanatının en önemli parçaları olduğu belirtiliyor. 
     
     'Özellikle restore edilmiyor' 
     Yıllardır turistlerin sadece camından bakabildikleri kütüphanede, çok sayıda İznik çinisinin yağmalandığı ve bir kısmının yere düşerek parçalandığı öne sürüldü. 
     Müze çalışanları, çinilerin, 'Düştü, parçalandı' denebilmesi için restore edilmediğini iddia ederken şunları söyledi "Yıllarca yağmalanmış. Zimmet yok. Kimseden hesap sorulamıyor. Kırılıp parçalandığına dair tutanaklar da yok. Dünyanın hangi müzesinde bu kadar değerli çiniler koli bantlarıyla korunur " 
     
     'Koli bantları iyi olmuş ' 
     Eski Ayasofya Müzesi Müdürü Mustafa Akkaya, kütüphanenin restore edilmesi için bakanlık ile İstanbul Röleve ve Anıtlar Müdürlüğüne defalarca yazı gönderdiklerini belirterek, "Kütüphanede rutubet olduğu için çiniler dökülmüş. Koli bantları yapıştırılması iyi olmuş. Sedef işlemelerinin parçalanmasıyla ilgili yazdıklarımı ise, klasörler almadı. Elimizden başka bir şey de gelmiyor" dedi. Kültür Varlıkları ve Müzeler Genel Müdürlüğü yetkilileri ise konuyla ilgili kendilerine ulaşmış bir bilgi olmadığını kaydederek, soruşturma açılacağını söyledi. 
     

</TEXT>
</DOC>
