<DOC>
<DOCNO> 199365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur38.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Ecevit'in siyaseti bırakma kararını değerlendirdi 
</HEADLINE>
<TEXT>

     CHP Genel Başkanı Deniz Baykal, DSP Genel Başkanı Bülent Ecevit'in yerel seçimlerin ardından genel başkanlığı bırakma kararını değerlendirirken, ''Aktif sorumluluk noktasından uzaklaşsa da Sayın Ecevit konumundaki bir insan ülke sorunlarına ilgisini daima sürdürecektir'' dedi. 
     CHP Grup yönetimi, Ankara Devlet Konukevi'nde milletvekilleri ve eşleri için bir kokteyl düzenledi. 
     Milletvekilleri ile sohbet eden Genel Başkan Deniz Baykal, gazetecilerin gündeme ilişkin sorularını da yanıtladı. 
     Baykal, DSP Genel Başkanı Bülent Ecevit'in siyaseti bırakma kararına ilişkin bir soru üzerine, ''Aktif sorumluluk noktasından uzaklaşsa da Sayın Ecevit konumundaki bir insan ülke sorunlarına ilgisini daima sürdürecektir, katkılar verecektir, değerlendirmelerini ortaya koyacaktır'' diye konuştu. 
     Ecevit'in, CHP'nin ana muhalefet görevi yapmadığı yönünde eleştirilerde bulunduğunun anımsatılması üzerine de Baykal, bunun doğal olduğunu ve saygıyla karşıladıklarını söyledi. Deniz Baykal, ''Bulunduğu konumun gereğini yapıyor. Bundan doğal bir şey olamaz'' dedi. 
     Ecevit'in siyaseti bırakma kararının sol partilerin geleceğini, birlikteliğini nasıl etkileyeceğine ilişkin bir soruya Baykal, ''Bilemem o konularda bir şey söylemeye gerek yok'' yanıtını verdi. 
     Deniz Baykal, SHP Genel Başkanı Murat Karayalçın'ın ittifak önerisine ne yanıt verdiklerinin sorulması üzerine de ''Konuştuğumuz zaman düşüncelerimizi aktardık. Bizim düşüncelerimiz zaten kamuoyunun bilgisi dahilinde. Bir iletişim tıkanıklığı söz konusu değil'' dedi. 
     Bir gazeteci Baykal'a İstanbul'daki terör olaylarıyla ilişkin olarak CHP Grubu'nda yaptığı değerlendirmeyi anımsatarak ''Jandarma'dan bir bilgi aldınız mı '' sorusunu yöneltti. Baykal, bu soruyu ''Hayır, almadım, hiç bir resmi merciden hiçbir özel bilgi almadım. Ama bu konuda yeterli bilgiye sahibim'' diye yanıtladı. 
     
     ''AKLIM FİKRİM GALATASARAY MAÇINDA'' 
     Deniz Baykal, Galatasaray-Juventus maçına ilişkin soruları yanıtlarken bu maçın bir spor karşılaşması olmasının ötesinde bir anlam taşıdığını ifade ederek, ''Aklım fikrim Galatasaray maçında. Yapılmış bir haksızlığa eli kolu bağlanmış bir ülke olarak vereceğimiz en iyi cevap Juventus'u tarafsız sahada yenmek olacaktır. Bunu diliyorum. Umarım kazanır, çok istiyorum'' dedi. 
     Deniz Baykal, UEFA'nın kararıyla saygınlığını ciddi ölçüde tahrip ettiğini de kaydetti. 
     
     LİVANELİ'NİN ELEŞTİRİLERİ 
     CHP Lideri Baykal, İstanbul Milletvekili Zülfü Livaneli'nin parti politikalarına ilişkin eleştirilerinin anımsatılması ve Genel Başkan Yardımcısı Kemal Derviş'in eleştirileriyle benzerliğine dikkat çekilmesi üzerine de şunları söyledi 
     ''Bazı CHP'lilerin birbirine benzemesinden doğal bir şey yok. Biz bütün CHP'liler olarak hem ortak bazı temel noktalarda birbirimize benziyoruz, hem de her birimiz kişiliğimizle, dünya görüşümüzle bu temelin üzerinde kişisel ayrışmalar sergiliyoruz. Bundan doğal bir şey yok. Ayrışma içinde olan arkadaşlarımızın da kendi içinde benzeşmeler göstermelerini doğal karşılıyorum.'' 
     
</TEXT>
</DOC>
