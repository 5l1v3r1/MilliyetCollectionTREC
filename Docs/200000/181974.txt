<DOC>
<DOCNO> 181974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur13.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile ABD terör görüşmeleri başladı... 
</HEADLINE>
<TEXT>

     Türkiye ile ABD arasında, Irak'ın kuzeyinde bulunan PKK KADEK terör örgütünün bölgeden temizlenmesini amaçlayan görüşmeler başladı. 
     Devlet Konukevi'ndeki görüşmelerde, ABD heyetine ABD Dışişleri Bakanlığı yetkililerinden Lynn Pascoe başkanlık ediyor. ABD heyetinde Ankara Büyükelçisi Eric Edelman'ın yanı sıra ABD Savunma Bakanlığı Pentagon ve istihbarat birimlerinden yetkililer bulunuyor. 
     Görüşmelerde, Ankara'nın terör konusundaki hassasiyeti bir kez daha dile getirilerek, topluma kazandırma yasası süreci ve sonrasına ilişkin bilgi verilecek. Heyetle bölgede güvenliğin sağlanması çerçevesinde PKK KADEK terör örgütünün bertaraf edilmesinin yollarına ilişkin görüş alışverişinde de bulunulacak. 
     Washington'dan, Irak'taki otorite olarak, kendi terör listesinde bulunan terör örgütüne yönelik daha etkin olmasının beklendiği ifade edilecek. Görüşmelerde, konuya ilişkin ''güven tazeleneceği'' belirtilirken, Ankara'nın terör örgütüyle mücadeleye ilişkin öneriler sunabileceği kaydedildi. 
     Pascoe başkanlığındaki heyetin, temaslarının ardından hafta sonunda Ankara'dan ayrılacağı, ikinci bir heyetinse gelecek günlerde görüşmelere devam etmek için başkente gelebileceği belirtildi. 
     ABD Dışişleri Bakanlığı'ndan gelen son açıklamada, terör örgütü PKK KADEK'in terörist bir örgüt olduğu, Irak'ın kuzeyinin Türkiye'ye karşı terör üssü olarak kullanılmasına izin verilmeyeceği ve konuya ilişkin Türkiye'nin kaygılarının giderilmesine çalışılacağı ifade edilmişti. 
     
</TEXT>
</DOC>
