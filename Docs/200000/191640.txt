<DOC>
<DOCNO> 191640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo28.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Aralık'ta bırakacağız 
</HEADLINE>
<TEXT>

     Trabzonspor Kulübü Asbaşkanı Erol Tuna, Aralık ayında yapılacak olağan genel kurulda görevi bırakacaklarını söyledi. 
     Tuna, yönetim kurulunun, genel kurulu erteleyerek alınması gereken bir kararı aldığını belirterek, ''Kulübün zor bir döneme girmesine biz müsaade etmeyiz. Daha fazla zora sürüklenmemek için böyle bir karar aldık. Ancak Aralık ayına kadar görevde kalacağız'' dedi. 
     Yönetim kurulu olarak görev dağılımını, ihtiyaç duyulması halinde gelecek hafta gerçekleştirecekleri toplantıda yapacaklarını ifade eden Tuna, ''Yönetim görevi öngörüyorsa, kulübün birinci adamı, ikinci adamı belli. Bu doğrultuda bir dağılım gerçekleştirilir'' diye konuştu. 
     Bordo-mavili kulübün yönetim kurulunun Aralık ayından itibaren başarıyla görevine devam edebileceğini ifade eden Tuna, ''Ancak olağanüstü genel kurul kararı alan bir yönetim olarak, Aralık'tan öteye gitmemiz uygun olmaz'' diyerek sözlerini tamamladı. 
     
</TEXT>
</DOC>
