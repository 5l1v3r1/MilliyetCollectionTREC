<DOC>
<DOCNO> 174322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur14.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı erkekler, genç ve güzel eş merakı yüzünden dolandırılıyor... 
</HEADLINE>
<TEXT>

     İlerleyen yaşlarda eşlerini kaybederek tekrar evlenmek isteyen yaşlı erkekler huzurevi ve kadın sığınma evlerini telefon ve mektup yağmuruna tutuyor. Genç ve güzel eş merakı ise bazen başlarına olmadık dertler açabiliyor. 
     Dul kalan kadınlara oranla daha çok evlilik yapmak isteyen ve bu davranışları akrabaları ve yakın çevresi tarafından kabul gören yaşlı dul erkekler, kendilerine uygun eş bulmakta zorlanıyor. 
     Eşini kaybettikten sonra başkaları tarafından bakılmayı ve çocuklarının evinde ikinci plana düşmeyi kaldıramayan yaşlılar, girdikleri sıkıntılı süreçte yakınlarına hatta çocuklarına yeniden evlenmek için baskı bile yapıyorlar. 
     
     MEKTUPLA, TELEFONLARLA EŞ ARIYORLAR 
     Konya Huzurevi Müdürü Emin Sözen, yaşlı ve dul erkekler arasında görülen evlenecek yaşlı kadın bulma sıkıntısının kendilerine çok sayıda başvuru gelmesine neden olduğunu bildirdi. 
     Kişisel olarak başvuru yaparak eş arayanların yanı sıra, telefonla istediği özellikte evlenecek kadın soran erkeklerin sayısının son derece fazla olduğunu belirten Sözen, buna karşın huzurevinde kalan kadınların hemen hemen hiçbirinin bu tür taleplere sıcak bakmadığını söyledi. 
     Konya ve İstanbul'da ''Kadın Sığınma Evleri'' açan Şefkat Kapısı Derneği Genel Başkanı Hayrettin Bulan ise, yılda binlerce kişinin mektuplar yazarak eş bulma konusunda kendilerinden yardım istediklerini belirterek, ''Bunlar arasında Avrupa'dan gelenler de var. Maddi imkanlarını sıralayan, hatta fotoğraflarını gönderen binlerce erkekten telefonla arayanlar da az değil. Zaman zaman gelen telefonlara yetişemediğimiz de oluyor'' dedi. 
     Erkeklerin bir bölümünün sığınma evlerinde kalan kadınların yaşadıkları sıkıntılar nedeniyle daha kolay evlenebileceğini ve daha az seçici olacağını düşündüklerini anlatan Bulan, buna rağmen kimseye güveni kalmayan kadınlardan bu tür tekliflere bir kez bile olumlu yaklaşan olmadığını kaydetti. 
     
     EVLENME ARZUSU DERT DE AÇABİLİYOR 
     İl Emniyet Müdürlüğü Yabancılar Şubesi yetkilileri de, 60'ından sonra yeniden evlenmek isteyerek genç ve yabancı kadınların tuzağına düşen çok sayıda erkek olduğunu bildirdiler. 
     Çeşitli şebekelerin, başta Azerbaycan olmak üzere Rusya ve Moldavya gibi ülkelerden getirdiği genç kadınları, yaşlı erkeklerle evlendirdiğini dile getiren emniyet yetkilileri, şu bilgiyi verdiler 
     ''Özelikle kırsal kesimde rastlanan bu tür olaylarda, genç kadınlar erkeklere gayri menkullerini sattırarak, parasını alıyor. Bazen de evlenmesi karşılığında aldığı altın ve ziynet eşyaları ile tekrar geleceğini söyleyerek ortadan kayboluyor. Dolandırılan erkekler ilerleyen yaşlarında bin bir güçlükle biriktirdikleri servetlerini de kaybediyor. Biz bu tür evlilikler yapmak için şubemizden evrak alan erkekleri, başlarına gelebilecekler konusunda uyararak, dikkatli olmalarını istiyoruz. Fakat gözü yabancı kadından başka bir şey görmeyen ve mutluluktan havaya uçan vatandaşımız çoğunlukla hüsrana uğruyor.'' 
     
     EN BÜYÜK STRES KAYNAĞI EŞ KAYBETME 
     Çiftler için strese neden olan etkenler arasında ''eşini kaybetme''nin ilk sırada yer aldığın belirten Selçuk Üniversitesi Eğitimde Psikolojik Hizmetler Anabilim Dalı Öğretim Üyesi Prof. Dr. Ömer Üre, kadınlar gibi özbakımlarını yapamayan erkeklerin ilerleyen yaşlarda evlenmeye çok daha fazla istekli olduklarını söyledi. 
     Çocukları ve yakınlarının evinde onların korumasında kalmayı ve evde otorite kaybına dayanamayan dul erkeklerin uyum sorunu yaşadıkları için genelde yeni eş aradıklarını bildiren Üre, şöyle konuştu ''Ev işlerinde kendilerine yetemeyen erkeklerin evliliği toplumda daha kolay kabul görürken, aynı istekte olan bir kadın cinsel arzusu kalmamasına rağmen çeşitli şekillerde suçlanabildiği için evliliğe soğuk bakıyor. Bunda kadınların geleneksel aile yapısı içinde yakınları tarafından korunmasının da etkisi var. Bu nedenle erkeklerin karşısına evlenmek isteyen çok fazla kadın çıkmıyor.'' Üre, eşlerini kaybeden yaşlıların evlendirilmesinin son derece gerekli olduğunu ifade ederek, insanda en fazla stres kaynağı olarak kabul edilen eşsiz kalmanın çözülmesi gereken bir sorun olarak görülmesi gerektiğini sözlerine ekledi. 
     
</TEXT>
</DOC>
