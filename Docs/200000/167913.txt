<DOC>
<DOCNO> 167913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun11.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremi 4 gün önceden bildiler 
</HEADLINE>
<TEXT>

Gazetemiz, 3 Temmuz’da "Marmara’nın batısında radon gazı artıyor" diye verdiği haberle, TÜBİTAK’ın deprem tahminini kamuoyuna yansıttı. Ancak, bunu Prof. Görür’ün isteğiyle kesin bir dille ifade etmekten kaçındı 
     ÖNAY YILMAZ İstanbul 

     TÜBİTAK Marmara Araştırma Merkezi MAM Yer Bilimleri Enstitüsü, Saros Körfezi’nde önceki gece meydana gelen 5.3 büyüklüğündeki depremi, radon gazındaki artış nedeniyle 4 gün önceden tahmin etti. 
     Gazetemiz de 3 Temmuz 2003 tarihli sayısında "Marmara’nın batısında radon gazı artıyor" diye verdiği haberle, TÜBİTAK’ın bu tahmin ve uyarısına yer vermişti. Merkez Başkanı Prof. Dr. Naci Görür, yaklaşık 5 büyüklüğünde tahmin ettikleri bu depremi, İstanbul’daki Afet Koordinasyon Merkezi’ne AKOM bildirerek, yetkililerin uyarıldığını söyledi. AKOM yetkilileri de, kendilerine yapılan bu uyarıdan sonra başta itfaiye olmak üzere tüm birimlerin teyakkuza geçirildiğini belirterek, "Biz başta itfaiye, İSKİ ve İGDAŞ olmak üzere yetkili tüm birimleri olası bir depreme karşı uyardık" dediler. 
     
     Güvenli tahminler yapılabiliyor 
     Görür, artık güvenli tahminler yapmaya başladıklarını belirterek, "Tabii yine de araştırma safhasındayız. İstasyon sayılarının artmasıyla daha güvenilir tahminler yapacağız. En büyük sıkıntı, yöneticilerin nasıl bilgilendirileceği. Eğer tahminlerimiz, insanlarımız tarafından hava tahmin raporu gibi algılanır ve panik meydana gelmezse, daha güvenli yaşayabiliriz" dedi. 
     Görür, depremden sonra radon gazı değerlerinin normal seviyesine gelmesi gerektiğini, ancak Marmara’nın batı tarafından radon gazlarında yine hafif bir artış görüldüğünü belirterek, "Radon gazı değerleri düşmüştü ama sabah baktığımızda yine radon gazında hafif bir yükselme trendi var. Ancak bir şey söylemek için henüz erken. Bu değerleri inceliyoruz" diye konuştu. 
     
Paniğe neden olabilirdi...      TÜBİTAK Marmara Araştırma Merkezi’nden Doç. Dr. Sedat İnan, 2 Temmuz 2003’te yaptığımız telefon görüşmesinde, Marmara’nın batısında radon gazı artışı olduğunu, Çanakkale, Tekirdağ, Balıkesir ve Saros Körfezi’nde yaklaşık 5 büyüklüğünde bir deprem beklediklerini söylemiş 5.3 büyüklüğündeki depremin haberini 4 gün önceden vermişti. Biz de bu bilgileri haberimizde yazdık. Ancak daha sonra Prof. Naci Görür, bizi arayarak bu bilgilerin kamuoyuna açıklanmasının sakıncalı olabileceğini söyledi. Görür’e göre bu bilgilerin verilmesi, halkı gereksiz yere paniğe sevk edebilirdi. Biz de Görür’ün bu isteği üzerine depremin tahmini büyüklüğü ve olası noktalar hakkındaki bilgileri 3 Temmuz 2003’te yayımlanan haberimizden çıkardık. Ancak, radon gazı çıkışının arttığını, deprem beklentisi olduğunu ve riskin İzmit Körfezi’nde değil, Marmara’nın batısında olduğunu duyurduk. 
     

</TEXT>
</DOC>
