<DOC>
<DOCNO> 183034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/guncel/gun20.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Doç. Dr. Arif Verimli başhekimlikten alındı    Bakırköy Ruh ve Sinir Hastalıkları Hastanesi Başhekimliği görevinden alınan Doç. Dr. Arif Verimli, "Sağlık Bakanı'nın emriyle görevden alınmış bulunmaktayım. En kısa sürede tüm yasal haklarımı kullanma kararlılığındayım" dedi. Verimli, başhekimlik görevinde bulunduğu 10 yıl içerisinde başarılı olduğuna inandığını belirtti. Görevden alınma kararının, "Kararı verenlere ve verdirtenlere" ait olduğunu ifade eden Verimli, "Görevden alınma gerekçelerini yazılı anlamda bilmiyorum" diye konuştu. Verimli'nin yerine Prof. Dr. Musa Tosun'un getirildiği öğrenildi. 
   
   Güvenlikçiler yeni yönetmelik istiyor    Güvenlik Sistemleri ve Gözetim Organizasyon Derneği GUSOD özel güvenlik şirketlerine yeni düzenlemeler getirmesi beklenen 2495 sayılı yasada yapılacak değişikliğin ardından yeni yönetmelik oluşturulması için harekete geçti. Yasada değişiklik öngören taslağın önümüzdeki günlerde TBMM'de görüşüleceğini belirten Dernek Yönetim Kurulu üyesi Oryal Ünver, "taslağın yasallaşması halinde, yeni yönetmelik çıkarılması ihtiyacı doğacaktır" dedi. Sektördeki tüm tarafları bir araya getirmek için 23 Eylül'de Ankara Ticaret Odası'nda iki ayrı forum düzenleyen dernek, 22-23 Ekim'de de İstanbul'da bir toplantı gerçekleştirecek. 
   
   
   İstanbul'da iki canlı bomba yakalandı    İstanbul'da DHKP - C terör örgütü adına resmi kurum ve kuruluşlara yönelik bombalı eylem hazırlığında bulundukları öne sürülen ikisi canlı bomba, üç kişi yakalandı. 13 Eylül 2003'te gerçekleştirilen operasyonda, DHKP - C terör örgütünde faaliyet gösteren iki kişi ile bunlara yardım ve yataklık ettiği öne sürülen bir kişi yakalandı. Polisteki işlemleri tamamlanan Ercan Kutlu ve Kaan Kurtuluş ile kendilerine yardım ve yataklık ettiği öne sürülen Bülent Aydıner, DGM'ye sevk edildi. Aydıner serbest bırakıldı. Kutlu ve Kurtuluş ise Nöbetçi 4 No'lu DGM H kimliği'nce tutuklandı. 
   
   
</TEXT>
</DOC>
