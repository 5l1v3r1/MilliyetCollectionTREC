<DOC>
<DOCNO> 182582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo04.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer'den son veda 
</HEADLINE>
<TEXT>

   Bordo-Mavili camianın "Dön" baskısı yaptığı Özkan Sümer geri adım atmadı, "Benim için Trabzonspor başkanlığı artık bitmiştir" dedi 
      
   İpleri kopardı 
   TRABZONSPOR başkanlığından 10 gün önce istifa eden Özkan Sümer, "Geri dön" çağrılarına rağmen kararının kesin olduğunu açıkladı. Dün düzenlediği basın toplantısında başkanlık konusunun kapandığını tekrarlayan Sümer, "Geri dönmem mümkün değil. Camiaya nazik çağrıları için teşekkür ederim. İstifam sonuç veriyor. Camianın kenetlendiğini görmek sevindirici" dedi. 
   
   'En acı karar' 
   SÜMER, inançlı ve kararlı olmaya devam edeceğini de dile getirdi. Özkan Sümer şunları söyledi "Yüreğim parçalanırken, uğruna bu kadar mücadele verdiğim bir olaydan kopmak elbetteki yaşamımın en zor, en acı kararı. Herkes şunu bilsin ki, Trabzonspor'a yakışır olmak ayrı ve başlı başına bir değerdir. Dün öyle söyleyip, bugün tersini söyleme hakkına sahip değilim." 
   
   Şimdi ne olacak 
   BAŞKAN Özkan Sümer'in istifasının ardından gözler Trabzonspor Yönetim Kurulu'na çevrildi. Bugün toplanacak olan yönetimin kendi içinden bir başkan seçerek Mali Genel Kurul'a kadar görevi sürdürmeyi planladığı öğrenildi. Yönetime yakın isimler olağanüstü kongrenin zor bir ihtimal olduğunu iddia ettiler. 
   
   'Panik çok gereksiz' 
   TRABZONSPOR Teknik Direktörü Samet Aybaba, Çaykur Rizespor yenilgisinin ardından taraftarları sakin olmaya davet etti. Aybaba, "Paniğe hiç gerek yok. Geçen sezon da lige kötü başlamış ancak daha sonra patlama yapmıştık. Bu sezon da aynı şeyleri yaşayacağımıza inanıyorum. Bazı taşlar oturmadı" diye konuştu. 
   TAKIMDA birçok cezalı ve sakat oyuncunun olduğunu dile getiren tecrübeli teknik adam, "En kısa sürede toparlanacağız" dedi. Aybaba, "Camiada yaşanan çalkantılar da takımı olumsuz etkiledi. Samsunspor maçı yeni bir başlangıç olacak. Augustine, Bayram ve Maxim'in artık tam kapasiteye ulaşacakları döneme giriyoruz. Fatih de dönünce herşey düzelecek" yorumunu yaptı. 
   
   
</TEXT>
</DOC>
