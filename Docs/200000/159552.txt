<DOC>
<DOCNO> 159552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur10.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava yarından itibaren etkisini arttıracak... 
</HEADLINE>
<TEXT>

     Yurdun güney ve batı bölgeleri, Orta Akdeniz üzerinden yarın gelecek yağışlı havanın etkisine girecek. Sağanak şeklinde beklenen yağışlar, hafta sonunda ve yeni haftanın ilk günlerinde de güney ve doğu bölgelerde etkisini sürdürecek. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen, yurdun kuzey ve batı kesimlerinde görülen yağışlı havaya ilave olarak, yarın güney ve batı bölgeleri, Orta Akdeniz'den gelen yeni bir yağışlı havanın etkisine girecek. 
     Buna göre, yarın, Doğu Akdeniz, Güneydoğu Anadolu ile Doğu Anadolu'nun güneydoğusu dışında tüm yurtta 30 Mayıs Cuma günü Kıyı Ege dışında kalan yerlerde 31 Mayıs Cumartesi günü de yurdun iç ve doğu kesimlerinde yağış bekleniyor. 
     Sağanak ve gökgürültülü sağanak şeklinde görülecek yağışların, yarın Batı Akdeniz ve İç Anadolu'nun güneybatısında cuma günü Orta ve Doğu Karadeniz, İç Anadolu'nun kuzeydoğusu, Doğu Akdeniz ile Güneydoğu Anadolu'nun batısında yer yer etkili olacağı tahmin ediliyor. 
     Yağışlı hava, hafta sonunda ve yeni haftanın ilk günlerinde güney ve doğu bölgelerde etkisini sürdürecek. 
     Mevsim normalleri civarında seyreden hava sıcaklıkları, yağışla birlikte biraz azalacak. 

     
</TEXT>
</DOC>
