<DOC>
<DOCNO> 189590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/agun.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi üniversiteli ama fikirlerini 'coğrafya' belirliyor... 
</HEADLINE>
<TEXT>
   Bu uçurum nasıl kapanır 
   Batı'daki üniversiteli genç flörte sıcak bakıp evlilik öncesi cinsel ilişkiye "evet" derken, Doğu'daki üniversite öğrencisi "hayır" diyor 
      SİBEL KAHRAMAN 

   
   Üniversitelerin öğrencilerinin kimliklerini belirlemek amacıyla yaptıkları araştırmalar, bölgesel farklılıkları da ortaya koyuyor. Öğrenciler Türkiye'nin çok farklı yerlerinden üniversite öğrenimi yapmak için bir araya gelseler de oranlar coğrafi bölgelerin özelliklerini çok değiştirmiyor. 
   İstanbul Üniversitesi'nin kendi öğrencileri arasında yaptığı profil araştırmasıyla Malatya İnönü Üniversitesi'nin yaptığı çalışma, bu farklılıkları gözler önüne serdi. 
   İstanbul Üniversitesi öğrencilerinin büyük çoğunluğu evlilik öncesi cinsel ilişkinin olabileceğini belirtirken, İnönü Üniversitesi öğrencileri arasında evlilik öncesi cinsel ilişkiye "hayır" diyenlerin oranı çok daha yüksek. 
   Yine İstanbul Üniversitesi öğrencilerinin büyük çoğunluğunun sevgilisi var. İnönü Üniversitesi'nde ise bu oran çok düşük. 
   İstanbul Üniversitesi öğrencileri internetten bilgi edinmek amacıyla yararlanırken, İnönü Üniversitesi öğrencileri interneti cinsellik ve chat amacıyla kullanıyor. 
   İstanbul Üniversitesi'nin yemek tercihinde et, tavuk ve sebze yemekleri önde gelirken, İnönü Üniversitesi öğrencileri mahalli yemek ve lahmacunu tercih ediyor. 
   
   Üniversitelerin profil karşılaştırmaları    
   İstanbul Üniversiteli    Hane geliri 1 milyar 
   Büyük bölümü kent kökenli. İstanbul'da ailesiyle kalanların oranı yüzde 42.6. İstanbul dışından gelenlerin önemli bir bölümü Ankara, İzmir, Bursa, Antalya, Kocaeli, Adana gibi büyük kent kaynaklılar. Yüzde 66.6'sı evlilik öncesi cinsel ilişkiye karşı değil. Yüzde 85'inin sevgilisi var, yüzde 15'inin yok. Yüzde 30.8'inin evinde bilgisayar bulunuyor. İnterneti yüzde 39.4 bilgi elde etmek, yüzde 8.2 haberleşme, yüzde 6.7 oranında eğlence amacıyla kullanıyor. Hane halkının geliri büyük oranda 750 ile 1 milyar lira arasında değişiyor. Yüzde 24.3'ünün 1- 3 milyar lira arasında, yüzde 22.5'inin de 501 - 750 milyon lira arasında. Öğrencilerin yüzde 54.1 sigara kullanıyor. Yüzde 43.4'ü ailesiyle birlikte oturuyor. Yüzde 18.2'si arkadaşıyla evde kalırken, 18.1'i devlet yurtlarında barınıyor. Yüzde 38.5'i ilgi duyduğu, sevdiği, istediği için bulundukları bölümü seçtiğini söylüyor. Puanı tuttuğu için zorunlu gelenler ise yüzde 9.4 . Türkiye'nin en büyük sorunu işsizlik, sosyal sınırlar arasındaki uçurum ve eğitim. Başarılı gördükleri kişi veya kurumlar listesinde birinci sırada Cumhurbaşkanı, ikinci sırada ordu yer aldı. Yüzde 65.3'ü Allah'a ve dine inanıyor. Yüzde 14.8'i inanç konusuyla ilgilenmiyor. Yüzde 12.2' si Allah'a inanıyor ama kafasına yatan bir din anlayışı yok. Alışverişte öncelikle sağlamlık, rahatlık, ucuzluk diyor. 
   
   İnönü Üniversiteli    Hane geliri 150 milyon 
   Yüzde 50'si Doğu Anadolu, yüzde 15'i Akdeniz, yüzde 10'u Güneydoğu Anadolu'dan gelenler. Flörtü olanların oranı yüzde 34 iken, yüzde 64'ünün yok. Evlilik öncesi cinsel ilişkiye evet diyenlerin oranı da yüzde 23. 'Hayır' cevabı verenler yüzde 76. Yüzde 18'inin evinde bilgisayar var. Öğrenciler interneti yüzde 47'si cinsellikle ilgili, yüzde 37'si chat amaçlı kullanıyor. Ailelerin aylık gelirleri büyük oranda 100 - 150 milyon lira arası. Yüzde 22'nin 100 - 150 milyon lira, yüzde 19'unun 201- 300 milyon lira arasında geliri bulunuyor. 501 milyon - 1 milyar aylık geliri olanların oranı ise yüzde 5. Yüzde 43'ü sigara içiyor. Yüzde 39'u ailesiyle oturuyor. Yüzde 24'ü arkadaşıyla evde kalırken, yüzde 23'ü devlet yurdunda kalıyor. Bölüm tercihlerini yüzde 26 bilinçli, yüzde 22 oturduğu şehir olması nedeniyle, yüzde 17 başka yeri tutmadığı için yaptığını belirtiyor. Türkiye'nin en büyük sorunu enflasyon, hayat pahalılığı, yolsuzluk ve rüşvet, işsizlik. En güvenilen kurumlar, yüzde 26 Cumhurbaşkanı, yüzde 23 ordu, yüzde 17 hiçbir kurum. Yüzde 75'i orta düzeyde dindar. Yüzde 18'i hiç dindar değil, yüzde 4'ü çok dindar. Alışverişte öncelik fiyat, marka ve moda. 
   
   
   
</TEXT>
</DOC>
