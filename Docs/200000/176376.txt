<DOC>
<DOCNO> 176376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/gun05.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim uçağı takla attı 
</HEADLINE>
<TEXT>

   Atatürk Havalimanı'na inişi sırasında pistten çıkan Cessna 172 tipi uçaktaki 2 kişi yaralandı 
      SİNAN TOROS İstanbul 

   
   Atatürk Havalimanı'na inişi sırasında pistten çıkan ve takla atan Jet Ser Havacılık'a ait Cessna 172 tipi uçakta bulunan 2 kişi yaralandı. Hezarfen Havaalanı'ndan saat 15.26'da kalkan ve içindeki üç kişi ile birlikte Atatürk Havalimanı'nın "18 - 36" pistine inişe geçen uçak, kontrolünü kaybederek toprak zemine çıktı. Takla atan ve yaklaşık 25 metre sürüklenen uçağı kullanan Bon Air'in uçuş eğitim öğretmenlerinden Kara Kuvvetleri'nden emekli pilot Yusuf Akşahin'in daha önce de bir uçak kazası yaşadığı öğrenildi. Kazada Akşahin'le birlikte Atilla Arıkan da yaralandı. 
   
   KIRIKLA ATLATTILAR 
   İlk müdahaleleri Atatürk Havalimanı'ndaki sağlık ünitesinde yapılan yaralıların hayati tehlikesi bulunmazken, vücutlarında kırıklar oluştuğu bildirildi. Bu arada uçağın Jet Ser Havacılık adına tescilli olduğu, ancak Bon Air'in filosunda eğitim uçuşu yaptığı bildirildi. 
   
   
   
   
</TEXT>
</DOC>
