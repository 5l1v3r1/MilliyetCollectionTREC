<DOC>
<DOCNO> 175443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun19.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Türk Milletvekili gerçek adını geri aldı 
</HEADLINE>
<TEXT>

     Bulgaristan'da Türk kökenli milletvekili Arso Manov, 30 yıllık bir aradan sonra eski komünist rejiminin zorla değiştirdiği ismini mahkeme kararıyla geri aldığını bildirdi. 
     Parlamentoya Arso Manov adıyla giren milletvekili, ''Monitor'' adlı gazeteye yaptığı açıklamada, ''Bu çok özel, çok kişisel bir karar oldu. Gerçek adım Aliosman İmamov'du ve şimdi gerçek adıma geri döndüm'' diye konuştu. 
     Üyelerinin çoğunluğunu Türklerin oluşturduğu Hak ve Özgürlükler Hareketi Partisi'nin HÖH 20 milletvekilinden biri olan İmamov, Bulgar adı Milena olan eşinin de gerçek Türk adına kavuştuğunu belirtti. 
     İmamov, eşinin gerçek adı Metaanet olduğunu kaydederek, ''Neden bu kadar uzun süre beklediğimi sormayın. Bu, şahsi bir dramdır ve onu kendim yaşamak istiyorum'' dedi. 
     Bulgaristan'ı 45 yıl boyunca yöneten Bulgaristan Komünist Partisi'nin BKP 1956 yılından sonra ülkedeki Türklere karşı izlemeye başladığı asimilasyon politikası sonucu kademeli olarak soydaşların isimlerini değiştirtmişti. 
     Baskıcı BKP rejimi, 1989 yılında zirveye ulaştırdığı eziyeti sonucu ülkedeki tüm Türk kökenli vatandaşlarının isimlerini değiştirmiş ve karşı çıkan 380 bin kişiyiyse göçe zorlamıştı. 
     Türklere çektirdiği eziyetiyle kendi sonunu da hızlandıran BKP rejimi, 10 Kasım 1989 tarihinde devrildikten sonra göç eden birçok Türk kökenli Bulgar vatandaşı geri dönmeye başlamıştı. 
     
</TEXT>
</DOC>
