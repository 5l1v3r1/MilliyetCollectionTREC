<DOC>
<DOCNO> 188171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur01.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... YÖK Kanunu görüşülecek... 
</HEADLINE>
<TEXT>

     TBMM, bu hafta yoğun bir gündemle çalışacak. YÖK Kanunu'nda değişiklik yaparak yükseköğretime giriş sistemini değiştiren tasarı, Milli Eğitim Komisyonu'nda ele alınacak. 
     TBMM Genel Kurulu'nda bu hafta ilk olarak, geçen yasama döneminde Tuz Gölü'ndeki kirlenmenin araştırılarak alınması gereken önlemlerin belirlenmesi amacıyla kurulan ve çalışmalarını tamamlayan Komisyon raporu ele alınacak. 
     Olağanüstü hal uygulamasının kaldırıldığı 30 Kasım 2002 tarihinde çıkarılan yönetmelikle, kendilerine tanınan 45 günlük sürede silah taşıma ruhsatlarını bulundurma ruhsatına çeviremeyen vatandaşlara 6 aylık süre tanıyan tasarının da bu hafta Genel Kurul'da görüşülmesi bekleniyor. 
     Tasarıyla, 30 Kasım 2002 tarihinde çıkarılan yönetmelikle belirlenen 45 günlük sürede taşıma ruhsatlarını bulundurmaya çeviremeyen vatandaşlara 6 aylık ek süre verilecek. Ayrıca konuyla ilgili bu vatandaşlar hakkında devam eden soruşturma ve davalar da düşecek. 
     TBMM Genel Kurulu, ayrıca gündemindeki çok sayıda uluslararası anlaşmanın onaylanmasını uygun bulan tasarıları yasalaştıracak. Kuzey Atlantik Antlaşması'na Bulgaristan'ın katılımına ilişkin protokolün onaylanmasının uygun bulunduğuna dair tasarı, ilk sırada bulunuyor. 
     
     YÖK KANUNU'NDA DEĞİŞİKLİK 
     TBMM'deki ihtisas komisyonları ve araştırma komisyonları da bu hafta toplanarak, gündemlerindeki tasarı ve teklifleri görüşecek. 
     Tartışmalara neden olan ve yükseköğretime giriş sistemini değiştiren tasarı, 16 Ekim Perşembe günü Milli Eğitim, Kültür, Gençlik ve Spor Komisyonu'nda görüşülecek. ''imam hatip lisesi mezunlarının üniversiteye girişte avantaj sağladığı'' gerekçesiyle eleştirilen tasarı, girişte esas alınacak puan türleri ve sınavdaki ağırlıkları ile bireysel başarı puanının tanımlanması ve yerleştirme puanına ilave edilmesine ilişkin değişiklikler öngörüyor. 
     Tasarı'ya göre, üniversiteye girişte, adayların, ÖSYM'nin yapacağı sınavdan alacakları puanın yüzde 2'si ile diploma notlarının çarpımından, bireysel başarı puanı elde edilecek. Bireysel başarı puanı, adayların ÖSYM'nin yaptığı sınavdan aldıkları puana eklenecek ve üniversitelere yerleştirme bu puana göre yapılacak. 
     Milli Eğitim Komisyonu, aynı gün İlköğretim ve Eğitim Kanunu ile Özel Öğretim Kurumları Kanunu'nda değişiklik yapılmasına ilişkin tasarı ile Sinematografik Ortak Yapım Avrupa Sözleşmesi'nin Onaylanmasının Uygun Bulunduğuna Dair Tasarı'yı da ele alacak. 
     Dışişleri Komisyonu, ''BM ve Yardımcı Personelin Güvenliği Sözleşmesine Katılmamızın Uygun Bulunduğuna Dair Tasarı''yı görüşecek. 
     Plan ve Bütçe Komisyonu, 14 Ekim Salı günü Aile Araştırma Kurumu Kurulması ile Kadının Statüsü Genel Müdürlüğü Teşkilat ve Görevleri Hakkında Yasa tasarılarını, 15 Ekim Çarşamba günü ise Türk Patent Enstitüsü Kuruluş ve Görevleri Hakkında KHK'da değişiklik içeren tasarıyı ele alacak. 
     
     YASAMA DOKUNULMAZLIĞI ARAŞTIRMA KOMİSYONU 
     Yasama Dokunulmazlığı Araştırma Komisyonu da çalışmalarına başlayor. Geçen hafta görev bölümü yapan komisyon, bu hafta çalışma programını belirleyecek. Komisyon, 14 Ekim Salı günü toplanacak. 
     AK Parti ve CHP Grupları da Salı günü toplanarak haftalık değerlendirmelerini yapacaklar. 
     
</TEXT>
</DOC>
