<DOC>
<DOCNO> 156677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'teki piknikçiler cenneti yaktı... 
</HEADLINE>
<TEXT>

     Muğla'nın Marmaris ilçesinin cennet köşelerinden Hisarönü köyündeki ormanlık alanda dün akşam saatlerinde çıkan yangında 10 hektar kızılçam ormanı kül oldu. 
     Dün akşam saatlerinde başlayan orman yangınına, Marmaris'in yanı sıra İçmeler, Armutalan ve Beldibi'ndeki orman söndürme ve itfaiye ekiplerine bağlı orman işçileri müdahale etti. Arozözler, iş ve itfaiye araçları ile sürdürülen söndürme çalışmalarına Aksaz Deniz Üs Komutanlığı'ndan da askeri birlikler katıldı. 
     Yangında, 10 hektarlık alanın zarar gördüğü öğrenildi. 
     Yangına, piknik yapmaya gelen 10 kişilik grubun yaktığı ateşin neden olduğu, bu kişilerin aranmasına devam edildiği belirtildi. 
     Yangın sezonunun 1 Haziran'da başlaması nedeniyle bölgede hiç söndürme işçisi bulunmadığı belirtildi. Yangının, 1997'de çıkan büyük yangından geriye kalan ağaçları da kül ettiği öğrenildi. 
     
</TEXT>
</DOC>
