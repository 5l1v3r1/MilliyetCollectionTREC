<DOC>
<DOCNO> 187351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur26.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi partiler birleşti, Ayvalık Belediye Başkanı'nı şikayet etti 
</HEADLINE>
<TEXT>

     Balıkesir'in Ayvalık İlçesi'nde yedi siyasi partinin ilçe başkanı Cumhurbaşkanı Ahmet Necdet Sezer'e yazdıkları dilekçe ile Belediye Başkanı Ahmet Tüfekçi'yi, ''vergi kaçakçılığı'' yaptığı iddiasıyla Cumhurbaşkanı, Başbakan, Genelkurmay Başkanı ve ilgili bakanlıklara şikayet etti. 
     AK Parti, ANAP, CHP, DSP, DYP, MHP ve YTP ilçe başkanlarının hazırladığı ortak şikayet dilekçesinde, DTP'li Tüfekçi'nin, Ayvalık Belediyesi'nin ''Tansa'' adlı şirketi aracılığıyla market, akaryakıt, çay bahçesi, tuvalet, plaj ve otopark işletmeciliği yaptığı ve bu işletmelerin 193 sayılı Gelir Vergisi ve 5422 sayılı Kurumlar Vergisi Kanunu'na göre faaliyet sürdürmediği, yasal muhasebe sistemi bulunmadığı, Vergi Usul Kanunu'na göre belge düzeni uygulanmadığı ve maliyeden izin alınmadan geçersiz belgeler düzenlediği iddia edildi. 
     İşletmelerin kayıt dışı olduğu ve çalıştırılan işçilerin sigortasız oldukları ileri sürülen dilekçede, ''Kaçak işçi çalıştırıldığı birden fazla yargı kararıyla kanıtlanmış olan ve resmi ücret bordrosunun dışında kayıt dışı gideri olan bu resmi kurumun kayıt dışı gelirinin de olduğu kuşkusunu taşıyoruz'' denildi. 
     Parti başkanları, dilekçelerinin sonunda ''Temiz toplum, temiz siyaset özlemi içinde olan biz yerel siyasetçilerin bu dileğini yerine getireceğinizden kuşkumuz yoktur'' ifadelerini kullandılar. 
     
</TEXT>
</DOC>
