<DOC>
<DOCNO> 194758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun20.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "GHK'da köklü reforma ihtiyaç var" 
</HEADLINE>
<TEXT>

     Irak Kürdistan Demokratik Partisi lideri Mesud Barzani, Irak Geçici Hükümet Konseyi'nde GHK köklü reform yapılması gerektiğini bildirdi. 
     Barzani, Esşark El Avsat gazetesine Erbil'de verdiği demeçte, GHK'nın icraatında eksiklikler bulunduğunu belirterek, Konsey'de köklü reforma ve üye sayısının artırılmasına gerek olduğunu söyledi. 
     GHK'nın eksikliklerinin neler olduğu ve kaç üyesinin bulunması gerektiği konusuna açıklık getirmeyen Barzani, ''Eksikliklerine rağmen, GHK'nın yerine şimdilik daha iyi bir alternatif düşünemediğini'' kaydetti. 
     GHK'nın görevinin, anayasanın onaylanmasının ardından yapılması beklenen genel seçimlerden sonra biteceğini belirten Barzani, konseyin, bir hazırlık komisyonunun, anayasa taslağı üzerinde çalışmasına karar verdiğini, ancak komisyon üyelerinin seçimi konusunda görüş farklılıkları bulunduğunu söyledi. 
     Amerikalı yetkililer, 25 üyesi bulunan GHK'yı, yeni Irak anayasasının hazırlanması gibi bazı önemli konuların çözümlenmesinde yavaş davranmakla eleştiriyor. 
     Yetkililer, bazı konsey üyelerinin toplantılara düzenli katılmamalarından ve işler için yeterli zaman ayırmamalarından da şikayet ediyor. 
     
</TEXT>
</DOC>
