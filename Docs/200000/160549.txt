<DOC>
<DOCNO> 160549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko30.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Gerçekçi para ve kur politikalarına ihtiyaç var 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Merkez Bankası'nın kurun bugün geldiği noktayı ve ihracatçı sektörler üzerinde yarattığı tahribatı kavramayamadığını öne sürerek, üretmek ve ihraç etmek için gerçekçi para ve kur politikalarına ihtiyaçları bulunduğunu bildirdi. 
     Satıcı, Mayıs ihracat rakamlarının açıklandığı basın toplantısında yaptığı konuşmada, Ocak-Mayıs döneminde ihracatın yüzde 33.7 arttığına dikkati çekti. 
     Mayıs ayının para otoriteleri ile ihracatçılar arasında fikir ayrılıklarının yaşanmasına tanıklık ettiğini dile getiren Satıcı, fikir ayrılığının temelinde, para otoritelerinin üretim cephesinde olan bitenden pek haberdar olmamaları veya haberdar olsalar da ''kalan sağlar bizimdir'' felsefesi ile fazlaca ilgilenmemelerinin yattığını savundu. Oğuz Satıcı, şunları kaydetti 
     ''Hatta Merkez Bankası Başkanı Serdengeçti işi daha da ileriye götürüp mevcut kur politikasından ve kambiyo rejiminden ihracatçı memnun şeklinde açıklamalar bile yapmıştır. 
     Biz hiçbir zaman ihracatçılara dolaylı yoldan kaynak aktaran aşırı değerlenmiş kurdan yana olmadık. Yüksek kurun ihracatçı için rekabet avantajı yarattığı söylenen dönemlerde bile beklentimizin bu tarz bir avantaj olmadığını defalarca söyledik. İhtiyacımız olan, enflasyon ve girdi maliyetleriyle doğru orantılı kurdur. İhtiyacımız olan yaklaşım, piyasa yapmakla görevli kurum ve kuruluşların tek yanlı ve eksik bakış açılarıyla piyasaları içinden çıkılmaz bir hale getirmemeleridir.'' İhracatın önündeki en önemli engelin rekabetçi olmayan üretim maliyetleri olduğunu belirten Satıcı, ihracatçının döviz kurlarının bugünkü seyri nedeniyle TL gelirleri düşerken maliyetlerinde hiçbir iyileşme olmadığını, aksine bazı kalemlerde artışlar görüldüğünü kaydetti. 
     Satıcı, ''İhracatın en dinamik olması gereken aylarda böyle bir gelir maliyet sarmalına giren üretici bugünlerde fiyat belirleyemeyecek ve sipariş kabul edemeyecek duruma gelmiştir. Böyle bir kaosu yaratmaya kimsenin hakkı yoktur. Yetkisi olduğu halde sorumluluk almayanların da ileride hesap vereceği açıktır'' diye konuştu. 
     
     ÜRETEN İLE ÜRETMEYEN AYNI KEFEYE KONULMAMALI 
     İhracatta bu yıl da 40 milyar dolar hedefini aşacaklarını belirten Satıcı, üreten ile üretmeyenin aynı kefeye konulmamasını isteyerek, şöyle devam etti 
     ''Maalesef elimizdeki rakamlar bunun tam tersini söylüyor. Örneğin 1.000 dolarını Mart ayı içerisinde 1 milyon 740 bin liradan bozdurmuş olan bir kişi mevcut faizlerle o günkü en çok işlem gören bononun faizi ile bugün TL cinsinden yüzde 8, dolar cinsinden ise yüzde 25.7 kazançlı olacaktı. Böyle bir kazanç dünyanın hiçbir ülkesinde mevcut değildir. Türkiye, maliyetlerde dünya birincisi olduğu gibi, üretimsizliği teşvik etmekte de dünya birincisidir. Bu nedenle Merkez Bankası'nın geç kalmış müdahaleleri ile bu durumun değişmesi mümkün değildir. Hatta bu durumdan para kazanıp, kar eden ve vergi rekortmeni olan finans kuruluşları bile mevcuttur. Merkez Bankası bu durağan tavrıyla üreteni ve ihracat yapanı değil üretmeyeni teşvik etmektedir.'' Merkez Bankası'nın para piyasaları üzerindeki piyasa yapıcı rolünün hayati öneme sahip olduğunu vurgulayan Satıcı, Merkez Bankası'nın toplam mevduatın yüzde 50'ye yakın bir bölümünün dövize kaydığı bir ülkede ''dövizi piyasa yapar'' diyemeyeceğini ve döviz piyasasını akılcı seviyelerde tutma rolünü, ''ben fiyat istikrarına odaklandım'' diyerek reddedemeyeceğini söyledi. 
     Satıcı, Merkez Bankası'nın enflasyon hedeflemesi konusunda tutarlı davranmasına rağmen diğer faktör şartlarını okuyamadığını iddia ederek, şöyle konuştu 
     ''Bu nedenle yeterince proaktif davranmıyor ve kurun bugün geldiği noktayı ve ihracatçı sektörler üzerinde yarattığı tahribatı kavrayamıyor. İhracatta kaybedilen pazarın yeniden alınması yıllar alır. Ölen ihracatçı hücreler yenilenmesi zor hatta imkansız olan beden hücreleri gibidir. İstesek de yenilerinin yaratılması yıllarımızı alır.'' 
     
     ''BU YOL KRİZ YOLUDUR'' 
     Satıcı, dış ve iç borcumuzun makul seviyelere çekebilmenin en önemli yolunun ihracat olduğunu dile getirerek, şuları kaydetti 
     ''Türk kamuoyu bilmelidir ki bu kur ve para politikası zaten vergilerle enerji maliyetleri ile boğuştuğumuz, yurtdışında yatırımlar yapmaya teşvik ettiğimiz ihracatçımızı öldürür ve ihracatın yolunu kapar. Bununla da kalmaz ithalatımızı patlatarak dış ticaret açığımızı büyütür. 
     Bu yol, çıkmaz olduğu defalarca görülmüş yoldur. Bu yol kriz yoludur. Bu yolun sonunda enflasyon hedeflemesi gibi iyimser senaryolar paramparça olur. 
     Uzun zamandan beri ucuza satıyoruz, pahalıya alıyoruz. İhracatımız belki miktar olarak artıyor ve buna seviniyoruz. Fakat hacim olarak artarken değer yaratamıyoruz. İthalatta ise durum farklı, pahalıya alıyoruz ve almaya da devam ediyoruz. Şunu da belirtmek gerekir ki, ithalatçı bile artık bu durumdan memnun değil.'' Üretmek ve ihraç etmek, büyümek için ithalata ve bu nedenle gerçekçi para ve kur politikalarına ihtiyaçları bulunduğunu belirten Satıcı, ''Özerk kurum demek özel kurum demek değildir. Başıboş piyasa demek hiç değildir. En azından Türkiye'nin mevcut durumunda piyasalar bu şekilde başıboş bırakılmamalıdır. Bu nedenle özerk kurumları denetleyecek mekanizmalar da gerekmektedir'' dedi. 
     
     ÇÖZÜM ÖNERİSİ... 
     Aşırı değerli TL'nin, Merkez Bankası kadar ekonomi yönetiminin ve Türkiye'nin ortak sorunu olduğunun altını çizen Satıcı, özerk kurumların özerkliklerini kanun ve hükümlerle değil kimsenin itiraz edemeyeceği başarılı politikaları ve bu politikalar yolu ile ürettikleri saygınlıkları ile koruyacağını söyledi. Satıcı, şöyle devam etti 
     ''Biz, Merkez Bankası'nın özerkliğine de, sayın Başkanına da karşı değiliz ve bizim kişilerle hiçbir sorunumuz olamaz. Bizim sorunumuz paradigmalarla, politikalarla ve prensiplerledir. Biz kişilerle değil sistemle ve sistemin işleyişi ile ilgileniriz. 
     Tavrımız bu iken çözüm önerimiz açıktır. Devletin ve hükümetin konu ile ilgili kurumları arasında tam bir işbirliği tam bir eşgüdüm ve tam bir hedef birliği. Bundan sonraki süreçte önce kurun düşüşünü durdurmak sonra kuru makul seviyesine doğru adım adım çıkartmak, daha sonra da yüksek volatiliteye yol açmayacak bir ortamı tesis etmek. Bu yolla öngörülebilirliği ve kur istikrarını sağlamak. Son olarak da sistemi koruyan proaktif bir politikaya sıkı sıkı sarılmak.'' TİM olarak uyarılarına devam edeceklerini, ihracatçıların hiçbirisinin Türkiye'nin enflasyonla mücadele hedefine duyarsız olmadığını dile getiren Satıcı, ''Türkiye'nin ihracatını artırma mücadelesi, enflasyonla mücadelenin ayrılmaz bir parçasıdır ve bu iki mücadele asla beceriksiz eller tarafından karşı karşıya getirilmemelidir'' diye konuştu. 
     Konuşmasında, bürokrasiye de eleştiren Satıcı, az zamanda çok işler başarmanın önündeki en büyük engelin ''bürokratik oligarşi'' olduğunu ifade ederek, '' Bugün git yarın gel anlayışına yıllar geçtikçe, bugün git bir daha da gelme anlayışını ekleyen bürokrasi, mevcut kadrolarıyla Türkiye'yi 2006 yılında AB kriterlerine kavuşturacak dinamizmden de çok uzaktır'' dedi. 
     
</TEXT>
</DOC>
