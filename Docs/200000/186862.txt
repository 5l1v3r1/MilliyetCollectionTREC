<DOC>
<DOCNO> 186862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur25.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1500 kişilik İngiliz holigan listesi sınır kapılarında... 
</HEADLINE>
<TEXT>

     İstanbul Emniyet Müdürlüğü, Türkiye'nin İngiltere ile 11 Ekim Cumartesi günü yapacağı Avrupa Futbol Şampiyonası karşılaşması için gerekli önlemleri almaya başladı. 
     UEFA'nın kararı doğrultusunda İngiliz seyircilerin alınmayacağı maç öncesi, kara ve deniz sınır kapıları ile havalimanlarına 30 sayfadan oluşan 1500 kişilik İngiliz holigan listesi gönderildi. 
     Maça gelmek isteyeceği bildirilen bu kişilerin, ülkeye sokulmamaları istendi. 
     Şükrü Saraçoğlu Stadı'nda 11 Ekim 2003 günü saat 20.00'de başlayacak olan, 7. Grup'un birincisini ve Portekiz'de yapılacak 2004 Avrupa Futbol Şampiyonası finallerine doğrudan gidecek olan takımı belirleyecek maç nedeniyle İngiltere Futbol Federasyonu ve diğer yetkililere, stadın VIP tribününde 100 kişilik yer ayrıldı. 
     Bu arada, İstanbul Emniyet Müdürlüğü'ne bağlı birimler, büyük maç öncesi 3 aşamalı önlem paketi hazırladı. 
     Maçta görev alacak yaklaşık 5 bin polis, seyircileri önce stat çevresinde kontrol altında tutacak. İkinci aşamada seyirciler, stada titiz bir aramadan geçirerek alınacak. Son aşamada da, maç sırasında taşkınlık çıkmaması sağlanacak. 
     
</TEXT>
</DOC>
