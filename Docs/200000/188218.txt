<DOC>
<DOCNO> 188218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/guncel/gun01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaket senaryosu 
</HEADLINE>
<TEXT>

   Global Deprem Güvenliği adlı kuruluşa göre, olası büyük bir depremde en çok can kaybının görüleceği şehir Katmandu. Listenin ikincisi ise İstanbul... 
   ŞENOL ÇALABAKAN 
Frankfurt 

   
   
   
   
   Global Deprem Güvenliği adlı kuruluş, olası büyük bir depremde, hangi şehirde, kaç kişinin öleceğini araştırdı. Alman Der Spiegel dergisinde yayımlanan ve "Felaket Senaryosu" olarak adlandırılan araştırmada, deprem tehlikesi bulunan bazı şehirlerde sarsıntıların yol açabileceği olasılıklar incelendi. Nüfus yoğunluğu, inşaat malzemesi, zemin özelliği ve kurtarma ekiplerinin kalitesinin, ölenlerin sayısında büyük farklılıklar yaratabileceğine değinen araştırmaya göre, olası bir depremde en büyük can kaybı, 70 bin kişiyle Katmandu'da bekleniyor. Katmundu'yu 55 bin kişiyle İstanbul izliyor. İzmir de olası bir deprem durumunda 12 bin 500 can kaybıyla listede yer alıyor. 
   
   BİNA KALİTESİ ÖNEMLİ 
   Can kayıplarının yanı sıra binlerce kişinin ağır ya da hafif yaralanması bekleniyor. 10 milyonu aşan nüfusuyla İstanbul'un en çok deprem hasarının meydana geleceği şehirler arasında ikinci sırada yer alması, ev ve binaların sağlam inşa edilmemesine ve depreme hazırlıklı olmamasına bağlanıyor. Büyük deprem tehlikesi altında bulunmalarına karşın Japonya ve ABD'de fazla can kaybı öngörülmemesinin nedeni olarak da, iki ülkenin sağlam bina yapılmasını teşvik ve kontrol etmesi gösteriliyor. 
   
   Japonya'ya açık ara fark attık ..    Der Spiegel'in haberinde olası büyük bir depremde en fazla can kaybının yaşanacağı şehirler şöyle sıralanıyor 
   
   Katmandu Nepal 70 bin 
   İstanbul Türkiye 55 bin 
   Delhi Hindistan 40 bin 
   Quito Ekvador 17 bin 500 
   Manila Filipinler 15 bin 
   İslamabad Pakistan 15 bin 
   Jakarta Endonezya 12 bin 500 
   İzmir Türkiye 12 bin 500 
   Mexicali Meksika 12 bin 500 
   Tokyo Japonya 10 bin 
   Taşkent Özbekistan 7500 
   
   Yağmur gibi önceden tahmin edilecek    Der Spiegel'e konuşan Alman Prof. Freund, "Kızılötesi ışınlarla tespit ettiğimiz manyetik boşalmalar sayesinde depremleri önceden tahmin edebileceğiz" dedi 
   
   Büyük depremlerde en büyük yarayı alacak metropolleri araştıran Der Spiegel dergisi, konuyla ilgili ikinci haberinde de bu korkunç doğal afetin, yakın bir gelecekte hava durumu gibi önceden tahmin edilebileceğini belirtti. Haberde görüşlerine yer verilen ABD'deki San Jose Üniversitesi'nden Alman sismolog Friedmann Freund'a göre, kıtaların hareket etmesi sonucu sıkışan yeryüzü, deprem bölgelerinde önceden görülebilen bazı olaylara neden oluyor. Freund, Marmara depreminde gökyüzünün aydınlanmasını da bu belirtilere örnek gösteriyor. 
   Freund, sıkışma sonucu meydana gelen fiziksel değişimin, elektrik akımı olarak saatte birkaç yüz bin km. hızla yüzeye ulaştığını vurgulayarak, bundan sonra olanları fırtına oluşumuna benzetiyor. Elektrik yüklü toprakla atmosfer arasında oluşan akım farklılığından dolayı manyetik boşalma oluyor ve gökyüzü aydınlanıyor. Bu olayı, laboratuvar ortamında ispatladıklarını belirten Freund, "Bu ışınlar insan gözüyle görülemiyor, ancak biz kızılötesi dalgalarla ölçebildik. Bu tür belirtileri deprem tahmini için kullanacağız" diyor. 
   
   SİSMOLOGLAR BÖLÜNDÜ 
   Ancak kızılötesi kayıtlar, sismologları ikiye böldü. Alman Sismolog Klaus Kinkel, "Yeryüzünde meydana gelen ısı değişiminin birçok açıklaması bulunabilir, net bir bağlantı yok" derken, ABD'deki Global Sismograf Ağı Global Seismograph Network yöneticisi Jeolog John Derr, "Alman bilim adamının araştırması çok şey vaat ediyor" açıklamasını yaptı. 
   
   ABD uydu fırlattı, Fransızlar sırada    AMERİKAN Ulusal Havacılık ve Uzay Dairesi NASA , depremleri önceden haber verebilen bir "Global Deprem Uydu Sistemi" Global Earthquake Satellite System üzerinde çalışıyor. NASA'nın bu çalışmasına temel teşkil eden olay, deprem öncesi yeryüzünde oluşan elektromanyetik dalgalar. Yeryüzündeki manyetik ve elektriksel değişimi uzaydan tespit etmek isteyen ABD'li bir şirket, "QuakeSat" isimli bir uyduyu haziran sonunda dünya yörüngesine yerleştirdi. Fransızlar da aynı amaçla "Demeter" adlı uyduyu önümüzdeki baharda uzaya fırlatmayı planlıyor. 
   
   
</TEXT>
</DOC>
