<DOC>
<DOCNO> 156656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo17.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre coştu... Hasan Şaş geliyor, Cuper yolcu... 
</HEADLINE>
<TEXT>

     İtalyan gazeteleri, FC Inter'de 2-3 en iyi futbolcudan biri olarak gösterdikleri Emre için, ''Sol kanadın gerisinde kendisini bir kafese kapatılmış vahşi bir hayvan gibi hissetti. İlk yarıda biraz durgundu ama daha sonra oyun içindeki pozisyonu değişince açıldı. Hırslı ve ateşleyici futboluyla Inter'i uyandırmaya çalıştı, tehlikeli köşe vuruşları kullandı ama yetmedi'' değerlendirmesini yaptı. 
     
     HASAN ŞAŞ INTER'DE... 

     Corriere dello Sport gazetesi, FC Inter'in gelecek sezona yönelik transfer görüşmelerini hızlandıracağına dikkati çekip, kulüp başkanı Moratti'nin avucunun içinde Yunan Giogios Karagounis ve Galatasaray'da oynayan Hasan Şaş'ın olduğunu ileri sürdü. 
     ''Hasan Şaş'ın transferinde birkaç ayrıntının çözülmesi gerekiyor'' diye yazan Corriere dello Sport, lacivert-siyahlıların ayrıca Sao Paolo'da oynayan 21 yaşındaki Brezilyalı Kaka'yı da transfer etmek için görüşmeler yaptığını savundu. 
     Transfer haberlerinde ayrıca, FC Inter'den ayrılacak olan Arjantinli yıldız Batistuta'nın ise İngiltere'nin Fulham takımına gitme olasılığının yüksek olduğu belirtiliyor. 
     
     CUPER YOLCU... 

     Bu arada, sezon başındaki hedeflerinin hiçbirini gerçekleştiremeyen FC Inter'de revizyon yapılacağı ve ilk etapta teknik direktör Hector Cuper'in gönderileceği konuşulmaya başlandı. 
     İtalya şampiyonluğunu FC Juventus'u kaptırdıktan sonra Avrupa Şampiyonlar Ligi yarı finalinde de AC Milan'a elenen FC Inter'de, İtalyan basını faturayı teknik direktör Hector Cuper'e kesti. 
     Gazetelerde yer alan haberlerde, ''Cuper'in gidişi kaçınılmaz'' ifadesi ön plana çıkartılırken, kulüp başkanı Massimo Moratti'nin kafasındaki ismin şu anda SS Lazio'yu çalıştıran Roberto Mancini olduğu belirtiliyor. 
     İddialarda, Mancini'nin dışında alternatif olarak AS Roma Teknik Direktörü Fabio Capello'nun adı da kullanıldı. 
     AC Milan karşısında yanlış kadro oluşturduğu, Martins'e ilk 11'de şans vermediği ve Emre'yi yanlış yerde oynattığı suçlamalarına maruz kalan Cuper, ''Ben bu takımla devam etmek istiyorum ama geleceğimle ilgili kararı ben değil Moratti verecek'' açıklamasında bulundu. 

     
</TEXT>
</DOC>
