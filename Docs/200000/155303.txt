<DOC>
<DOCNO> 155303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun20.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın filmi çekiliyor... 
</HEADLINE>
<TEXT>

     Yaklaşık 10 yıldır Washington'da yaşayan Mısırlı Muhammed Abdülselam adlı yapımcı, Saddam rejiminin çöküşüyle ilgili bir film çekeceğini açıkladı. 
     Bu konuda Amerikalı bir rejisörle anlaştığını belirten Abdülselam, söz konusu filmde Mısırlı kadın oyuncu Nehle Felame'nin Saddam'ın sevgilisi rolünü üstleneceğini söyledi. 
     Bu arada, Bağdat'ın Firdevs Meydanı yakınlarında sosyal amaçlı bir gösteri düzenlendi. 
     Gösteriye katılan işsiz ve aç Iraklılar, çok zor şartlarda yaşam mücadelesi verdiklerini belirten pankartlar taşıdı. İki aydır işsiz olduklarını söyleyen Iraklılar, savaştan sonra her şeyin fiyatının arttığını belirttiler. 
     Gıda maddelerinin fiyatının 4 kat arttığını bildiren işsizler, iş bulamadıklarından, memurlar da iki aydan beri maaş alamadıklarından yakındılar. 
     Irak'ta daha önce ''sudan ucuz'' olan benzinin fiyatının da savaşın ardından arttığı ve benzin istasyonlarında bir aracın deposunu doldurmak için 5-6 saat beklemek gerektiği belirtiliyor. 
     
</TEXT>
</DOC>
