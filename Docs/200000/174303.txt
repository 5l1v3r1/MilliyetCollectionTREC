<DOC>
<DOCNO> 174303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo45.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Takımlarımızdan Avrupa'da başarı bekliyoruz... 
</HEADLINE>
<TEXT>

     Futbol Federasyonu Başkanı Haluk Ulusoy, 2003-2004 sezonunun Türk futboluna, milli takımlara, kulüplere ve sporseverlere hayırlı olması dileğinde bulunarak, ''Yeni sezonda hem milli takımlarımızdan, hem de kulüp takımlarımızdan daha büyük başarılar bekliyoruz''' dedi. 
     Ulusoy, federasyonun aylık yayın organı ''Futbol'' dergisine yaptığı açıklamada, küreselleşen dünyada tam bir endüstri haline gelen futbolda artık trilyonlarla ifade edilen rakamların konuşulduğunu, başarı büyüdükçe heyecan ve coşkuların da statlara sığmaz hale geldiğini belirtti. 
     Futbol dünyasının zirvesine çıkanların, ülkelerinin en büyük tanıtımını yaptığını ifade eden Ulusoy, şunları kaydetti 
     ''Geride bıraktığımız sezonda, A , Ümit ve Genç Milli Takımlarımız büyük başarılara imza attı. Bu zaferlerin ve başarıların coşkusu, sadece kendi insanımıza değil, dünyanın neresinde olursa olsun, o müthiş Türklük duygusunu yüreğinde taşıyan her insana, övünç ve gurur vermiştir. Yeni sezonda, hem milli takımlarımızdan, hem de değerli kulüplerimizden daha büyük başarılar bekliyoruz.'' 
     
     ''HAKEMLERİMİZE GÜVENİMİZ TAM'' 
     Haluk Ulusoy, fair-play ruhunun hakim olduğu sahalarda zevkli müsabakaları yönetecek hakemlere gönülden inandığını belirtti. 
     Maçların her dakikasının ayrı bir heyecan ve zevk dalgası içinde oynanacağını, hakemlerin adil olacaklarına, dürüst davranacaklarına, her müsabakayı kurallara ve vicdanlarının seslerine uygun olarak, görev bilinci içinde tamamlayacaklarına dair güveninin tam olduğunu anlatan Ulusoy, ''Türk futbolunun kalkınmasında çok büyük katkıları olan değerli hakemlerimizi, dün olduğu gibi, bugün ve yarın da tüm gücümüzle desteklemeye devam edeceğiz. Hakemlerimiz için taşıdığımız güvenin yanında, titiz bir denetim mekanizmasının işletileceğini de beyan etmek isterim'' dedi. 
     Ulusoy, ''Şampiyonlukların amaç edinildiği lig mücadelelerinde futbolun adaletini sağlamak, Türkiye Futbol Federasyonu'nun namus ve şeref görevi olacaktır'' açıklamasını da yaptı. 
     
     ''KÜFÜRDEN KAÇINALIM'' 
     Federasyon Başkanı Ulusoy, maçlarda çirkinliklerden ve küfürden kaçınılmasını istedi. 
     Özellikle hakemlere karşı hoşgörülü olunması arzusunu belirten Haluk Ulusoy, futbolculardan, kendi aralarında olduğu kadar, hakemler ve kurallar karşısında da dikkat, hoşgörü, anlayış ve saygı beklediklerini ifade etti. 
     Ulusoy, ''İçten dileğimiz, önümüzdeki sezonda da ülkemizin, Türk futbolunun ve değerli kulüplerimizin arzuladıkları başarılara ulaşmasıdır'' dedi. 
     
</TEXT>
</DOC>
