<DOC>
<DOCNO> 189015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun39.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, ABD konvoyuna yapılan saldırıyı kınadı... 
</HEADLINE>
<TEXT>

     Çin yönetimi, Gazze'de dün Amerikan diplomatik konvoyuna düzenlenen bombalı saldırıyı kınadı. 
     Çin Dışişleri Bakanlığı sözcüsü Zhang Qiyue, başkent Pekin'deki basın toplantısında gazetecilerin sorularını yanıtlarken, Çin'in ilgili tarafları şiddeti bir kenara bırakarak, uluslararası toplulukla beraber barış çabalarını hızlandırmaya ve Ortadoğu'daki durumu bir an önce yumuşatmaya çağırdığını belirtti. 
     Sözcü Zhang, Çin'in ilk insanlı uzay uçuşunun başarıyla sonuçlanması konusuna da değinerek, bunun uzaydan barışçı amaçlarla yararlanılması yolunda elde edilen büyük bir ilerleme olduğunu kaydetti. 
     Zhang, uzay aracı Shenzhou-5'te Çin ve Birleşmiş Milletler bayraklarının taşınmasının Çin'in uzaydan barışçı amaçlarla yararlanılması konusundaki işbirliği arzusunu gösterdiğini söyleyerek, bütün ülkeleri bu konuda işbirliği yapmaya çağırdıklarını ifade etti. 
     
</TEXT>
</DOC>
