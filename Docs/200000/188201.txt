<DOC>
<DOCNO> 188201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur31.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Diyalog sürecini bozan biz olmayacağız 
</HEADLINE>
<TEXT>

     Milli Eğitim Bakanı Hüseyin Çelik, ''Türk yükseköğretimi ile ilgili yapılması gerekenleri, bundan sonra da Üniversitelerarası Kurul üyeleri ve Kurul'un oluşturduğu Alt Komisyon bizimle görüşmek isterse, biz onlarla görüşmeye hazırız'' dedi. 
     ABD'den dönen Çelik, Atatürk Havalimanı VIP Salonu'nda yaptığı açıklamada, bu ülkedeki 2 ayrı üniversitede ''Globalleşme sürecinde kültürel çeşitlilik'' konulu konferanslar verdiğini söyledi. 
     ABD'de bulunduğu sürede çeşitli üniversitelerin temsilcileriyle biraraya geldiğini belirten Çelik, ''Osmanlı Devleti'nde farklı din, ırk ve dillerdeki insanların asırlarca nasıl birarada yaşayabildiklerini'' anlattığını bildirdi. 
     Daha sonra gazetecilerin soruları üzerine, ''YÖK Yasa Taslağı ve TBMM'ye sunulan yükseköğretime giriş sistemini değiştiren yasa tasarısını'' değerlendiren Çelik, ''Üniversitelerarası Kurul'un oluşturduğu alt komisyonun, 3 Ekim Cuma gününe kadar bütün üniversitelerdeki 80 bin öğretim elemanından bilgi alacağını ve bunu 10 Ekim Cuma gününe kadar değerlendireceğini söylediğini'' kaydetti. 
     Çelik, ''özellikle katsayı meselesinin aciliyeti bulunduğunu'' dile getirerek, ''Çünkü ÖSYM kılavuz basacak. YÖK Yasası ile birlikte bunu getirirsek, gecikme söz konusu olacak. Bunun beklentisi içinde olan insanlar, bu sene de mağdur olmaya devam edecekler. Bunu özellikle ayrı olarak getirmemizin sebebi bu zaman sıkışmasından, darlığından dolayıdır'' dedi. 
     ''Üniversitelerimiz, bizim üniversitelerimizdir. Rektörlerimiz, bizim rektörlerimizdir'' diyen Milli Eğitim Bakanı Çelik, şunları kaydetti 
     ''Türk yükseköğretimi ile ilgili yapılması gerekenleri, bundan sonra da Üniversitelerarası Kurul üyeleri ve Kurul'un oluşturduğu Alt Komisyon bizimle görüşmek isterse, biz onlarla görüşmeye hazırız. Diyalog sürecini bozan biz olmayacağız.'' Hüseyin Çelik, ''ÖSS puanlarının hesaplanmasında kullanılan katsayılarda değişiklik öngören yasa tasarısının önümüzdeki Perşembe günü TBMM Milli Eğitim Komisyonu'nda görüşüleceğini, ondan sonraki hafta da Genel Kurul'a geleceğini'' sözlerine ekledi. 
     
</TEXT>
</DOC>
