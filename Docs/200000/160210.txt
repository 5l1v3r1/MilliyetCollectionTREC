<DOC>
<DOCNO> 160210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo16.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Monaco'da pole pozisyonu Ralf Schumacher'in... 
</HEADLINE>
<TEXT>

     Formula 1 Dünya Şampiyonası'nda, sezonun 7. yarışı olan Monaco Grand Prix'sinde ''pole pozisyonu'', Williams-BMW ekibinin Alman sürücüsü Ralf Schumacher kazandı. 
     3 bin 340 metrelik Monaco parkurunda bugün yapılan sıralama turlarında Ralf Schumacher, 1.15.259'luk derecesiyle en iyi zamanı elde ederek yarınki yarışa ilk sırada başlama hakkını elde etti. Ralf Schumacher böylece, kariyerinde 2. kez bir Grand Prix'de ''pole pozisyon'' elde etmiş oldu. 
     Sıralama turlarında ikinciliği, halen genel klasmanda 40 puanla ilk sıradaki yerini koruyan McLaren Mercedes ekibinin Finli sürücüsü Kimi Raikkonen, 1.15.295 ile alırken, üçüncülüğü, 1.15.415 ile genel klasman yedincisi Williams-BMW ekibinden Kolombiyalı Juan Pablo Montoya, dördüncülüğü de 1.15.500 ile genel klasman dokuzuncusu Renault ekibinden İtalyan Jarno Trulli aldı. 
     Son 3 yarışta hem ''pole pozisyon'' elde edip, hem de yarışları kazanan geçen yılın Dünya Şampiyonu ve bu yılın genel klasman ikincisi Ferrari ekibinden Alman Michael Schumacher ise 1.15.644'lük dereceyle 5. olabildi. Daha önce bu pistte 5 birinciliği bulunan Schumacher, yarınki yarışı da kazanarak Monaco'da 6 birincilik elde eden Aryton Senna'nın rekoruna ortak olmak istiyor. 
     Öte yandan Williams-BMW ekibinin, 1983'den bu yana Monaco Grand Prix'sinde birincilik alamadığı bildirildi. 
     Monaco Grand Prix'si, yarın TSİ 15.00'de start alacak. 
     
</TEXT>
</DOC>
