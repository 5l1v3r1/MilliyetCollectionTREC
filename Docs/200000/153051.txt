<DOC>
<DOCNO> 153051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo34.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde gündem kırmızı kartlar... 
</HEADLINE>
<TEXT>

     Gençlerbirliği Menajeri Cem Onuk, Altay'ın sahada futbol oynamaktan çok kavga ettiğini söyledi. 
     Onuk, oyuncularının, Altaylı futbolcuların çok sert ve futbol kurallarıyla bağdaşmayan hareketlerine maruz kaldığını ifade ederek, ''Altay'ın da bizim de puana ihtiyacımız olan bir maçta futbol adına güzel şeyler yapmak isteyen oyuncularımızın, Altaylı futbolcular tarafından gereksiz ve kurallara aykırı sert hareketlere maruz kalmasına hakemin seyirci kalmasını kınıyoruz. Altaylı futbolcular sahada futbol oynamıyor, adeta kavga ediyor'' dedi. 
     Cem Onuk, hakemin sahada verdiği bütün kararlara saygılı olduklarını, ancak futbolculara gösterilen kartlarda inanılmaz derecede haksızlığa uğradıklarını belirterek, ''Hakemin bütün kararlarına saygılıyız. Ancak gösterilen kartlarda bu kadar haksızlık olmaz. Faulü rakip takım oyuncusu yapıyor, bizim oyuncumuz kart görüyor. Bütün bu sertliklere izin veren ve kartlarını hep Gençlerbirliği oyuncularından yana kullanarak haksızlık yapan hakemi de kınamaktan başka bir şey yapmayacağız. Çünkü bizi bu şekilde başlarından atacaklarını zannedenlerin, seneye karşılarına daha güçlü çıkacağız'' diye konuştu. 
     Onuk, her maçta Gençlerbirliği oyuncularına en az 5-6 haksız sarı kart gösterildiğini vurgulayarak, şöyle konuştu 
     ''Her maçta oyuncularımıza en az 5-6 haksız sarı kart gösteriliyor. Bu hafta El Saka cezalı, haftaya belkide daha çok futbolcumuz cezalı duruma düşecek. Şampiyonluk mücadelesi veren bir Anadolu takımı olarak bize bu kadar sekte vurulmak istenmesine anlam veremiyorum. Oysa bizim gibi takımların sayısının artması Türk Futbolunun daha iyi yerlere gelmesi demektir. Çelmelemeye çalışacaklarına yüreklendirseler, kazanan hem kendileri, hem de Türk futbolu olur.'' 
     
     GENÇLERBİRLİĞİ, AVRUPA'DA FUTBOLCU AVINA ÇIKIYOR 
     Menajer Cem Onuk ve teknik direktör Ersun Yanal, takıma gelecek sezon futbolcu bulmak için Avrupa'ya gidiyorlar. 
     Onuk, başta Almanya, Belçika, Hollanda ve Fransa olmak üzere bu ülkelerdeki gurbetçi futbolcular ve daha önce izleyip beğendikleri bazı oyuncuları hocalarıyla birlikte tekrar izleyeceklerini ve beğenilen oyuncularla temasa geçeceklerini söyledi. 
     Cem Onuk, temaslarını kendisinin gelecek hafta başına kadar sürdüreceğini, Ersun Yanal'ın ise hafta sonu yapılacak Adanaspor maçı nedeniyle perşembe günü Ankara'ya döneceğini sözlerine ekledi. 
     




</TEXT>
</DOC>
