<DOC>
<DOCNO> 167156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur37.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte ölüm raporu aldı, yine yakalandı 
</HEADLINE>
<TEXT>

     Kırıkkale Emniyet Müdürlüğü Kaçakçılık ve Organize Suçlar Şubesi'nce çeşitli suçlardan aranan ve hakkında sahte ölüm raporu bulunan Şuayip Vural, Alanya'da yakalandı. Sahte ölüm raporunu düzenleyen doktor da gözaltına alındı. 
     Kırıkkale Emniyet Müdürlüğü ekipleri, Kırıkkale ve Alanya'da düzenlediği operasyonla aralarında çetenin elebaşısı olan hakkında 6 ayrı yakalama ve gıyabi tevkif müzekkeresi bulunan Şuayip Vural 40 ile bu suçlarda kendisine yardımcı olan 5 kişiyi yakaladı. 
     Yapılan soruşturma sonucu Şuayip Vural'ın güvenlik güçlerinin takibinden kurtulmak için Kırıkkale'ye bağlı Balışeyh İlçesi'ndeki sağlık ocağından aldığı sahte ölüm raporu ile kendini ölü olarak gösterdiği ve nüfus müdürlüğünden nüfus kaydını düşürdüğü anlaşıldı. Bunun üzerine düzenlenen operasyonda Alanya'da deniz sefası yaparken yakalanan Şuayip Vural, tutuklanarak cezaevine konuldu. 
     Öte yandan, 24 Mart 2003 tarihli sahte ölüm raporunda imzası bulunan Balışeyh İlçesi Sağlık Ocağı Doktoru İlker Aslan ve Sağlık Memuru Yaşar Yeşildağ da Kırıkkale'de gözaltına alındı. 
     
</TEXT>
</DOC>
