<DOC>
<DOCNO> 156415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo01.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız gazetecilere şut çekince.. 
</HEADLINE>
<TEXT>

     Beşiktaş, bir günlük iznin ardından, Gençlerbirliği ile hafta sonunda oynayacağı lig maçının hazırlıklarına başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde yapılan antrenmanda siyah-beyazlı futbolcular, kondisyon çalışmasının ardından yarı sahada çift kale maç oynadı. 
     Antrenmana, sol omuzunda ezilme olan Ahmet Dursun ile hafif sakatlıkları bulunan Ronaldo ve Pancu katılmadı. Kulüp Doktoru Ayhan Optur, Ahmet Dursun'un tedavisinin 3 gün süreceğini, Pancu ve Ronaldo'nun ise önemli sakatlıklarının bulunmadığını söyledi. 
     Siyah-beyazlılar, yarın yapacakları tek antrenmanla Gençlerbirliği maçı hazırlıklarını sürdürecek. 
     
     İLHAN MANSIZ KLASİĞİ... 

     Antrenmanlarda basın mensuplarıyla tartışmayı alışkanlık haline getiren İlhan Mansız, akşamki antrenmanda da bu geleneği bozmadı. 
     Çalışma sırasında son derece gergin olduğu gözlenen İlhan Mansız, basın mensuplarının görev yaptığı bölüme doğru sert şutlar atarken, bazı toplar gazetecilere isabet etti. Gazetecilerin, dikkatli olmasını istemeleri üzerine İlhan, ''Ben kaleye şut çekiyorum'' derken, antrenmanı izleyen ve olaylara şahit olan Asbaşkan Yıldırım Demirören de basın mensuplarından başka yere geçmelerini istedi. 
     Bunun üzerine, basın mensupları durumu protesto ederek, antrenman sahasını terk etti. 
     
     TRANSFER LİG BİTTİKTEN SONRA... 

     Antrenman öncesi basın mensuplarının sorularını yanıtlayan Beşiktaş Kulübü Asbaşkanı Yıldırım Demirören, transferi sezon sonuna kadar durdurduklarını söyledi. 
     Gençlerbirliği'nde forma giyen Ahmed Hassan'ın isminin birçok kulüp için geçtiğini belirten Demirören, ''Biz şimdi şampiyonluğa kenetlendik. Şu an gündemimizde ne Ahmed Hassan, ne de başka bir futbolcu var. Sezon sonuna kadar transferi durdurduk'' dedi. 
     Galatasaray'ın, Gençlerbirliği karşısında puan kaybetmesinin ardından Beşiktaş'ı şimdiden şampiyon ilan etmenin doğru olmayacağını belirten Demirören, ''Bizi rakiplerimizin puan kaybı ilgilendirmiyor. Son 3 maçımıza final gözüyle bakıyoruz ve bunları kazanıp şampiyonluğa ulaşmak istiyoruz. Matematiksel olarak garantilemedikten sonra, 'Şampiyon olduk' demeyiz'' diye konuştu. 
     
</TEXT>
</DOC>
