<DOC>
<DOCNO> 163343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur04.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
6. uyum paketi bu hafta Meclis'te... 
</HEADLINE>
<TEXT>

     TBMM, ''AB 6. Uyum Paketi''ni tartışacağı yoğun bir haftaya giriyor. 
     TBMM Genel Kurulu, bu hafta öncelikle Meclis İçtüzüğü'nün ''Temel Kanunlar'' başlıklı 91. maddesinde değişiklik yapan teklifi ele alacak. Anayasa Mahkemisi'nin daha önce verdiği iptal kararları nedeniyle AK Parti TBMM Grup başkanvekillerince verilen teklifle, TBMM İçtüzüğü'ne ''Kapsamlı Kanunlar'' ifadesi giriyor. 
     Buna göre, kanunların veya İçtüzüğün en az 40 maddesini değiştiren veya yürürlüğe koyan tasarı ve tekliflerin Genel Kurul'da görüşülmesinde uygulanacak özel görüşme ve oylama usulünün tespitine Hükümet, esas komisyon veya grupların teklifi, Danışma Kurulu'nun önerisi üzerine Genel Kurul karar verebilecek. Bu durumda konuşma süreleri ile bölümlerin hangi maddelerden oluşacağı belirlenecek. 
     Danışma Kurulu'nda oybirliği sağlanmaması halinde, bu kapsamdaki kanunların bölümler halinde görüşülmesine ve her bölümün en çok 15 maddeyi geçmemek kaydıyla hangi maddelerden oluşacağına hükümetin, esas komisyonun veya grupların teklifi üzerine Genel Kurul'ca karar verilebilecek. Bu takdirde bölümler, maddeler okunduktan sonra ayrı ayrı görüşülecek ve bölümdeki maddeler ayrı ayrı oylanacak. 
     Bölümlerin görüşülmesinde ve önerge sayısı ile işlemlerinde, madde hakkındaki hükümler uygulanacak. Ancak, bölümler üzerindeki önergeler sadece veriliş sırasına göre okunup işlemleri yapılacak. 
     Bölümler üzerinde birden fazla madde değişikliğini içeren önergeler verilebilecek. Bu önergelerdeki her madde hakkındaki değişiklikler ayrı ayrı oylanacak. 
     TBMM Gene Kurulu, İş ve İşçi Bulma Kurumu'nu yeniden düzenleyen ve özel istihdam büroları kurulmasını öngören İŞKUR Yasa Tasarısı'nı da görüşecek. 
     
     UB UYUM PAKETİ... 
     Avrupa Birliği'ne uyum sürecinde çeşitli kanunlarda yapılması gereken değişiklikleri içeren 6. Uyum Paketi, bu kez Meclis'te tartışılmaya başlanacak. Tasarı, bu hafta önce Adalet Komisyonu'nda ele alınacak, ancak Komisyon çalışmalarını tamamlasa bile Genel Kurul'a indirilmesi beklenmiyor. 
     22 maddeden oluşan tasarının içerdiği önemli düzenlemeler şöyle 
     -Türk vatandaşlarının günlük yaşamlarında geleneksel olarak kullandıkları farklı dil ve lehçelerde de kamu ve özel radyo ve televizyon kuruluşlarınca yayın yapılabilecek. 
     -Terörle Mücadele Yasası'nın 8. maddesi yürürlükten kaldırılıyor. 
     -YSK, belirlenen esaslara aykırı yayın yapan ülke genelindeki özel radyo ve televizyon kuruluşlarını uyaracak veya aynı yayın kuşağında açık bir şekilde özür dilemesini isteyecek, bu talebe uyulmaması veya aykırılığın tekrarı halinde ihlale konu programın yayınını durduracak. 
     -Uluslararası hükümet dışı kuruluşların gözlemcileri, seçimleri sadece izleyebilecek. 
     -Çocuklara, sadece ahlak kurallarına uygun düşmeyen ve kamuoyunu incitici nitelikte ad konulamayacak. 
     -İl, ilçe ve kasabalarda, mülki idare amirinin izni alınarak, imar mevzuatına uygun olmak şartıyla ibadethane yapılabilecek. 
     -Cemaat vakıflarına, tasarrufları altındaki taşınmazları tescil ettirmeleri için ek süre tanınıyor. 
     -MGK Genel Sekreterliği, sinema ve video eserlerini denetleme Kurulu'ndan çıkarılıyor. 
     
     KOMİSYONLAR YOĞUN... 
     TBMM'deki ihtisas komisyonları, gündemlerindeki tasarı ve teklifleri görüşecek. 
     Plan ve Bütçe Komisyonu, 17 Haziran Salı günü sınır ticaret merkezleri kurulmasına olan tanıyan ''Gümrük Kanununda Değişiklik Yapılmasına İlişkin Kanun Tasarısı''nı ele alacak. 
     Adalet Komisyonu, AB 6. Uyum Paketi'ni 18 Haziran Salı günü görüşmeye başlayacak. 
     Çevre Komisyonu, Maden Kanunu Tasarısı'nı 18 Haziran Çarşamba günü görüşecek. 
     KİT Komisyonu, denetimlerini sürdürecek. Komisyon 17 Haziran Salı günü iller Bankası, 18 Haziran Salı günü Emlak Konut A.Ş, Ataköy Turizm A.Ş ve Ataköy Otelcilik A.Ş, 19 Haziran Perşembe günü ise Türkiye Atom Enerjisi Kurumu, Özel İskan Fonu ile TÜSTAŞ Sınai Tesisler A.Ş'nin hesaplarını ele alacak. 
     
</TEXT>
</DOC>
