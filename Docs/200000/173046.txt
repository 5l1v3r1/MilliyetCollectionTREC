<DOC>
<DOCNO> 173046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da patlama... 17 yaralı var... 
</HEADLINE>
<TEXT>

     Ankara'da bu sabah erken saatlerde, polisin ihmali ve ciddiyetsizliği büyük bir faciaya davetiye çıkarttı. 
     Adalet Bakanlığı Hakim ve Savcı Adayları Eğitim Merkezi bahçesinde bırakılan iki paketten biri patladı. Polisler diğer paketi hiçbir önlem almadan el yordamıyla açmaya kalkışınca kulakları sağır eden bir patlama meydana geldi. Patlamada ikisi ağır 17 güvenlik görevlisi yaralandı. 
     Dışkapı'da bulunan Adalet Bakanlığı Hakim ve Savcı Adayları Eğitim Merkezi bahçesinde görevliler saat 07.30 sıralarında şüpheli iki paket gördüler. Paketi kontrol eden görevliler, paketi hemen yanda bulunan boş binanın içine attılar. Paket boş binanın içine atılmasından kısa bir süre sonra patladı. Şiddetli olmayan patlama sonunda binanın camları kırılırken ölen ya da yaralanan olmadı. Paketin ses bombası olduğu sanılıyor. 
     Olayın ardından görevliler bahçe içinde ikinci bir şüpheli paket tespit ettiler. Ankara Emniyet Müdürü Ercüment Yılmaz da olay yerine gelerek ilgililerden bilgiler almaya başladı. 
     Olay yeri inceleme ve bomba uzman ekiplerinin, ikinci şüpheli çanta üzerinde incelemede bulunurken, güvenlik şeridi oluşturmadıkları, patlamaya karşı korunaklı özel kıyafetlerini giymedikleri görüldü. Güvenlik güçleri, vatandaşları binanın bahçesinin dışına çıkardılar. 
     Emniyet görevlilerinin şüpheli çanta üzerindeki incelmeleri sırasında patlama meydana geldi, 17 kişi yaralandı. 
     Patlamada yaralanan Erol Gültekin adlı kişi İbn-i Sina Hastanesi'ne kaldırılırken, Necdet Haluk Esertepe, Abdullah Büyüktürk, Emin Gökbayrak, Sadık Yavuz ve Turgut Şahinler de Numune Hastanesi'ne tedavi altına alındı. 
     Bombalı saldırı gerçekleştirenlerin birinci pakete ses bombası, ikinci pakete ise tahrip gücü yüksek patlayıcı yerleştirdikleri sanılıyor. 
     
     VALİ OLAYI ANLATTI... 

     Ankara Valisi Yahya Gür ve İl Emniyet Müdürü Ercüment Yılmaz, Adalet Bakanlığı Hakim ve Savcı Adayları Eğitim Merkezi bahçesinde bulunan şüpheli çanta incelenirken meydana gelen patlamada yaralanan polis memurlarını, Numune Hastanesi'nde ziyaret etti. 
     Gür, hastaneden ayrılırken yaptığı açıklamada, Dışkapı'daki Adalet Bakanlığı'na bağlı Hakim ve Savcı Adayları Eğitim Merkezi binasının dış köşelerinden birine iki poşet konulduğunu, bunların bina bekçisi tarafından fark edildiğini söyledi. Bekçinin, poşetlerden birini alarak binanın hemen bitişiğinde bulunan ve şu anda kat ilavesi nedeniyle inşaatı devam eden Altındağ Hükümet Konağı'nın bahçesine fırlattığını ifade eden Gür, poşetin düştüğü anda patladığını kaydetti. 
     Gür, patlama dolayısıyla inşaat halindeki hükümet konağının camlarında kırıklar oluştuğunu belirtti. 
     Olay yerindeki ikinci poşetin önce boş olduğunun söylendiği dile getiren Gür, polis ekiplerinin olay yerine intikal edip çalışmalara başlamalarıyla boş olmadığının anlaşıldığını bildirdi. Vali Gür, şunları kaydetti 
     ''Plastik bir poşetin içinde plastik bir kutu olduğu, kutunun ağzı açıldığında içinde bir toz olduğu görülmüş. Memur arkadaşlar bununla meşgul olurken toz dolu beyaz kavanoz patlıyor. Bu patlamadan dolayı orada görev yapan memurlarımız yaralanmış durumdalar. Şu an da bana verilen bilgiye göre 17 memurumuz yaralı, bunlardan 2'sinin durumu biraz daha ağır.'' Gür, yaralıların Numune, GATA, İbni Sina hastanelerinde tedavi altına alındığını bildirdi. 
     Bir soru üzerine, olayı şu ana kadar üstlenen olmadığını ifade eden Gür, ''Bir eylem olduğu kesin ama kim tarafından yapıldığı, niçin yapıldığı araştırılıyor. O konuda bir şey söylemek için henüz erken'' dedi. 
     Ankara Emniyet Yılmaz da olay yerinde patlamanın olduğu sırada bomba imha çalışması yapılmadığını, birinci patlamanın ardından olay yeri inceleme ve uzman ekiplerin delil toplama çalışması yaptıklarını kaydetti. 
     
</TEXT>
</DOC>
