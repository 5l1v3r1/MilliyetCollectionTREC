<DOC>
<DOCNO> 194993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun17.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Christina Aguilera haremde klip çekmeyi düşünüyor... 
</HEADLINE>
<TEXT>

     ''The Voice Within'' adlı şarkısı ve klibiyle müzik listelerinde ve TV ekranlarında fırtınalar estiren pop yıldızı Christina Aguilera'nın, bundan sonra piyasaya çıkacak single'ının klibinin haremde çekilmesi fikrine sıcak baktığı belirtildi. 
     ABD'de yaşayan Türk şairi Aziz Doğdu tarafından kaleme alınan bir senaryonun, Doğdu'nun bağlı bulunduğu Seidenberg ajansının kurucusu Timothy Seidenberg tarafından Christina Aguilera'ya gönderildiği ve sanatçının senaryoyu okuyarak çok beğendiği kaydedildi. Aguilera'nın, Doğdu ile bağlantı kurduğu ve senaryoyu en iyi, ünlü Türk klip yönetmeni Deniz Akel'in çekebileceği fikrine katıldığı bildirildi. 
     Doğdu'nun yazdığı senaryoya göre, Akdeniz'de korsanlar tarafından kaçırılan genç bir kız Osmanlı haremine alınır. Burada sultanın kalbini çalarak onu kendisine aşık etmeyi başaran genç kız, sonunda kendisinin de sultana aşık olduğunu fark eder ve bunu sultana itiraf etmekten çekinmez. 
     
     BAŞKA ÜNLÜLER DE İLGİLENİYOR 

     Doğdu'nun çalıştığı PR ajansından verilen bilgiye göre, Türk şairin yazdığı senaryo ile Christina Aguilera'nın yanı sıra genç pop yıldızı Jessica Simpson, yeni albümü ''Body Language'' ile fırtınalar kopartmaya hazırlanan Kylie Minogue ve ünlü sanatçı Cher de ilgileniyor. 
     Yönetmen Deniz Akel ise ''Klip mini bir film şeklinde olacak. Doğdu ile böyle planladık. Şu an her şey tartışılıyor. Ben senaryoyu okuduğum an vuruldum'' diye konuştu. 
     
</TEXT>
</DOC>
