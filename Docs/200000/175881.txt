<DOC>
<DOCNO> 175881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun11.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusu, Iraklı sivil savunma güçlerini eğitiyor... 
</HEADLINE>
<TEXT>

     Amerikan ordusu, Irak'ta sivil savunmadan sorumlu olacak birliği eğitmeye başladı. 
     Amerikalı Yarbay Steve Russell, ülkenin kuzeyindeki Tikrit kentinde aşiret reisleri tarafından seçilen 50 Iraklı gencin, devrik Devlet Başkanı Saddam Hüseyin'in saraylarından birinde 3 hafta sürecek eğitime başladığını söyledi. 
     Russell, benzer eğitim programlarının, yakın zamanda diğer kentlerde de uygulanmasının beklendiğini belirterek, amaçlarının askerlerin kendi halklarının güvenliğini sağlaması olduğunu kaydetti. 
     Russell, birliğin, öncelikle Amerikan askerleriyle devriye gezeceğini, daha sonra hükümet binalarıyla alt yapı sistemlerinin savunmasından sorumlu olacağını ifade ederek, her bir askere ayda 125 dolar ödeneceğini belirtti. 
     
</TEXT>
</DOC>
