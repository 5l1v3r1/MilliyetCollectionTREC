<DOC>
<DOCNO> 177149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/yilmaz.html </URL>
<DATE> 2003/08/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Burada herkes bir şeye kızgın 
</HEADLINE>
<TEXT>

   
   Kamu çalışanları bir haftadır şehrin meydanında muhalefet bayrağını açmışlar "Çay simit hesabı yaptınız, memuru aldattınız" diyorlar. Türkiye Kamu çalışanları Sendikaları Konfederasyonu'na Türkiye Kamu - Sen bağlı Çankırı şubesi, yöredeki 7 bin 500 memurdan, 4 bin 500'ünü temsil ediyor. 11 iş kolunda faaliyet gösteren kamu çalışanları 2003 yılında alamadıkları haklarının peşine düşmüşler. 
   Milliyet TIR'ının yolunu gözleyen Çankırı İl Temsilcisi Kemal Özyılmaz'ı çadırlarında ziyaret ediyoruz, isteklerini sıralıyor Ocak 2003 ücret artışlarında esas olmak üzere iki dilim halinde yüzde 28 zam. Sosyal haklardan aile, çocuk, ölüm, doğum yardımı, harcırah ve iaşe bedellerinde iyileşme... 
   
   'ZİHNİYET DEĞİŞSİN'    Sokaklar gergin, insanlar birbirini "haksız" görme eğiliminde. İşsiz, "Bırakın kendiniz için daha yüksek maaş istemeyi, zihniyet değişikliği isteyin" diyerek iş kapısını aralayacak bir düzeni arıyor. İş adamı "Öğretmenlik yapıyordum, günde 4 saat çalışıp ayda 600 milyon lira maaş alıyordum. Ancak risk üstlendim ve fırıncılık yapmaya başladım. Hem kendi şartlarımı iyileştiriyorum, hem de istihdam yaratıyorum" aklını veriyor. İşçi daha öfkeli "226 milyon lira ücret alıyorum, siz 400 milyon lirayı beğenmiyorsunuz" diyerek memura çatıyor. Hiçbir sosyal güvenlik şemsiyesi olmayan bir başka işçi "Ayda 80 milyon lirayı kabul ediyorum, sigorta, zam istersem kapıyı gösteriyorlar" diyor. 
   
   İŞE GÖRE İŞÇİ    Üretim alanları krizle birlikte daha da daralmış.. İşletmeler sipariş aldıklarında üretime geçiyor ve işçisini çağırıyor bitince geri gönderiyor. Elbette bu durumda çalışanın sosyal güvenlik şemsiyesi altında olduğunu söyleyemeyiz. Yimpaş'ın satın aldığı Aytaç Et Entegre Tesisleri'ne karşı da bir husumet oluşmuş. Çankırı'nın Çerkeş ilçesindeki tesiste Yozgatlılar'ın çalıştırılması tepki çekiyor. Halk buna çok içerliyor... 
   
      
   
</TEXT>
</DOC>
