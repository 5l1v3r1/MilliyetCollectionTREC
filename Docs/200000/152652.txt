<DOC>
<DOCNO> 152652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur35.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom özelleştirmesinde kritik günler... 
</HEADLINE>
<TEXT>

     Ulaştırma Bakanı Binali Yıldırım, -Türk Telekom'un özelleştirilmesinin Bakanlar Kurulu'nda imzaya açıldığını ve ay sonunda özelleştirme kararı alınacağını söyledi. 
     Ak Parti İstanbul İl Teşkilatı'nca düzenlenen toplantıya katılmak için Abant'a gelen Ulaştırma Bakanı Binali Yıldırım, toplantı öncesi düzenlediği basın toplantısında, Telekom'un özelleştirilmesiyle ilgili ilk girişimin 1994 yılında yapıldığını ve o dönemde yüzde 51'lik bölümüne, 25 milyar dolar teklif geldiğini anlattı. 
     O dönemde özelleştirme karşıtları yüzünden özelleştirmenin gerçekleşemediğini belirten Yıldırım, şunları söyledi 
     ''1997-1998'de ise Telekom'un özelleştirilme girişimi, 2 bakanın arasını açtı. Bir bakan, bu yüzden istifa etti. O günlere göre, şu anda, dünyada telekom sektöründe yaşanan kriz yüzünden, özelleştirme daha zor. 1994'de yarısına 25 milyar dolar fiyat biçilen Telekom'un bugün tamamına bu rakamlar teklif ediliyor. Eğer 1994 yılında Telekom özelleştirilmiş olsaydı, Türkiye'nin dış borcundan fazla bir gelir elde edilmiş olurdu ve bu sıkıntılar yaşanmazdı.'' Bakan Yıldırım, Telekom'un özelleştirilmesi konusunu Bakanlar Kurulu'nda imzaya açtıklarını ifade ederek, ''Ay sonunda Bakanlar Kurulu'nda özelleştirilme kararı alınacak. Bu arada biz, Telekom'un hisse senetlerini, dönüştürülebilir tahvil şeklinde halka arz edeceğiz. Özelleştirilme hayata geçirildiğinde, insanlar ellerindeki tahvilleri karla satabilecekler'' diye konuştu. 
     
     ''DEMİRYOLLARINA ÖZEL SEKTÖR GİRMELİ'' 
     Hükümetin acil eylem planında yer alan bölünmüş yol çalışmalarının dört ayrı bölgede devam ettiğini anlatan Bakan Yıldırım, bölünmüş yolların amacının, trafikte kara nokta olarak bilinen noktaları genişletmek olduğunu söyledi. 
     Binali Yıldırım, ayrıca demiryollarının statüsünün acilen değiştirilerek, bu alana özel sektörün girmesi için gerekli düzenlemeler yapılması gerektiğini bildirdi. 
     
     ''ARIA SORUNUNUN, TAHKİMSİZ ÇÖZÜMÜNDEN YANAYIZ'' 
     Bakan Yıldırım, bir gazetecinin, ''Türk Hava Yolları'nın özelleştirilme çalışmaları ve Aria'nın tahkime başvurmasıyla ilgili soru üzerine de şunları söyledi 
     ''Türk Hava Yollarının hisselerinin bir kısmı, borsada işlem görüyor. Önümüzdeki günlerde, bir bölümü daha borsada işlem görmeye başlayacak. 
     Aria ile 2 yıl 8 ay önce çok büyük rakamlarla bir lisans anlaşması imzalandı. Aria, devlete 2 milyar 950 milyon dolar para verdi. Ayrıca 1 milyar 200 milyon dolar da yatırım yaptı. Buna rağmen bekledikleri abone sayısına ulaşamadılar ve bu aşamadan sonra firma, serbest dolaşım hakkı verilmediği gerekçesiyle tahkime başvurdu. Biz sorunun tahkim yoluyla çözülmesine taraf değiliz. Arkadaşlarımız, tahkime başvurulmadan çözüm için çalışmalarını aralıksız sürdürüyorlar.'' 
     





</TEXT>
</DOC>
