<DOC>
<DOCNO> 187600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur13.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'ta askerimize olumsuz yaklaşım kabul edilemez 
</HEADLINE>
<TEXT>

     Başbakan Recep Tayyip Erdoğan, Türk askerinin Irak'a, bir polis ve jandarma hüviyetiyle gitmeyeceğini, Irak halkının huzuru ve mutluluğu için gideceğini belirterek, ''Huzur ve mutluluk için gidecek bir askere olumsuz yaklaşımlar içinde bulunmak kabul edilebilir birşey olmaz'' dedi. 
     Başbakan Erdoğan, Polat Rönesans Otel'de, Asya Pasifik Yayın Birliği ABU 40. Genel Kurul toplantısının açılışının ardından gazetecilerin gündeme ilişkin sorularını yanıtladı. Bir gazetecinin, ''Irak'taki çeşitli kuruluşların Türk askerini istememesini nasıl değerlendiriyorsunuz '' sorusu üzerine Erdoğan, şunları söyledi 
     ''Türkiye'nin Irak'ta bulunmasıyla ilgili olarak Iraklı kardeşlerimizin refah ve mutluluğuna yönelik kendilerine yardımcı olma konusundaki düşünceleri, Irak'taki çeşitli aşiretler tarafından bir kısmı olumlu, bir kısmı da olumsuz olarak değerlendiriyor. Bu doğrudur. Şu anda hala bu karşılıklı müzakereler devam etmektedir. Türk askeri oraya sadece istikrar gücüne destek vermeğe gidiyor. Biz sadece barış noktasında bu süreci hızlandırmak, demokratik ve hukuk devletinin buluşması konusunda bu süreci hızlandırmak, bir an önce Irak'ın dünya ile bütünleşmesini sağlayabilecek performansı yakalamasına yardımcı olmak için gidiyoruz. Burada şunu özellikle vurgulamak istiyorum. Bildiğiniz gibi şu anda Türk Silahlı Kuvvetleri'nin dünyanın 26 ayrı ülkesinde askeri vardır. Askerimiz, gittiği yerlerde hep barışa destek vermektedir, barışa katkı sağlamaktadır. Aynı şekilde Irak'ta da, Genelkurmayımızın, Hükümetimizin bu konudaki tavrı, düşüncesi oradaki süreci hızlandırmak ve barışı kalıcı kılabilmek için gerekli desteği verebilmektir.'' ''Barış gücü olarak mı gidecek '' sorusu üzerine Erdoğan, ''Tabii burada istikrar gücü var. Bu istikrar gücüne katkı vermek için'' dedi. 
     
     ''TÜRKİYE, ADETA BU İŞİN ANA ARTERİ DURUMUNDADIR'' 
     Başbakan Erdoğan, Irak'ta su ve elektriğin bulunmadığını, alt yapının tamamen bozulduğunu ve çürüdüğünü ifade ederek, bütün bunların yeniden onarımında Türkiye'nin çok aktif görev alabileceğini söyledi. 
     Şu anda çok sayıda müteahhit firmanın Irak'ta olduğunu, sivil kuruluşların da bölgeye gittiğini vurgulayan Başbakan Erdoğan, hergün binlerce TIR'ın da Irak'a gıda götürdüğünü kaydetti. 
     Erdoğan, ''Türkiye, adeta bu işin ana arteri durumundadır. İlaçlar, inşaat malzemeleri, Türkiye'den gitmektedir. Tüm bunların yanında ayrıca lojistik destek olarak Türk askeri bulunacaktır'' diye konuştu. 
     ''Türk askerinin görev yerinin belli olup olmadığına'' ilişkin bir soru üzerine Erdoğan, bu konudaki görüşmelerin devam ettiğini, netleşen birşeyin olmadığını bildirdi. 
     ''Türkiye'nin ABD ile yaptığı görüşmelerde olmazsa olmaz şartları var mı PKK ile mücadele gibi...'' şeklindeki bir soru üzerine Başbakan Erdoğan, PKK Kadek konusundaki hassasiyetlerinin belli olduğunu, bu hassasiyetlerin her zaman korunacağını söyledi. 
     
     ''ABD İLE HERHANGİ BİR PAZARLIĞIMIZ YOK'' 
     Başbakan Recep Tayyip Erdoğan, ''Türk askerinin Irak'a gidiş güzergahı'' ve ''bazı Kürt grupların Türk askerini istemediği yönündeki açıklamaların'' sorulması üzerine şu yanıtı verdi 
     ''Bu konularda yetkiyi Genelkurmay'a verdik. Görüşmeler yapılıyor. Güvenlik unsuru sağlanmadıktan sonra bu adımlar atılmayacak. Bu konuda gerek Barzani, gerek Talabani veya Geçici Konsey'in şu andaki Irak üzerindeki konumu bellidir. Bütün bu değerlendirmeler yapılacak. Türk askeri oraya bir polis, jandarma hüviyetiyle gitmiyor. Orada Irak halkının huzuru ve mutluluğu için gidiyor. Huzur ve mutluluk için gidecek bir askere olumsuz yaklaşımlar içinde bulunmak kabul edilebilir bir şey olmaz.'' ''ABD, Türkiye'nin isteklerini kabul etmezse...'' diyen bir gazeteciye Başbakan Erdoğan, ''ABD ile bizim herhangi bir pazarlığımız, şuyumuz buyumuz yok. Bundan sonrakiler teknik konulardır'' yanıtını verdi. 
     
</TEXT>
</DOC>
