<DOC>
<DOCNO> 199266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko25.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtaç ailelere 1.5 ayda 320 bin ton kömür dağıtıldı... 
</HEADLINE>
<TEXT>

     Bakanlar Kurulu'nun aldığı karar çerçevesinde başlatılan ücretsiz kömür dağıtımı kampanyası ile muhtaç ailelere, bugüne kadar 320 bin ton kömür dağıtıldı. 
     Enerji ve Tabii Kaynaklar Bakanı Hilmi Güler, muhtaç ailelere verilen kömür miktarının 250 kilogram arttırılabileceğini bildirdi. 
     Enerji ve Tabii Kaynaklar Bakanlığı'ndan yapılan açıklamaya göre, 15 Ekim tarihinde başlayan muhtaç ailelere ücretsiz kömür dağıtımı çerçevesinde, önce 81 ilin valilikleri ile bağlantı kurularak kömür talepleri toplandı. 
     Valilikler, bugüne kadar toplam 574 bin 276 ton kömür talebinde bulundu. 379 bin 196 ailenin yararlanacağı ücretsiz kömür dağıtımı kampanyasında 81 ilden 33'ünün talepleri de dün tamamlandı. 
     Bu arada 1.5 aylık süre içinde Türkiye Taşkömürü Kurumu ve Türkiye Kömür İşletmelerince dağıtımı valiliklerce yapılmak üzere toplam 426 bin 743 ton kömür sevkiyatı gerçekleştirildi. 
     Açıklamada, valiliklerin taleplerinin ve kömür sevkiyatlarının devam ettiği, Aralık ayı sonu itibarıyla de tüm talebin karşılanacağı belirtildi. 
     
     KÖMÜR MİKTARI ARTIRILABİLİR 
     Bu arada Enerji ve Tabii Kaynaklar Bakanı Hilmi Güler de muhtaç ailelere ücretsiz kömür dağıtımı çerçevesinde verilen kömür miktarının 500'er kilogramdan 750'şer kilograma çıkarılabileceğini bildirdi. 
     Güler, bu durumda kış ayları boyunca sevkiyatın devam edeceğini ifade etti. 
     Bakan Güler, muhtaç vatandaşlara ücretsiz kömür dağıtımı kampanyasına benzer bazı çalışmaların ise önümüzdeki günlerde başlayacağını belirtti. 
     Bakanlar Kurulunun ücretsiz kömür dağıtımına ilişkin kararında, muhtaç ailelere 500'er kilogram olmak üzere toplam 800 bin ton ücretsiz kömür dağıtılması öngörülmüştü. 
     
</TEXT>
</DOC>
