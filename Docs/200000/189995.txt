<DOC>
<DOCNO> 189995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur32.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde hamile kalan kadın tutuklu Duvarda delik vardı 
</HEADLINE>
<TEXT>

     Kartal H Tipi Kapalı Cezaevi'nde siyasi suçtan tutuklu olan ve bir kız çocuğu dünyaya getiren Kadriye Kübra Sevgi'nin hamile kalmasıyla ilgili başlatılan idari ve adli soruşturma tamamlandı. 
     Olayla ilgili Adalet Bakanlığı tarafından görevlendirilen iki müfettişin hazırladığı rapor doğrultusunda, cezaevinde görevli 15 bayan infaz koruma memuru hakkında idari soruşturma açıldı ve Kartal Cumhuriyet Savcılığı'na suç duyurusunda bulunuldu. 
     Müfettiş raporu doğrultusunda yapılan idari soruşturma sonucunda 15 bayan infaz koruma memuru hakkında uyarı ve kınama cezaları verildi. 
     Kartal Cumhuriyet Savcılığı da bu infaz koruma memurları hakkında hamileliği fark edemedikleri ve koğuşları yeterince aramadıkları, ''görevlerini ihmal ettikleri'' iddiasıyla dava açarak, yargılanmanın yapılması için dosyayı cezaevinin adli yönden bağlı olduğu Pendik Cumhuriyet Savcılığı'na gönderdi. 
     Cezaevi idaresinin ise olayda kusuru olmadığı belirtildi. 
     
     HAMİLE KALMA OLAYI 
     Bu arada, Kadriye Kübra Sevgi'nin hamile kalma olayını müfettiş raporlarında ve Kartal Cumhuriyet Savcılığı'nca açılan soruşturma kapsamında anlattığı öğrenildi. 
     Sevgi ifadesinde, Seylan Çördük'ün kanser hastası olması nedeniyle kullandığı ilacın cam şişesine spermini boşalttığını, gazete kağıtlarıyla sardığı bu şişeyi havalandırmadan kendisine birkaç kez attığını, kendisinin bu spermi kullandığını söyledi. 
     Havalandırma duvarında bulunan ve inşaat halindeyken açık kalan bir deliği kullanarak Çördük ile cinsel temasta bulunduklarını da anlatan Kadriye Kübra Sevgi, bu deliği sabun, gazete kağıdı ve benzeri şeylerle kamufle ettiklerini belirtti. 
     Sevgi, hamile kaldıktan birkaç ay sonra infaz koruma memurlarının kendisinden şüphelendiğini, ancak geniş elbiseler giydiğini ve ''Çok yemek yiyorum, hareketsiz oturuyorum, şişmanladım'' diyerek şüpheleri dağıtmaya çalıştığını ifade etti. 
     Seylan Çördük'ün, yan koğuşunda kalan Kadriye Kübra Sevgi hamile kalmış ve hamileliğinin 8. ayda fark edilmesi üzerine Adalet Bakanlığı'nca soruşturma başlatılmıştı. 
     Sevgi, 25 Nisan 2003 tarihinde Sağmalcılar Devlet Hastanesi'nde doğum yapmıştı. 
     
</TEXT>
</DOC>
