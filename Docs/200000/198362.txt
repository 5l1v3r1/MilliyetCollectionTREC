<DOC>
<DOCNO> 198362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun17.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İltica talebi reddedilenlere elektronik pranga 
</HEADLINE>
<TEXT>

     İngiltere'de çıkarılması planlanan bir yasayla, iltica başvurusu reddedilen kişilere, izlenebilmeleri için, elektronik pranga takılması öngörülüyor. 
     İltica başvurusu resmi makamlar tarafından reddedilen çok sayıdaki mültecinin, daha sonra izlerini kaybettirerek ülkede kaldıklarını, bunun da kaçak mülteci sayısında artışa yol açtığını belirten İçişleri Bakanlığı, yasal hazırlığın bu durumu önlemeye yönelik olduğunu açıkladı. 
     Sınır dışı edilmek üzere bekletilen mültecilerin belli bir yerde tutulması için fiziksel şartların oluşturulamadığını, bu durumun da mültecilere kolayca kaçıp, toplum içine karışma imkanı verdiğini hatırlatan yetkililer, pranga takılması ya da bu kişilerin uydular aracılığıyla izlenmesi halinde sorunun çözümünün kolaylaşacağını savunuyor. Yasal hazırlığı savunan İçişleri Bakanı David Blunkett, elektronik pranga ya da uydudan izleme tekniği sayesinde mültecilerin kamplarda tutulmasının önüne geçilebileceğini ve talepleri reddedilen kişilerin kaçmasının da imkansız hale geleceğini vurguladı. 
     
</TEXT>
</DOC>
