<DOC>
<DOCNO> 167216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/ysenay.html </URL>
<DATE> 2003/07/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Türkiye sevdalısı 
</HEADLINE>
<TEXT>

     Geçen haftaki "Milli Takım ailesi" yazımıza çok da şaşırdığımız birçok takdir ve tenkit içerikli e-mail'ler aldım. Biz toplum olarak ne kadar da kindar ve olaylara taraflı bakmakta inat eden insanlarız... İsmini yazmayacağım bir okurumuz, "Siz Haluk Ulusoy'u nasıl olur da methedersiniz" diyor, bir başkası Şenol Güneş'i Dünya Kupası'ndaki Kore maçında tenkit ettiğim cümleyi bana hatırlatarak soruyor "Şenol Güneş'i tenkit edenlerin içinde siz de yok musunuz " diyerek... 
     İnsaf yahu... Haluk Ulusoy'un birçok yanlışını yıllarca, biraz da acımasızca yazan bir kalem sahibi olarak başarılarını görmezlikten mi gelmeliyiz yani... Ben muhtelif federasyonlarda, çok çok da etkin görevlerde futbola 10 küsur yılımı verdim. Hem de hiçbir karşılığını da almadan. Ayrıca cebimden önemli miktarda paraları da harcayarak... Ama helal olsun. Bu ülke sadece hortumcuların değil, hırsız bürokratların ise hiç değil. Bizler gibi "Türkiye sevdalısı" insanların da vatanıdır... Ne var yani Haluk Ulusoy zengin bütçeli bir federasyonu yönetmekte olsa da yaptığı hizmetin adı "fedakarlık" değil midir.. Bu işler amatör hizmet olduğuna göre başkanın zaman olarak harcadığı süre hiç mi değer arzetmez yani... Şenol Güneş konusunda da apayrı yanlışlar kol kola yaşıyor futbolun gündeminde... Şenol hocaya yıllarca milli takımlar patronluğu yapmış bir kişiyim ben... Hocanın herhangi bir doksan dakika yarışmasını teknik bazda tenkit etmek ayrı bir şey, onun şahsiyetine dönük kalem oynatma cambazlığına dönmek çok ayrı bir olay... Ne yani Şenol Güneş'in kendini geliştirmesini alkışlıyoruz diye yarınlarda yapacağı bir yarışma yanlışında onu tenkit etmeyeceğiz anlamımı doğuyor bazı okuma ve değerlendirme özürlüsü kafalarda... Seul'de çok tenkit almış bir Şenol hoca bugünlerde Uzakdoğu'nun Dünya üçüncüsü ekibini operasyon yaparak Fransa'da en az hatayla yenilemişse ve de çok başarılı oyunları yönetmişse, o zaman Şenol hocanın takımı ile birlikte kendi kafasını da geliştirdiği apaçık ortaya çıkmaz mı 
     Beyler bu sütunun sahibi kalem 35 yıldır doğruları yazar ve yazmaya da devam edecektir.... Bazı kafalar okuduğunu anlamamakta direnseler bile... 
     

</TEXT>
</DOC>
