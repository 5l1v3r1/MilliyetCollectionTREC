<DOC>
<DOCNO> 152915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/yture.html </URL>
<DATE> 2003/04/28/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Sevimsiz final 
</HEADLINE>
<TEXT>

     Turuncu-Yeşilliler zaten yarı finalde Efes'i yendiklerinde şampiyonluk yolunda en önemli engeli aşmıştı. Kadro kalitesi olarak "ikiye katladığı" Türk Telekom karşısında üçüncü çeyrek bitmeden farkı da ikiye katlayan İstanbul ekibine karşı, ev sahibi takım direnme şansı bile bulamadı. Maçın sadece ilk beş dakikası başa baş geçerken ilk çeyrekte Harun'un 10 sayılık oyunu, ikinci periyotta da Serkan'ın sayıları Ülker'i devre bitmeden rahatlattı. Turuncu - Yeşilliler'in iyi savunmasının yanında Türk Telekom'un da "beceriksiz" hücum girişimleri ve top kayıpları üçüncü çeyrekte farkın açılmasını sağladı. Ellis'in de sakatlanmasından sonra pota altında iyice zayıflayan Türk Telekom zaten bu çeyrekte maça havlu attı. 20 sayının üzerine çıkan fark sonrası Ülker de konsantrasyonunu yitirince kalitesi iyice düşen, finale yakışmayan bir maç izledik. 
     Ülkerspor'u onuncu yılında gelen şampiyonluktan dolayı kutlarken, Türk Basketbolu'nun kulüp bazında son yıllarda yaşadığı dramatik tablonun da artık iyice can sıktığını belirtmek lazım. Efes ve Ülker'in açık ara at koşturduğu ligde ve kupada güç dengelerinin yeniden eşitlenmesi, rekabet ortamının sağlanması için bir an önce harekete geçilmeli. Ekonomik krizi atlatan ülkemizde kulüplere maddi kaynak sağlamak ve güçlü sponsorlar bulmak için başta üç büyüklar olmak üzere hem kulüplerin hem de Basketbol Federasyonu'nun çalışmalarına hız vermesi gerekli. Aksi taktirde gerek ligde gerekse Final - Four'larda bu tip "sevimsiz, heyecansız" finaller izlemeye devam edeceğiz. 
     


SPOR 

































</TEXT>
</DOC>
