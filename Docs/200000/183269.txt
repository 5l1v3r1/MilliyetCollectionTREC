<DOC>
<DOCNO> 183269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/magazin/mag01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizim dizi hayatın teline dokunuyor ' 
</HEADLINE>
<TEXT>

   Kanal D'nin iddialı dizisi 'Sultan Makamı'nın esas kızı Başak Köklükaya, 'Bu dizide herkes star' derken, esas oğlan Şevket Çoruh, 'Risk alıp hayata dokunduk ve kazandık' diyor... 
      BİRSEN ALTUNTAŞ 
   
   Balat'ın ahşap ve harap binalarıyla zamana direnmeye çalışan bir mahallesi.. Meraklı bakışlar altında ilk bölümü büyük beğeni toplayan ve yayınlandığı gün reyting listesinde birinci olan Kanal D'nin "Sultan Makamı" dizisi çekiliyor. 
   Dizide açıkhava sineması sahibi olan 'Sultan' karakterini canlandıran Şevket Çoruh ile onun inadından taviz vermeyen aşkını canlandıran Başak Köklükaya'nın yanına yaklaşıyoruz. 
   Köklükaya, "Sadece ikimizin fotoğrafını çekmeyin, çünkü bizim dizide başrol, star yok. Herkes başrol, herkes star. Bu sadece bizim hik yemiz değil, dizideki bütün oyuncuların hikayesi güçlü ve büyük" diyor. 
   Şevket Çoruh, dizinin bütün oyuncularının tiyatroculardan oluştuğunu ve mesleklerinin adabını bildikleri için de setteki her günün keyifli geçtiğini söylüyor. Onu İxir reklamlarındaki kestaneci tiplemesinden de tanıyoruz. 
   
   Anlatım, riski yendi 
   "Dizi ilgi görsün diye özel bir kaygımız yok" diyen Çoruh, sözlerini şöyle sürdürüyor "Çünkü bu tarz kaygıları olan dizilerde silahlar patlıyor, inanılmaz kadınlar, lüks otomobiller ve büyük olaylar oluyor. Ali Ulvi Hünkar'ın yazdığı bizim senaryoda ise hayata dokunuyoruz. Aslında başlangıçta bu bir riskti ama dizinin yalın ve sıcak anlatımıyla bu riski yendik." 
   Ekrandaki starlık sistemi ve star olmak için uğraşan oyuncuları da 'dokunduruyor' Şevket Çoruh ve diyor ki 
   "Star sistemi bence saçmalık. Bir oyuncu star olmak için uğraşmak yerine iyi oyuncu olmak için uğraşmalı. Yapımcıların da iyi oyunculara yatırım yapması gerekir. Bu açıdan benim gibi bir oyuncuyu seçtiği için yapımcım ve kanalımı cesaretinden dolayı kutluyorum. 88 yılından beri oyunculuk yapıyorum, hiç star olma iddiası taşımadım. Günümüzün star geçinen oyuncuları Sultan Makamı'nda oynayan Uğur Polat, Ayşen Gruda, Başak Köklükaya, Dolunay Soysert, Kerim Atabeyoğlu gibi oyuncuları örnek almalı. Çünkü onlar bu mesleği gerçekten iyi oyuncu olmak ve kendisine yatırım için yapıyor." 
   
   
</TEXT>
</DOC>
