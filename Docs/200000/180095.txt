<DOC>
<DOCNO> 180095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur31.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"İntikam" cinayeti davasında Emniyet Müdürü tanıklık yaptı 
</HEADLINE>
<TEXT>

     Boşanmak isteyen eşinden intikam almak için eşinin kardeşini ormanda işkence yaparak öldüren kişinin duruşmasında, Bolu Emniyet Müdürü Uğur Gür tanıklık yaptı. 
     Bolu'da kendisinden boşanmak isteyen eşi Nilüfer Dilsiz ve ailesinden intikam almak için eşinin kardeşi 16 yaşındaki Nevin Öztoprak'ı kaçırıp, ormanda işkenceyle öldüren Yılmaz Dilsiz'in yargılandığı davada, daha önce kendisini intihardan vazgeçiren Bolu Emniyet Müdürü Uğur Gür tanıklık yaptı. 
     Tanık olarak mahkemeye çıkan Gür, Yılmaz Dilsiz ve eşini daha önce barıştırıp, ikisine de iş bulduğunu ve kendisini intihardan vazgeçirdiğini anlatarak, ''Yılmaz Dilsiz ile Nilüfer Dilsiz birbirlerini seviyorlardı. Ama nedense kızın ailesi bunları ayırmak istiyordu. Ben kızın ailesini makamıma çağırdım. Onlara Boşanırlarsa buradan taşının, çocuk psikopat zihniyetli demiştim'' dedi. 
     
     ''AYAĞINDAN VURULARAK YAKALANMIŞTI'' 
     Uğur Gür, Dilsiz ve kaçırılan Öztoprak'ın Çorum'da olduğu istihbaratını aldıktan sonra Çorum'a bir ekip gönderdiklerini belirterek, ''Arkadaşlarımız orada Yılmaz'ı buldular. Fakat Yılmaz onlara bıçakla saldırdığı ve bir polisi de yaraladığı için arkadaşlarımız tarafından ayağından vurularak yakalanmıştı. Fakat yakalandığında Nevin Öztoprak'ı çoktan öldürmüş olduğunu anladık'' diye konuştu. 
     Tutuklu sanık Yılmaz Dilsiz ise ''Ben bıçakla saldırmadım. Beni kelepçelediler ve sonra arkamdan bir polis ayağıma nişan alarak ateş etti. Eğer bana çocuğumu gösterseler ve eşimden ayırmasalardı bunların hiç biri olmazdı'' dedi. 
     Duruşma, diğer tanıkların dinlenmesi ve gerekli belgelerin tamamlanması için ertelendi. 
     
</TEXT>
</DOC>
