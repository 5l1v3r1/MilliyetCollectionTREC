<DOC>
<DOCNO> 169422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BP, petrol için Karadeniz'e geliyor 
</HEADLINE>
<TEXT>

TPAO ile anlaşan BP, uydu görüntüleri ve sismik araştırmaların olumlu sonuç verdiği Sinop açıklarına, kuyu açmak için petrol arama gemisi gönderdi... 
     EKONOMİ SERVİSİ 

     Türkiye Petrolleri Anonim Ortaklığı TPAO ile Karadeniz'de petrol araması için anlaşan BP, iki boyutlu yaptığı sismik araştırmalarda olumlu sonuçlar alınınca üç boyutlu araştırma için bugün start verecek. 
     
     Perşembe gelecek 
     Sinop açıklarında geniş çaplı jeolojik ve jeofiziksel araştırmalar yürüten BP'nin Norveç bayraklı R V Ramform Challenger isimli petrol arama gemisi perşembe günü gelecek. 
     Çalışmaların sonunda denizin tabanından 4 bin metre derinliğinde iki kuyu açılmasına karar verildi. 
     
     İlk kuyu 2004'te 
     Bu gelişme TPAO'nun uyduyla yaptığı birinci araştırma ve iki boyutlu sismik araştırmanın ardından projenin üçüncü boyutu olarak değerlendiriliyor. Haydarpaşa'ya demirleyecek olan gemi daha sonra Karadeniz'e hareket ederek petrol yatak ve kuyularını tespit edecek. 2003 sonunda beklenen sonuçların olumlu çıkması halinde 2004'ün ortalarına doğru ilk kuyunun açılması bekleniyor. 
     
     Bakan bilgi verecek 
     Üç boyutlu sismik araştırma programı hakkında bilgi vermek amacıyla bugün Enerji ve Tabii Kaynaklar Bakanı Hilmi Güler, TPAO Genel Müdürü Doç. Dr. Saim Dinç, BP Exploration Başkan Yardımcısı Hugh McDowell ve BP Türkiye Başkanı Tahir Uysal'ın katılacağı bir toplantı düzenlenecek. 
     

</TEXT>
</DOC>
