<DOC>
<DOCNO> 179580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo32.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev Adam'lar umut dolu... 
</HEADLINE>
<TEXT>

     33. Avrupa Erkekler Basketbol Şampiyonası'na katılacak A Milli Takım'ın oyuncuları, başarı için umutlu olduklarını söylediler. 
     Milli takımın oyun kurucusu Kerem Tunçeri mücadele konusunda geçen yıla göre daha iyi olduklarını belirterek, ''Paylaşım konusunda geçen sene yaşadığımız eksikliği giderdik'' dedi. 
     Kerem, Basketbol Federasyonu'na ait resmi internet sitesine yaptığı açıklamada, şu anda ufak tefek sakatlıklar yaşadıklarını belirterek, ''Bunların hepsi finallere kadar düzelecek. Hazırlık maçlarının ilk bölümünde formda olmadığımız için başarılı olamadık. Ama işin mücadele kısmı bana göre geçtiğimiz yıldan çok daha iyi. Özellikle paylaşım konusuna değinmeden geçemeyeceğim. Bu bizim açımızdan en büyük artı. Bizim geçen seneye nazaran en büyük eksiğimiz buydu. Onu gidermeye çalıştık. Herkes geçen yıl yaptığı hataları çok iyi düşünüp iyi etüt etmiş. Bunu finaller öncesi minimuma indirmiş durumdayız'' diye konuştu. 
     Şampiyonada grupta mücadele edecekleri rakipleri de değerlendiren Kerem, şu görüşlere yer verdi 
     ''Şampiyonada ilk hedefimiz kesinlikle olimpiyatlar. Çok zorlu bir gruptayız. Ukrayna'yı az çok tanıyoruz. Yunanistan bence kapalı kutu. Hırvatistan bir ekol. Kimlerin nerede ve nasıl oynayacağı hiçbir şekilde belli olmayan bir takım. Bir anda 20 sayı fark yiyip bir anda da 20 sayı fark atabilecek bir ekip bence. Disiplin ve mücadele kısmını iyi yapabilirsek ben bu 3 maçı da alabileceğimizi düşünüyorum. Ancak aksi şeyler de olabilir buna da hazırlıklı olmamız gerekiyor. Burada önemli olan olası aksiliklerde mücadele gücümüzü yitirmemiz. Her şeyi sonuna kadar kovalamamız gerektiğini bilmeliyiz.'' 
     
     MEHMET İSVEÇ'TE ŞAMPİYON OLABİLİRİZ 
     Milli takımın NBA patentli oyuncularından Mehmet Okur ise, İsveç'te şampiyon olacak güçte olduklarını söyledi. 
     Sakatlığı konusunda bilgiler veren Mehmet, şunları söyledi 
     ''Sakatlığım az da olsa hala sürüyor. Omzumda hafif bir ağrı var. Finallere kadar düzelecek. Finallerde takımdaki yerimi alabileceğim. Takım olarak şu anda tamamen finallere konsantre olmuş durumdayız. Yaptığımız antrenmanlarla oynadığımız hazırlık maçlarıyla eksiklerimizi giderdik. Dünya Şampiyonası'ndan da dersler çıkardığımızı düşünüyorum. Artık İsveç'e gidiyoruz. Finallerde hata yapmaya tahammülümüzün olmadığını düşünüyorum. Omzumuzda Avrupa İkinciliği apoleti olacak. Bunun sorumluluğu ile gidiyoruz İsveç'e. En iyi şekilde mücadele edeceğiz. Ben inanıyorum ki. Bu takım orada başarılı olacak.'' Mehmet Okur, İsveç'te ellerinden geleni yapacaklarını, iyi mücadele ederek, inançlarıyla şampiyon olabileceklerini sözlerine ekledi. 
     
     MİRSAD FAVORİ TAKIM YOK 
     A Milli Takımı'nın başarılı oyuncularından Mirsad Türkcan ise, finallerde favori takımın bulunmadığını, şampiyonluk için kendilerinin de diğer takımlar kadar şanslarının bulunduğunu dile getirdi. 
     Avrupa Şampiyonası'nın bütün takımlar açısından çok zorlu geçeceğini kaydeden Mirsad, ''Öyle maçlar oynayacağız ki, o gün iyi olan maçı kazanacak. Kim daha fazla kazanmayı isterse o takım galip gelecek. '12 Dev Adam' olarak Dünya Şampiyonası'ndan sonra çok daha iyisini istiyoruz. Bu şampiyonayı açıkçası çok istiyoruz. Bütün arkadaşlarımız bu doğrultuda çalışmalarını sürdürüyor. Arkadaşlık olsun, paylaşma olsun bunu çok açık olarak görebiliyorum. Takım olarak inanmış durumdayız. İnşallah başaracağız. Ben arkadaşlarıma ve teknik kadroya çok inanıyorum'' diye konuştu. 
     
</TEXT>
</DOC>
