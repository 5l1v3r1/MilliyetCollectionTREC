<DOC>
<DOCNO> 153816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur09.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da da bir kişi kalp krizinden öldü 
</HEADLINE>
<TEXT>

     Bingöl'de meydana gelen ve bölgedeki birçok ilde hissedilen deprem nedeniyle Diyarbakır'da vatandaşlar sokaklarda sabahladı. 
     Merkez üssü Bingöl olan 6.4 şiddetindeki deprem, Elazığ ve Diyarbakır başta olmak üzere birçok ilde şiddetli bir şekilde hissedildi. Depremin hissedilmesinden sonra vatandaşlar evlerinden dışarı çıkarak açık yerlere okul bahçelerine, cadde kenarlarına ve parklara akın etmeye başladılar. Bazı vatandaşlar ise kendi araçlarında sabahladılar. 
     Bu arada deprem sırasında evden çıkarken, düşerek ayağı kırılan bir bayan, Diyarbakır Devlet Hastanesi'nde tedavi altına alınırken, kalp krizi geçiren bir kişi de kaldırıldığı Dicle Üniversitesi Tıp Fakültesi Araştırma Hastanesi'nde hayatını kaybetti. 
     Öte yandan Diyarbakır Büyükşehir Belediyesi'ne ait bir itfaiye aracı ile Sivil Savunma Müdürlüğü'ne bağlı bir kurtarma timi de Bingöl'e hareket etti. 
     




</TEXT>
</DOC>
