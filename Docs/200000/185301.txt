<DOC>
<DOCNO> 185301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun35.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da mayın patladı 9 ölü 
</HEADLINE>
<TEXT>

     İran'ın batısında Irak sınırındaki İlam eyaletinde Cumartesi günü meydana gelen mayın patlamasında 9 kişi öldü. 
     İRNA'nın haberine göre, yerel yetkililer, patlamanın eyaletin Dehloran bölgesinde meydana geldiğini, ölen kişilerin Irak'ta Şiilerin kutsal Necef ve Kerbala kentlerini ziyaret etmek için bu ülkeye gizlice geçmeye çalışan 160 kişilik gruptan olduğunu söylediler. Haberde, ölenlerden ikisinin Afgan uyruklu olduğu, diğerlerinin kimliğininse henüz belirlenemediği kaydedildi. 
     Geçen hafta Pazartesi günü de Irak'a gizlice geçmeye çalışan 8 kişi mayın patlamasında ölürken, İRNA'ya göre son yedi haftada 100'den fazla kişi sınırı geçmeye çalışırken öldü. 
     Irak'ta Saddam Hüseyin rejiminin devrilmesinden sonra her gün binlerce İranlı, Necef ve Kerbala'yı ziyarete Irak'a giderken, 1980-1988 yıllarındaki İran-Irak savaşından kalma mayınlar, aşırı sıcaklar ve silahlı soyguncuların saldırıları İranlılar için büyük tehlike yaratıyor. 
     
</TEXT>
</DOC>
