<DOC>
<DOCNO> 199158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/siyaset/asiy.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
106 gündür her yerde aranıyorlar 
</HEADLINE>
<TEXT>
   Terörü çözen polis Uzan'ı yakalayamıyor 
   Kemal ve Yavuz Uzan için çıkarılan kırmızı bülten de işe yaramadı. Helikopterle kaçtıktan sonra, Akdeniz'de bir teknede olduğu gündeme geldi. Daha sonra da Ürdün'de ve ABD'de görüldüğü iddia edildi... 
      İSTANBUL Milliyet 

   
   Kemal, Hakan ve Yavuz Uzan 106 gündür aranıyor. Kemal ve Yavuz Uzan, son 2 aydır haklarında çıkan kırmızı bültenle Interpol'ün takibinde, yani dünyanın her köşesinde polis peşlerinde koşuyor. Ancak üç Uzan'ın izleri h l bulunamıyor. Polisin peşindeki Kemal, Hakan ve Yavuz Uzan, en son 106 gün önce holding binasında görüldü. Haklarında yakalama emri çıkarılana kadar adım adım takip ediliyorlardı. Ancak polis binaya girmeden hemen önce, saat farkıyla helikopterle kaçmayı başardılar. Bu ilginç rastlantı üzerine Uzanlar'ın polisin içinde köstebeği bulunduğu iddiaları da ortaya atıldı. 
   
   Firar macerası 
   Helikopterle kaçtıktan sonra Uzanlar'ın önce Akdeniz'deki uluslararası suda yabancı bandıralı bir teknede oldukları gündeme geldi. Ardından Ürdün'e kaçtıkları öne sürüldü. Yavuz Uzan'ın ABD'de olduğu da iddia edildi. İstanbul'daki sinagoglar, İngiltere Başkonsolosluğu ve HSBC binalarına yönelik kanlı saldırıları kısa sürede çözen polis Uzanlar'a ulaşamadı. 
   İşte Uzanlar'ın firar macerası 
   Uzanlar'a ait Çukurova ve Kepez'e 13 Haziran 2003 tarihinde el kondu. İmar Bankası, 03 Temmuz 2003 günü önce Tasarruf Mevduatı Sigorta Fonu'na devredildi, ardından tasfiye kararı alındı. 
   Bankacılık Düzenleme ve Denetleme Kurulu BDDK , 17 Temmuz 2003 tarihinde Şişli Cumhuriyet Başsavcılığı'na görevi ihmal, zimmet, çete gibi suçlamalarla suç duyurusunda bulundu. 
   BDDK'nın o dönemdeki başkanı Engin Akçakoca, 19 Temmuz 2003 günü İmar Bankası'nda kayıt dışı hesaplara, off - shore yolsuzluğuna ve karşılıksız hazine bonosu satışına rastladığını açıkladı. 
   Soruşturma başladıktan bir ay sonra, yani 17 Ağustos 2003 tarihinde, Şişli Cumhuriyet Başsavcılığı Kemal, Yavuz, Bahattin ve Hakan Uzan'ın ifadelerini almak üzere yakalama kararı çıkardı. 
   İstanbul Mali Şube Müdürlüğü hemen harekete geçti ve Kaçakçılık Daire Başkanı Hanefi Avcı'nın başkanlığında Uzanlar'ın Yeniköy'deki villasına, Sakarya Pamukova'daki çiftliğine, Bodrum'daki yatlarına baskın yaptı. Ancak Uzanlar bulunamadı. 
   İstanbul Mali Şube Müdürlüğü, 23 Ağustos 2003 tarihinde gözaltına alınması istenen İmar Bankası'nın 26 eski yöneticisinden 6'sını gözaltına aldı. Bu, soruşturmada ilk gözaltı oldu. 
   Şişli Cumhuriyet Savcılığı Kemal ve Yavuz Uzan hakkında, 28 Ağustos 2003 günü, gıyabi tutuklama kararı çıkarttı. Hakan Uzan hakkındaki gıyabi tutuklama kararı ise, "zimmete iştirak" suçundan 31 Ekim 2003 tarihinde çıkarıldı. 
   Yine 13 Eylül 2003 tarihinde bir ay arandıktan sonra yakalanan Bahattin Uzan Şişli Nöbetçi Mahkemesi'nce tutuklanarak Kartal Cezaevi'ne gönderildi. 
   01 Ekim 2003'te gazetecilere bir açıklama yapan KKTC Cumhurbaşkanı Rauf Denktaş, "Uzanlar Kıbrıs'ta olsaydı yarım saatte yakalardık" dedi. 
   Bu arada Habertürk'ün internet sitesinde yayımlanan haberde, kırmızı bültenle aranan Yavuz Uzan'ın ABD'de olduğu öne sürüldü. Habertürk, Uzan'ın ABD'deki adresini de "109 Culebra Terrace San Fransisco" diye verdi. 
   
   
   
</TEXT>
</DOC>
