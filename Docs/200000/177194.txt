<DOC>
<DOCNO> 177194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko12.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE, enflasyonda yeni endeks için hazırlık yapıyor 
</HEADLINE>
<TEXT>

     Devlet İstatistik Enstitüsü DİE Başkanı Ömer Demir, 2005 yılında kullanılmaya başlanacak yeni enflasyon endeksinde, ikinci el otomobil fiyatı, cep telefonu ve tur ücretleri gibi yeni unsurların yer alacağını açıkladı. 
     Başkan Demir, yeni endeksin zincirleme endeks olacağını vurgularken, şimdiye kadar enflasyon hesabında dikkate alınan endekste baz yılının sabit olduğunu belirtti. 
     2006 yılındaki endekste, 2005 yılının endeksi için kullanılan 2003 yılı ağırlıklarının kullanılmayacağını bildiren Demir, hane halkı anketlerinden çıkacak sonuçlara göre hem malların hem de ağırlıkların her yıl güncellenerek gideceğini belirtti. 
     
     YENİ ENDEKSTE NELER OLACAK 
     Yeni endekse ikinci el otomobil fiyatlarının konulmasını düşündüklerini, tur ücretlerinin de bu endekste yer alacağını açıklayan Demir, cep telefonu harcamalarının da bulunacağını söyledi. 
     
     ENFLASYON RAKAMLARI İLE İLGİLİ KUŞKUMUZ YOK 
     Açıkladıkları enflasyon rakamlarının doğrulukları ile ilgili kuşkuları bulunmadığını da kaydeden DİE Başkanı, ancak bazı malların ve bunların ağırlıklarının eleştirilebileceğini, bunun da yeni endekse geçişle birlikte ortadan kalkacağını vurguladı. 
     Enflasyonda Ağustos ayı için dramatik bir değişiklik beklemediklerini de açıklayan Demir, 9 bin 908 işyerinden ve 3 bin 136 konuttan her ay fiyat alındığını hatırlattı. 
     DİE Başkanı, toplam 410 kalem mal için 90 bin 713 adet fiyat alındığını da sözlerine ekledi. 
     
</TEXT>
</DOC>
