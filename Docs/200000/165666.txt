<DOC>
<DOCNO> 165666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo46.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa 3 - Türkiye 2 
</HEADLINE>
<TEXT>

     6. FIFA Konfederasyon Kupası yarı final maçında Milli takımımız, Fransa engelini aşamadı, ev sahibi takıma 3-2 yenilerek finale çıkma şansını kaybetti. Okan 86. dakikada bir penaltı kaçırdı... 
     
     İlk yarı 

     6. FIFA Konfederasyon Kupası yarı final maçının ilk yarısında Fransa, Türkiye karşısında 3-1'lik üstünlük sağladı. 
     Oyuna kontrolsüz ve çok top kaybıyla başlayan Milli takım orta sahada da üstünlüğü rakibine kaptırınca, evsahibi Fransa ilk devrede gol bulmakta zorlanmadığı gibi farklı skora da ulaşmasını bildi. 
     11. dakikada Fransa'nın ilk golü geldi. Bu dakikada Pires sağ kanattan ceza alanına girdi ve topu Wiltord'a çıkardı. Bu futbolcu da uzak direk dibinde müsait durumdaki Henry'i gördü. Henry topun gelişine plase bir vuruşla kaleci Rüştü'nün sağından topu ağlara gönderdi 1-0. 
     26. dakikada taç atışından aldığı topla Türk Milli takımı ceza alanına yine sağ taraftan giren Govou, topu Henry'e çıkardı, bu futbolcu da tıpkı ilk golde olduğu gibi uzak direk dibinde bekleyen Pires'i gördü ve bu futbolcunun plase vuruşunda top fillerle buluştu. Skor 2-0 oldu. 
     29. dakikada Henry, Selçuk'tan kaptığı topla ceza alanına girdi. Fatih yatarak bu futbolcunun ayaklarından topu almayı başardı ve kalesinde mutlak bir golü önledi. 
     42. dakika Milli takım farkı 1'e indirdi. Bu dakikada Ergün çalımlarla Fransa ceza alanına girdi. Bu futbolcu topu uzak direkteki Gökdeniz'e ortaladı. Gökdeniz'in kafa vuruşunda top kaleci Coupet'den döndü. Pozisyonu iyi takip eden Gökdeniz topu uzak köşeden ağlara gönderdi ve skoru 2-1 yaptı. 
     43. dakikada Fransa farkı tekrar 2'ye çıkardı. Bu dakikada Selçuk'un geri pasında topu kapan Henry topu Pires'e verdi bu futbolcunun şutunda direkten dönen top Wiltord'un önüne düştü. Wiltord yerden ve düzgün bir vuruşla takımını 3-1 öne geçiren golü attı. 
     İlk yarının uzatma dakikalarında Milli takım Tuncay ile yakaladığı mutlak bir gol pozisyonundan yararlanamayınca ilk yarı Fransa'nın 3-1'lik üstünlüğü ile sona erdi. 
     
</TEXT>
</DOC>
