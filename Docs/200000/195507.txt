<DOC>
<DOCNO> 195507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun42.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Askerlerimiz bir süre daha Irak'ta kalacak" 
</HEADLINE>
<TEXT>

     ABD Başkanı George W. Bush, Irak'taki yönetimin yakında Irak halkına devredileceğini ancak Amerikan askerlerinin, bir süre daha Irak'ta kalacağını kaydetti. 
     Bush, Oval Ofis'te İtalya Devlet Başkanı Carlo Azeglio Ciampi ile görüşmesinden sonra yaptığı açıklamada, ''Güvenlik koşullarında ne gerekiyorsa yapacağız. İş bitene kadar orada kalacağız ve ayrılacağız'' dedi. 
     Devrik lider Saddam Hüseyin'in bulunacağını söyleyen Bush, ''Güçlüyüz ve kararlıyız, başarılı olacağız'' dedi. 
     Irak'ın kontrolünü Iraklılara hemen vermenin uygun olduğunu ifade eden Bush, ''Siyasi süreci hızlandırmak için bu süreçte çok şey yaptığımıza ve sorumluluğu devralmada Geçici Hükümet Konseyi'nin GHK daha iyi hazırlandığına inanarak, GHK ile çalışacağız'' dedi. 
     Bush, açıklaması sırasında yanında oturan İtalya Devlet Başkanı Ciampi'ye, ülkesinin Irak'taki göreve katkılarından dolayı teşekkür etti. Bush, ''Beraber yaptığımız iş insani ve gerekli. İtalya halkına teşekkür ediyorum'' dedi. 
     
</TEXT>
</DOC>
