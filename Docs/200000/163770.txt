<DOC>
<DOCNO> 163770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur19.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta esrarengiz "çukur"... 
</HEADLINE>
<TEXT>

     Sivas'ta merkeze bağlı Bingöl Köyü yakınlarında, yaklaşık 10 metre çapında ve 10 metre derinliğinde bir çukur oluştu. 
     Sivas'a 9 kilometre uzaklıktaki Bingöl Köyü Muhtarı Ahmet Irmak, köylerinin yakınındaki bir tarlada, dün öğleden sonra meydana geldiği tahmin edilen esrarengiz çukurun oluştuğunu ifade ederek, İl Jandarma Komutanlığı'na başvurdu. 
     Jandarma birimleri tarafından incelenen çukurun daha kapsamlı araştırılması ve bilgi alışverişinde bulunulmak üzere, Maden Tetkik Arama Enstitüsü, Cumhuriyet Üniversitesi ve Devlet Su İşlerine bilgi verildiği öğrenildi. 
     Köy Muhtarı Ahmet Irmak, köylülerin çukuru büyük bir şaşkınlıkla karşıladığını söyledi. Toprağın sert olması nedeniyle kazma-kürek gibi aletlerle kazılamayacağına dikkati çeken Irmak, çukurun insan gücüyle kazılmasının mümkün olmadığını ifade etti. 
     Muhtar Irmak, çukurun bir an önce incelenerek, nasıl meydana geldiğini öğrenmek istediklerini kaydederek, şunları söyledi 
     ''Toprak yapısı çok sert olduğu için çökme ihtimali de oldukça zayıf. Çukurun bulunduğu tarla, köye çok yakın. Biz herhangi bir gürültü veya ses duymadık. Çukuru önce ağabeyim fark etti ve bana söyledi. Ben de hemen konuyu jandarmaya aktardım. Çukuru gören herkes çok şaşırıyor.'' Köy halkı ise ilk oluştuğunda çukurun içinde hiç toprak olmadığını ve kazılan toprağın nereye gittiğine şaşırdıklarını belirterek, çukurun çevresinde göçükler oluştuğunu ve içinin de toprakla dolmaya başladığını belirttiler. 
     
</TEXT>
</DOC>
