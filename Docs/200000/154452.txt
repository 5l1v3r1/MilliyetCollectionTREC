<DOC>
<DOCNO> 154452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur06.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'in gündeminde bu hafta Anayasa değişikliği olacak... 
</HEADLINE>
<TEXT>

     TBMM, bu hafta Anayasa değişiklikleri konusundaki uzlaşma arayışlarına sahne olacak. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye iade edilen yasanın yeniden görüşülmesini isteyen AK Parti, 3 maddelik paketin referanduma götürülmemesi için CHP ile uzlaşma arayacak. 
     TBMM Anayasa Komisyonu'nda geçen hafta yapılması planlanan, ancak uzlaşma arayışları nedeniyle ertelenen toplantı, uzlaşmaya varılması halinde bu hafta yapılacak. 
     Anayasa'nın ''Milletvekili Seçilme Yeterliliği'' başlıklı 76. maddesindeki değişiklikle 30 olan milletvekili seçilme yaşı 25'e düşürülüyor. 
     ''Ormanların Korunması ve Geliştirilmesi''ni düzenleyen Anayasa'nın 169. maddesinde yapılan değişiklikle de devlete, ormanlarını ''işlettirme'' olanağı getirilerek ''Devlet ormanları, kanuna göre devletçe yönetilir ve işletilir'' hükmüne ''işlettirilir'' ibaresi ekleniyor. 
     Anayasa'nın ''Orman Köylüsünün Korunması'' başlıklı 170. Maddesi ise tamamen değiştiriliyor. Madde başlığı, ''Orman Sınırları Dışına Çıkartılan Yerlerin Değerlendirilmesi ve Orman Köylüsünün Desteklenmesi'' olarak belirlenirken, 31 Aralık 1981 tarihinden önce orman niteliğini kaybetmiş ve orman sınırları dışına çıkarılmış olan yerlerin devri, tahsisi, terki, kiraya verilmesi, üzerinde sınırlı ayni hak tesisi ve satışının yapılabilmesi hükmü getiriliyor. 
     Hükümet, bu düzenlemenin yapılması halinde orman niteliğini kaybeden arazilerin satışından 25 milyar dolar gelir elde etmeyi planlıyor. 
     TBMM Genel Kurulu, gündeminin ön sıralarında bulunan İş Kanunu Tasarısı'nın da uzlaşma sağlanmaması nedeniyle görüşülmesi bekletilirken, gündem konusunda herhangi bir değişiklik yapılmaması halinde tasarı ve teklifleri sıradan görüşmeyi sürdürecek. 
     
     BOR ENSTİTÜSÜ KURULUYOR 
     TBMM Plan ve Bütçe Komisyonu, Bor ve Ürünleri Enstitüsü kurulmasını amaçlayan tasarı ile Türkiye İş Kurumu Kanunu Tasarısı'nı görüşecek. 
     Sivil hava araçları üçüncü şahıs mali mesuliyet sigortasının ticari olarak temin edilmeyen kısmının devlet garantisiyle karşılanmasına ilişkin tasarı Bayındırlık, İmar, Ulaştırma ve Turizm Komisyonu'nda ele alınacak. Komisyon, ayrıca Karayolu Taşıma Kanunu Tasarısı'nı da görüşecek. 
     TBMM'de oluşturulan araştırma komisyonları da bu hafta çalışmalarını sürdürecek. Yolsuzlukları araştırma Komisyonu Gazeteci Uğur Dündar'ın bilgisine başvuracak. 
     
</TEXT>
</DOC>
