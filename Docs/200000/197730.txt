<DOC>
<DOCNO> 197730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/spo00.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Böylesi daha güzel 
   Daha iyi futbol, daha çok çekişme ve daha fazla heyecan istiyorsak, böyle olmalı Biri henüz maç başlamadan kazanmamalı, diğeri erken havlu atmamalı, muhteremler puroyu erken yakmamalı 
      TAMER BAĞLAN 

   
   Asırlık tecrübeleri, diğerleriyle kıyas götürmeyecek maddi olanakları ve buna bağlı güçlü kadrolarıyla futbolumuzun temel taşları olan üç büyükler, bu sezon da her daim olduğu gibi hem şampiyonluk konusunda hem de her karşılaşma öncesinde peşin favoriler. Popülarite söz konusu olduğunda, arkalarındaki milyonlar sayesinde zaten hep en öndeler. Örneğin bugün bu satırları okuyanlar arasında yaklaşık yüzde seksenlik bir dilimi yine onlar teşkil etmekteler... 
   Onların, köklü tarihlerinin anlı şanlı sayfaları nedeniyle analarının ak sütü gibi hak ettikleri büyüklüklerine ve daha ileri götürmeye çalıştıkları hedeflerine, kimsenin dil uzatamayacağı gibi, bizim de bir diyeceğimiz yok. Üstelik, medyada sporla iştigal eden birçok kişi gibi bizim de karnımız onlara duyulan ilgi sayesinde genellikle tok. Yani, onlarsız futbolun tadı tuzu olmayacağı konusunda yalnızca futbolsever olarak değil, bayrakçı, şapkacı, ayrancı, köfteci gibi, gazeteci olarak da hem fikiriz. 
   Ne var ki, yalnızca futbolsever olarak baktığımızda olaya, sürekli onların lokomotiflik ettiği, bir diğerinin ipi göğüsleyemeyeceğinden emin olduğumuz lig serüvenleri yaşamaktan sıkıldığımızı da sıkça beyan etmekteyiz. Eh, bu da çok doğal. Her nerede yaşanırsa yaşansın, monotonluk can sıkar... 
   İş bu nedenle özellikle sezon başlarında ve umutların bir başka bahara kaldığı, maratonun yine aynı sonla biteceğinden emin olduğumuz haftalarında genellikle içerisinde "Yeni heyecanlar..." kelimeleri bulunan cümleler sarfetmekteyiz. Üstelik bu sezon, Adanaspor, Akçaabat Sebatspor ve Elazığspor'un kötü başlangıçlarından dolayı, iki hafta önce de belirttiğimiz gibi, ligin altındaki heyecanın da erken bitebileceği endişesindeyiz. Tüm bunların üzerine hafta arasında yaşadığımız milli şoku da ekleyin Heyecan olarak neredeyse sıfırı tüketmiş vaziyetteyiz... 
   Ama o de ne Önce Denizlispor, sonra Konyaspor'la Samsunspor ve peşlerinden neredeyse "Gitti" gözüyle baktıklarımızın sürpriz dönüşleri. İşte renk, işte heyecan bu tam bizim düşlediğimiz gibi... 
   Yalnızca, ligi hafifçe sallayan ve sürmesini dilediğimiz sonuçlar değil, futbol da güzeldi bu hafta. Üst üste üçüncü galibiyetini alan Diyarbakırspor'un şok gollerine rağmen İstanbulspor ve üç haftadır puan alamayan, derbi mağlubu Ankaragücü bile seyirlikti. Bakmayın golsüzlüğe, Malatyaspor - Gaziantepspor maçı da, aslında tarihi bir sonuç çıkarabilecek bereketteydi... 
   A ve Ümit milli maçlardan da hatırlayacağımız üzere, Türk futbolunun geleneksellleşmeye başlayan yan top zaafları ise, haftanın öne çıkan en önemli zaafiyetiydi. Hakemler ne yazık ki, birçok kritik pozisyonu yine vasatın altında seyretti Taraftar ayıbı ise, bu hafta Trabzon cephesindeydi. Bazıları zaten yıllardır sabıkalı İstenmeyen gelişme, artık Denizli'de de birilerinin bu payeye erişmesiydi... 
   
   Haftanın karması 
   Metin Aktaş A.Sebat 
   Da Silva Samsunspor 
   Krotochvil Denizlispor 
   Hacı Arif Elazığspor 
   Altan Konyaspor 
   Skoko Gençlerbirliği 
   Murat Hacıoğlu Diyarbakırspor 
   Sinan Diyarbakırspor 
   Caner Samsunspor 
   Ali Asım Adanaspor 
   Ersen Martin Denizlispor 
   
   Haftanın portresi 
   Murat Hacıoğlu Diyarbakırspor 
   Bursaspor'dayken beğeni toplayan grafiğiyle kentin yeşilliğini artırmış, ümit milli formayı sırtına geçirerek, başarısını taçlandırmıştı. İstikrarı ve takım oyununu ön planda tutan verimli çizgisiyle Diyarbakır'da da bir hayran kitlesi oluşturdu. İstanbulspor karşısında fırsatçılığını da konuşturdu, attığı iki golle Boğa'nın gardını düşürdü. Özellikle röveşata ile attığı son golde, göz açıp kapayıncaya kadar geçen süre içinde zamanlama ayarı yapıp, vücudunun esnekliğini kullanabilmesi sahalarda ender görülen meziyetlerden biriydi. Diyarbakır'ın kabına sığmaz bücürünün büyüyen futbolu yine nefes kesti. 
   
   Haftanın takımı 
   SAMSUNSPOR Göz okşayan futbollarıyla Fenerbahçe'nin çıkış yolunu kestiler, haftanın en farklı skorunu alarak, erken bayrama girdiler. Takım içindeki uyum, gole dönük taktik planı hayata geçirme konusunda gösterilen müthiş gayret, doruk noktasına ulaşan mücadele isteği ve hırsıyla alkış topladılar, Fener'i karanlık odaya kapattılar. 
   
   Haftanın hocası 
   Erdoğan ARICA Samsun Gigi Multescu'dan bayrağı devralmasının ardından takıma aşıladığı sistem tuttu. İş bilgisi konusunda tecrübesi ve futbolcu psikolojisini tahlil eden analiz yeteneği ile rakiplerine üstünlük sağlayıp, sönmeye yüz tutan ateşi canlandırdı. Ligin puslu yollarında yolunu arayan Karadeniz gemisini rotaya oturttu. 
   
   Haftanın hakemi 
   Ünsal ÇİMEN İstanbul-Diyarbakır Başarılı yönetimi ile tam not aldı, çok ince pozisyonları dahi kusursuz şekilde süzerek, kendisine duyulan güveni artırdı. Futbolcularla kurduğu mesafenin aşılmasına izin vermedi, üst düzeydeki fizik mücadelelerini yerinde gözlemledi. Kararlarında isabetliydi, iki taraf da maç sonrası kendisini el üstünde yolcu etti. 
   
   Gol krallığı Futbolcu Takım Maç Gol Tuncay Şanlı Fenerbahçe 11 10 İlhan Mansız Beşiktaş 8 8 Serkan Aykut Samsunspor 9 8 Zafer Biryol Konyaspor 13 8 
   
   Gol pası Futbolcu Takım Maç Gol Pası A.Yordanov İstanbulspor 11 7 Filip Deams Gençlerbirliği 12 6 M.Yozgatlı İstanbulspor 13 6 
   
   Altın eldiven Futbolcu Takım Maç Gol Oscar Cordoba Beşiktaş 10 5 Fevzi Tuncay Malatyaspor 8 5 A.F.Mondragon Galatasaray 13 13 Recep Biler Fenerbahçe 11 13 
   
   Kart cezalıları 
   Kırmızı kart Volkan Bekiroğlu Adana , Desouki Ankaragücü , Ramazan Elazığ , Servet Fenerbahçe , Mondragon Galatasaray , El Saka Gençlerbirliği , Kürşat Rize 
   Sarı kart Zago Beşiktaş , Levent Denizli , Abdullah, Ümit Elazığ , M.Polat Gaziantep , Da Silva Samsun , D'Haene Trabzon 
   
   Haftanın Sonuçları 
   Beşiktaş - Konyaspor 1 - 1 
   Zafer Biryol Dk.22 , Pancu 25 
   Malatyaspor - Gaziantepspor 0 - 0 
   Ankaragücü - Gençlerbirliği 2 - 3 
   Mustafa Özkan Dk.15 , Disouki Dk.31 , Skoko Dk.35 , Adem Dursun Dk.50 , Ali Tandoğan Dk.62 
   Denizlispor - Galatasaray 2 - 1 
   Bratu Dk.19 , Ersen Martin Dk.23 , Kratochvil Dk.90 
   Samsunspor - Fenerbahçe 3 - 0 
   Caner Dk.7 ve 74 , Da Silva Dk.39 
   İstanbulspor - Diyarbakırspor 1 - 3 
   Murat Hacıoğlu Dk.5 ve 42 , Kais Dk.13 , Balili Dk.43 
   Bursaspor - Akçaabat Sebatspor 1 - 1 
   Ganea Dk.45 , Orhan Dk.76 
   Çaykur Rizespor - Adanaspor 0 - 2 
   Ali Asım Dk.75 ve 82 
   Trabzonspor - Elazığspor 2 - 2 
   Maxim Dk.15 , Ümit Dk.33 , Hacı Arif Dk.71 , Hüseyin Dk.90 
   
   Alkış alanlar 
   Yılmaz bir savaşçı 
   FARKLI bir tarzı var, ismi telafuz edildiğinde 90 dakika aralarına serpiştirdiği şovu andıran gösterileri akla takılıyor, ister istemez insanın yüzüne tebessüm yayılıyor. Süper Lig'de birçok kulüp eşofmanını giyen Yılmaz Vural, bu kez rakipleri dışında, kendilerini etkisi altına alan mevsim normallerinin çok üstündeki maddi imkansızlıklarla da boğuşuyor, Adanaspor'u ayakta tutmaya çalışıyor. Havlu atmıyor, kendini çaresizlik girdabına kaptırmadan canla başla çalışıp, ekmeğini taştan çıkarıyor. Ligde 72 gün sonra Rize'de üç puan bulan Vural ve öğrencilerinin mücadelesi parmakla gösteriliyor. 
   
   Kara tahta 
   Trabzon'da çatı çöktü 
   HÜSEYİN Avni Aker Stadı'nın tel örgülerinin sökülmesi iyi bir sınavdı Trabzonspor için. Küfürsüz, temiz futbol için gönül birliği yapılmış, tribündeki şiddetin volümünü kesmek için frekans ayarına gidilmişti. Ancak iki kendini bilmez, Elazığspor maçı devam ederken sahaya girip, konuk oyuncuların onurlu mücadelesine saldırdı, güvenlik güçlerinin de dikkatsizliğinden yararlanarak, içlerindeki çirkinliği gözler önüne serdi. Ne yazık ki iyi misafirperverlik, fair - play söylemleri darbe yedi, bir anda binbir emekle yapılan binanın altı dinamitlendi. Kısacası bir çuval incir boşa gitti. 
   
   Haftanın sözü 
   Bir çocuk kabiliyetli değilse, ebeveynlerine bunu söylemek lazım gelir. 
   FATİH TERİM 
   
   
</TEXT>
</DOC>
