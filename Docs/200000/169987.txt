<DOC>
<DOCNO> 169987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko12.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ikinci çeyreğinde kredi kartlarıyla 9.4 katrilyon harcandı... 
</HEADLINE>
<TEXT>

     Kredi kartıyla yapılan alışveriş ve nakit avans tutarı bu yılın ikinci çeyreğinde 9 katrilyon 480 trilyon liraya ulaştı. 
     Bankalararası Kart Merkezi'nin BKM bu yılın Nisan, Mayıs ve Haziran dönemine ait harcamalara ilişkin açıkladığı verilere göre, turistlerin kullanımı da dahil olmak üzere yapılan alışveriş ve nakit avans tutarı, geçen yılın ikinci çeyreği ile karşılaştırıldığında yüzde 57 oranında arttı. 
     Geçen yılın ikinci üç aylık döneminde toplam 6 katrilyon 22 trilyon lira olarak gerçekleşen alışveriş ve nakit avans tutarı, bu yılın aynı döneminde 9 katrilyon 480 trilyon liraya yükseldi. 
     İşlem adetleri ise, yüzde 30'luk artışla 157 milyon adetten 204 milyon adete çıktı. Geçen yılın ikinci çeyreğinde 5 katrilyon 283 trilyon lira olan alışveriş tutarı, bu yıl yüzde 61'lik artışla 8 katrilyon 523 trilyon lira oldu. 
     Kredi ve banka kartlarıyla geçen yılın ikinci üç ayında Türkiye'ye giren döviz miktarı 392 milyon dolar olurken, miktar bu yılın aynı döneminde 389 milyon dolara geriledi. 
     Bu yılın ikinci çeyreğinde TL bazında yabancı bankalara ait kredi kartlarıyla 433 trilyon liralık, banka kartlarıyla 156 trilyon liralık işlem yapıldı. İlk 6 ayda kredi ve banka kartlarıyla yapılan alışveriş harcaması 350 milyon dolar, nakit avans kullanımı ise 247 milyon dolar olarak gerçekleşti. 
     Geçtiğimiz yılın Haziran ayı sonunda 568 milyon dolar olan döviz girdisi, bu yılın aynı döneminde 597 milyon dolara yükseldi. 
     Banka kartlarıyla yapılan alışveriş ve nakit çekim tutarı geçen yılın ikinci çeyreğine göre yüzde 41 artarken, işlem adetlerinde yüzde 9'luk artış yaşandı. 2002'nin ikinci üç aylık döneminde banka kartlarıyla yapılan 46 trilyon liralık alışveriş tutarı, yüzde 67'lik artışla bu yıl 77 trilyon lira oldu. 
     
     KREDİ KARTIYLA EN ÇOK OTOMOBİL KİRALANDI 
     2003 yılının ilk üç ayında canlanmanın en yoğun yaşandığı fast food sektörünün yerini, ikinci çeyrekte otomobil kiralama sektörü aldı. 
     Otomobil kiralama cirosunda ikinci çeyrekte yüzde 92.46'lık artış yaşanırken, bunu 77.60'lık artışla kuyumcular, yüzde 35.55 ile mobilya, dekorasyon ve beyaz eşya sektörü, yüzde 33.83 ile fast food, yüzde 33.73'lük artışla yazılım, donanım ve servis hizmetleri sektörü izledi. 
     Bu yılın Mart-Haziran döneminde en çok işlem Anneler Günü arifesi olan 10 Mayıs'ta gerçekleşti ve bu tarihte BKM switch sisteminden 2 milyon 449 bin 679 adet işlem geçti. 
     
     17.9 MİLYON ADET KREDİ KARTI 
     Haziran 2002 sonu itibariyle 11 bin 684 olan ATM sayısı bu yıl 12 bin 0'a yükseldi. Kredi kartı kullanımındaki yükselişe paralel olarak, POS sayısı da bu yılın Haziran sonu itibariyle 574 bin 925 oldu. 
     Geçen yılın Haziran sonunda 14 milyon 814 bin 560 olan toplam kredi kartı sayısı, bu yılın aynı döneminde 17 milyon bin 962 adete yükseldi. 
     Banka kartı sayısında da artış görülürken, 2003 Haziran sonunda kart sayısı 37 milyon 507 bin 580 adete çıktı. 
     
</TEXT>
</DOC>
