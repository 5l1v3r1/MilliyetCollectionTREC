<DOC>
<DOCNO> 178457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko17.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener ABD kredisiyle ilgili teknik mutabakat sağlandı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ABD'den alınacak 8.5 milyar dolarlık krediye ilişkin olarak, geçen hafta bir teknik heyetin konuyla ilgili gerekli müzakereleri yaptığı belirterek, ''Teknik detaylarda mutabakat sağlamışlardır, bunun basında yer aldığı gibi Irak'taki muhtemel gelişmelerle hiçbir ilgisi yoktur'' dedi. 
     Ankara Sanayi Odası'nın ASO Meclis Toplantısı'na katılarak bir konuşma yapan Şener, ABD'den alınması gündeme gelen 8.5 milyar dolarlık kredinin sürekli basının gündeminde yer aldığını hatırlattı. Bu miktarın ABD'nin tek taraflı olarak almış olduğunu kaydeden Şener, Türkiye'nin böyle bir taleple bulunmadığını vurguladı. 
     Bu konuda temasların devam ettiğini ve geçen hafta bir teknik heyetin bununla ilgili olarak gerekli müzakereleri yaptığını anlatan Şener, ''Teknik detaylarda mutabakat sağlamışlardır, bunun basında yer aldığı gibi Irak'taki muhtemel gelişmelerle hiçbir ilgisi yoktur'' diye konuştu. 
     Ancak sürecin devam ettiğini, karşılıklı yazışmaların da sürdüğünü kaydeden Şener, 2 Eylül sonrasında ABD Kongresi'nin açılışıyla bu sürecin devam edeceğini söyledi. 
     Bunun kongrede belli bir bekleme süreci olduğunu da hatırlatan Şener, şöyle konuştu 
     ''Bunun dışında hukuki mütalaanın alınması karşı taraf açısından söylüyorum alınması ve daha sonra da imzalanması söz konusu. Dolayısıyla çok fazla olmayan ama belli makul süre için tamamlanacak, belirlenecek bir süreç bir prosedür vardır, bu tamamlandığı taktirde Türkiye bu parayı kullanabilecek.'' Bu arada Şener, kamu alacaklarına uygulanan yüzde 7'lik faiz oranın yüzde 5'e düşürülmesi yönündeki kararın da Bakanlar Kurulu'nda imzaya açıldığını ifade etti. 
     
     "1 MART KAZA DEĞİL" 

     Bakan Şener, kendisinden önce konuşan ASO eski yönetim kurulu başkanlarından Hamil Kartay'ın Irak olayında 1 Mart'taki gibi bir kazaya uğranmaması yönündeki sözlerine de cevap verdi. 
     ''Ben 1 Mart'ta herhangi bir kazaya uğrandığı düşüncesinde değilim'' diyen Şener, Türkiye'nin Irak konusunda izlediği politikanın 70 milyon insanın menfaatine bir politika olduğunu vurguladı. 
     Şöyle yapılsaydı daha iyi olurdu diyecek bir kişinin bile olduğunu zannetmediğini söyleyen Şener, ''Irak meselesini getirdiğimiz şu nokta, istisnasız gelebilecek en iyi noktadır'' diye konuştu. 
     1 Mart öncesinin düşünülmesi gerektiğini vurgulayan Şener, bu tarih öncesinde piyasaların alt üst olacağı ve bir yığın kaybın olacağından bahsedildiğini hatırlatarak, bu dönemde tek bir vatandaşın burnunun kanamadığına, piyasaların da kontrol dışına çıkmadığına dikkat çekti. 
     Böyle bir atmosferin Irak konusunda Meclis'in ve hükümetin çok sağlıklı bir çizgiyi sürdürdüğünü gösterdiğini anlatan Şener, ''Bundan sonra bu ülkenin menfaati neyse odur. Bu ülkede yaşayan insanlarımızın çıkarı, menfaati neyse bizim bu tür konularda izleyeceğimiz politika odur'' şeklinde konuştu. 
     Türkiye'nin Irak meselesiyle ilgili süreç içerisinde itibarının arttığını söyleyen Şener, ''ABD-Türkiye ilişkileri de daha sağlıklı bir zemin üzerinde yürümektedir'' görüşünü dile getirdi. 

     
</TEXT>
</DOC>
