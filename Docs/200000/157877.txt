<DOC>
<DOCNO> 157877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur02.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Pakistan'a gitti "AB fırsatını kaçırmayacağız" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin AB ile müzakerelere başlama fırsatını kaçırmamak için gereken tedbirleri alacağını söyledi. 
     Gül, çalışma ziyaretinde bulunacağı Pakistan'a hareket etmeden önce Esenboğa Havaalanı'nda açıklama yaptı ve gazetecilerin sorularını yanıtladı. 
     6. uyum paketinin içeriğine ilişkin, askeri yetkililerin çekinceler gündeme getirdiği haberlerinin hatırlatılması üzerine Gül, ''Gizli yazışmalar nasıl gazete sayfalarında yer alıyor hayretle karşılıyorum'' dedi. 
     Türkiye'nin AB yolunda ilerlemekte kararlı olduğunu ve bunun yalnızca kendi hükümetlerinin değil, kendilerinden önceki hükümetlerin de önceliği olduğunu ifade eden Gül, Türkiye'nin önünde müzakerelere başlama fırsatı bulunduğunu belirtti. Gül, şunları kaydetti 
     ''Hepimiz Türkiye'ye güvenmemiz gerekir. Türkiye demokrasisinin gelişmiş ülkelerdeki demokrasi gibi gerçekleşmesi, bizim halkımıza verdiğimiz sözdür. Cesaretli olacağız, halkımıza güveneceğiz, alınması gereken tedbirleri alacağız, bu fırsatı kaçırmayacağız.'' Türkiye ile Pakistan arasında derin dostluk ilişkisi bulunduğuna, siyasi ilişkilerin çok iyi seviyede olduğuna dikkat çeken Gül, temasları sırasında ticari ve ekonomik ilişkilerin de siyasi ilişkilerle aynı düzeye getirilmesi konusunu ele alacaklarını söyledi. 
     Gül, Pakistan'daki değişimleri takdirle karşıladıklarını kaydederek, görüşmelerde ikili ilişkilerin yanı sıra Irak, Kıbrıs ve Keşmir gibi konuları ele alacaklarını belirtti. 
     Gül, basında kuzey Irak'a ilişkin yer alan haberlerin hatırlatılması üzerine de Dışişleri Bakanlığı'ndan bir heyetin Irak genelinde, özellikle de ülkenin kuzeyinde temaslarda bulunduğunu belirtti. Gül, basında yer alan haberleri kendilerinin de yakından izlediğini, ancak heyetin yerinde yaptığı incelemeler sonucunda vereceği bilgilere göre değerlendirmelerde bulunacaklarını kaydetti. 
     Dışişleri Bakanı Gül, akşam üzeri varacağı Pakistan'da, Dışişleri Bakanı Hurşid Mahmud Kasuri ile biraraya gelecek ve Kasuri tarafından onuruna verilecek akşam yemeğine katılacak. 
     
</TEXT>
</DOC>
