<DOC>
<DOCNO> 174457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun20.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan muhalefetinden Türkiye Büyükelçiliği önünde gösteri 
</HEADLINE>
<TEXT>

     Azerbaycan'da muhalefetteki Azerbaycan Demokratik Parti ADP ve diğer bazı siyasi parti üyeleri Türkiye'nin Bakü Büyükelçiliği önünde gösteri yaptı. 
     Başkent Bakü'nün Sahil Parkı yakınındaki Büyükelçilik binası önünde toplanan yaklaşık 25-30 kişilik grup, Azerbaycan'da demokratik seçimler yapılmasına olanak sağlanmasını istedi. 
     Gösteri sırasında sık sık Başbakan İlham Aliyev ve Cumhurbaşkanı Haydar Aliyev aleyhine slogan atan göstericiler, Başbakan Recep Tayyip Erdoğan'ın Azerbaycan Milli Meclisi tarafından başbakanlığı onaylanan İlham Aliyev'e tebrik mesajı göndermesinin doğru olmadığını iddia ettiler. 
     Güvenlik güçlerinin herhangi bir müdahalesiyle karşılaşmayan göstericiler, ''Türkiye-Azerbaycan'' sloganları atarak Azerbaycan halkının en büyük dayanağının kardeş ülke Türkiye olduğunu belirttiler. 
     Gösteri sonunda okunan bildiride, Haydar Aliyev'in sağlık durumunun bir an önce açığa kavuşturulması ve demokratik seçimler yapılmasına olanak sağlayacak her türlü koşulun oluşturulması istendi. 
     Göstericiler, okudukları bildiri metnini Büyükelçilik kapısına bıraktıktan sonra dağıldılar. 
     Bazı muhalefet parti üyelerinden oluşan bir grup da, ABD'nin Bakü Büyükelçiliği önünde toplanarak, demokratik seçimler yapılması talebiyle slogan attı. 
     Cumhurbaşkanı Aliyev'in sağlık durumunun açıklık kazanmasını isteyen göstericiler, daha sonra bildiri okuyarak dağıldı. 
     Temyiz Mahkemesi önünde toplanan bir grup ADP'li gösterici de, 1998'den bu yana ABD'de yaşayan parti genel başkanı Resul Guliyev'in cumhurbaşkanlığı seçimlerine katılmasına olanak sağlanmasını istedi. 
     Merkez Seçim Komisyonu, ''belgelerindeki eksiklik ve ABD'de yeşil kart sahibi olduğu'' gerekçeleriyle Guliyev'in adaylık başvurusunu kabul etmemişti. 
     Muhalefet partilerinin büyük bölümünü biraraya getiren Muhalefetin Koordinasyon Merkezi, yarın TSİ 15.00'da Galebe Meydanı'nda gösteri düzenleyecek. 
     
</TEXT>
</DOC>
