<DOC>
<DOCNO> 196667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur30.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Hikmet Çetin'in atanmasından memnun... 
</HEADLINE>
<TEXT>

     Türkiye, eski TBMM Başkanı ve Dışişleri Bakanı Hikmet Çetin'in NATO Genel Sekreteri'nin Afganistan Yüksek Sivil Temsilcisi olarak atanmasından memnuniyet duyduğunu bildirdi. 
     Dışişleri Bakanlığı'ndan yapılan açıklamada, Çetin'in bugün NATO Genel Sekreteri'nin Afganistan Yüksek Sivil Temsilcisi olarak atandığı hatırlatılarak, ''Hükümetimiz, NATO'daki sürecin başlangıcında Sayın Çetin'i bu göreve aday göstermiş ve kuvvetle desteklemiştir'' denildi. 
     Açıklamada, Afganistan ile kökleri yüzyıllara uzanan dostluk ilişkileri bulunan Türkiye'nin, tarihi boyunca Afganistan'ın milli birliği, bütünlüğü ve bağımsızlığından yana olduğu, dost ve kardeş Afgan halkının barış, istikrar ve huzur içinde yaşamasını temenni ederek, bu anlayışla Afganistan ile etkili bir işbirliği sürdürdüğü belirtildi. 
     Afganistan'ın, ''her türlü aşırılık ve terörden uzak, barış ve istikrar içinde, geniş tabanlı, temsili bir yönetime sahip, demokrasinin temel ilkelerine ve insan haklarına saygılı bir ülke olarak uluslararası toplum içindeki yerini almasının'' arzu edildiği kaydedilen açıklamada, Türkiye'nin bu çerçevede Bonn sürecine destek verdiği hatırlatıldı. Türkiye'nin Afganistan'da istikrar ve güvenliğin sağlanmasına önemli katkılarda bulunduğuna da dikkat çekilerek, Uluslararası Güvenlik Destek Gücü'nün ISAF 2. dönem liderliğini 8 ay boyunca üstlendiği anımsatıldı. 
     Açıklamada, daha sonra şunlar kaydedildi 
     ''Türkiye, NATO'nun ISAF'ın sorumluluğunu yüklenerek, Afganistan'da önemli bir rol üstlenmesini memnuniyetle karşılamakta ve bunu ülkenin güvenlik ve istikrara kavuşturulmasına katkıda bulunulması açısından önemli bir adım olarak desteklemektedir.'' Hikmet Çetin'in bugüne kadar çok önemli görevler üstlendiği ve bunları başarıyla yürüttüğünün de vurgulandığı açıklamada, ''Çetin uluslararası planda çok iyi tanınan ve saygı duyulan bir şahsiyettir' denildi. 
     Çetin'in ''NATO Genel Sekreteri'nin Afganistan Kıdemli Sivil Temsilcisi olarak dost Afgan halkının barış, güvenlik, istikrar ve huzura kavuşması yönünde sarfedilen çabalara çok değerli katkıları olacağı'' da belirtildi. 
     NATO Genel Sekreteri George Robertson tarafından bugün yapılan yazılı açıklamada, Çetin'in 1991-1994'de Dışişleri Bakanı, 1997-1999'da TBMM Başkanı olarak görev aldığı ve çeşitli hükümetlerde de bakanlıklar yaptığı hatırlatılmıştı. 
     NATO açıklamasında, Hikmet Çetin'in, Bonn Anlaşması çerçevesinde, NATO'nun Afganistan geçici yönetimine yardımlarının siyasi ve askeri uygulamalarının koordinasyonu ve yürütülmesinden sorumlu olacağı, Afganistan'daki Uluslararası Güvenlik Destek Gücü ISAF , BM ve uluslararası çeşitli koordinasyon organlarıyla yakın işbirliği içinde çalışacağı bildirilmişti. 
     
</TEXT>
</DOC>
