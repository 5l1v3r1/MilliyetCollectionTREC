<DOC>
<DOCNO> 188645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur31.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Büyükelçisi, bombalı saldırıyı böyle anlattı... 
</HEADLINE>
<TEXT>

     Türkiye'nin Bağdat Büyükelçisi Osman Paksüt, Büyükelçiliğe karşı girişilen saldırının, Irak'ın ayağa kalkmasını istemeyen çevrelerce gerçekleştirildiğini bildirdi. 
     Saldırı sonrasında büyük tahribata uğrayan ve elektrik sistemi çalışanlarca kesilen Türkiye'nin Bağdat Büyükelçiliği bahçesinde olayla ilgili soruları yanıtlayan Osman Paksüt, patlamanın dışarıdan gelen misafirleriyle yemek yedikleri sırada gerçekleştiğini belirtti. Büyük patlamanın ardından hemen gerekli önlemleri aldıklarını bildiren Paksüt, "Baktığımızda, olayın bir bomba yüklü aracın büyükelçiliğimizin önündeki caddede intihar eylemcisi tarafından infilak ettirilmesi suretiyle olduğunu öğrendik. 
     Bizlerden can kaybı yok, hafif yaralı birkaç arkadaşımız var. 
     Sokaktan geçen bazı Iraklıların da ağır yaralandığını veya öldüğünü duyduk. Onlar için de son derece üzgünüz" dedi. 
     Paksüt, elçilikteki zararı tanımlarken, "Bombanın patlamasıyla büyükelçilikte büyük ölçüde zarar geldi. Her iki binamızda bütün camlar kırılmış durumda, her iki binamızda, çatlaklar oluştu, perde, mefruşat, bilgisayarlarımız zarar gördü, banyolar kullanılmaz hale geldi. Elektrik tesisatı zarar görmüş olabileceği için yangın ihtimaline karşı da şu anda elektriği veremiyoruz" diye konuştu. 
     Yaralılarla ilgili soru üzerine Paksüt, "Üç arkadaşımız. 
     Birisi bacağından yaralı, iki tanesi de yüzünden, sıçrayan demir parçalarıyla yaralandılar. Açıkta olan güvenlik görevlisi arkadaşlardandı" dedi. 
     Saldırının Türk askerinin Irak'a gelmesiyle bir bağlantısı olup olmayacağına ilişkin soruya ise Paksüt şu yanıtı verdi 
     "Bu saldırı, bu tip saldırılar, daha önce BM'ne karşı, Ürdün Büyükelçiliği'ne, Amerikalıların kaldığı bir otele ve Necef'te de Şii lidere karşı yapıldı. Hepsi aynı saldırılar. 
     Saldırıların kimin işine yarayacağını düşünmek lazım. Herhalde Irak'ın istikrarlı, demokratik bir ülke olarak kısa sürede ayağı kalkmasını istemeyen çevrelerin işi olduğu şüphesiz." ABD'li yetkililerin Büyükelçiliğe gelerek geçmiş olsun ziyareti yaptıklarını ve yardım önerisinde bulunduklarını anlatan Paksüt, ABD askerlerinin gereken güvenlik önlemlerini hızlı bir şekilde aldıklarını da kaydetti. Osman Paksüt saldırıyı yapanlar üzerine bir tahmini bulunup bulunmadığı yolundaki soruya şu yanıtı verdi 
     "Bir örgüt ismi vermenin imkanı yok. Ama birbirine benzer bombalı eylem yapanlar ve hedef aldıkları kesimler, birbirinden farklı olsa da bunların ortak noktası Irak halkının istikrarı, Irak'ın birliği ve bütünlüğüdür. Irak'ı bir terör cennetine dönüştürmek isteyen terörist örgütlerin bir veya birkaçının birarada yapmış olması ihtimali vardır." Paksüt, bir saldırı yapılacağı yönünde direkt bir tehdit almadıklarını anlatırken, "Türkiye'nin bölgede ağırlığını kullanmasının bir faturası olacağını da tahmin ediyorduk. Ama çok ucuz atlattık. Türkiye'nin Irak'a yönelik istikrarına, refahına, birliğine, bütünlüğüne ve kalkınmasına olan taahhüdünü etkilemeyecektir" dedi. 
     Malezya'da bulunan Dışişleri Bakanı Abdullah Gül'ün arayıp geçmiş olsun dileklerini ilettiğini, ayrıca Dışişleri Bakanlığı ile temas kurduklarını söyleyen Osman Paksüt, "Hasarı onarıp nasıl devam edeceğimizi tespit edeceğiz" şeklinde konuştu. 
     Paksüt, büyükelçilik binasının şu anda çalışılır durumda olmadığını, onarım gerektiğini anlattı. 
     
     TÜRKMEN GÖREVLİLER SONUNA KADAR BURADAYIZ 
     Büyükelçiliğin güvenliğini sağlayan Türkmen güvenlik görevlileri ise, böyle bir saldırıyı beklediklerini, şiddetli patlamanın 50 metrekarelik bir alanı oldukça etkilediğini anlattı. Türkmen görevliler, "Biz yine göre başındayız, sonuna kadar buradayız" dediler. 
     
</TEXT>
</DOC>
