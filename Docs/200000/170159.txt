<DOC>
<DOCNO> 170159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/yazar/bila.html </URL>
<DATE> 2003/07/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD’nin asker talebi 
</HEADLINE>
<TEXT>

     ABD askerlerinin Irak’ta her gün saldırıya uğramaları, güvenliğin tam sağlanamamış olması, Washington için Irak’ta "barışı kurma ve koruma" işlevi görecek asker takviyesi ihtiyacını öne çıkardı. 
     Hindistan’dan olumsuz yanıt alan ABD, bu konuda Ankara’dan yardım talebinde bulundu. Daha önce, koalisyon ülkelerine genel başvurular yaparak, bu yönde ne tür katkıda bulunabileceklerini soran Washington, şimdi Ankara’nın daha önce verdiği olumlu yanıtı yaşama geçirmesi beklentisi içinde. 
     Bu beklentiyle de askeri temaslarını yoğunlaştırmış görünüyor. 
     Süleymaniye skandalında ABD’nin en üst düzeyde devreye girmesinin nedenlerinden biri olarak da bu beklenti gösteriliyor. 
     Bugün iki ABD’li üst düzey komutanın Ankara’ya yapacakları ziyaret de bu açıdan önem taşıyor. NATO Müttefik Kuvvetler Komutanı Jones ile Irak’taki ABD birliklerinin komutanlığına atanan Abizaid’in aynı gün yapacakları ziyarette, asker talebinin de gündeme gelmesi bekleniyor. 
     ABD’nin kısa aralıklarla çok üst düzeyde askeri ziyaretler gerçekleştirmesinin, Süleymaniye’nin yarattığı kırgınlığı azaltmanın yanı sıra, Irak için TSK’nın yapabileceği katkıyı ele almak amacı da taşıdığı belirtiliyor. 
     Bu yönde bazı görüşmelerin yapıldığı, Türkiye’nin hangi büyüklükte asker katkısında bulunabileceğine yönelik nabız yoklamaları yapıldığı kaydediliyor. Washington’un, Ankara’ya, "gönderebileceğiniz kadar gönderin" mesajı verdiği de gelen haberler arasında. 
     TSK cephesine gelince... 
     Süleymaniye baskınının şoku henüz tam atılabilmiş değil. Kamuoyu da ABD’ye karşı tepkili ve duyarlı. Böyle bir ortamda ve Süleymaniye’nin yarattığı moral bozukluğu içinde TSK’nın işi de kolay değil. Bir yandan daha önce verilmiş olumlu yanıt bir yandan Süleymaniye’nin yarattığı düş kırıklığı ve incinmiş duygular söz konusu... 
     Süleymaniye skandalı ile asker talebinin yarattığı açık çelişki, ABD’nin nasıl yanlışlıklar yaptığının somut kanıtlarından biri... 
     Askerler ABD’nin Türkiye ile askeri alan başta olmak üzere işbirliğine en çok ihtiyacı olan dönemde Türk Silahlı Kuvvetleri’ni ve Türkiye’yi rencide etmesini anlamakta zorluk çekiyor. 
     
     

</TEXT>
</DOC>
