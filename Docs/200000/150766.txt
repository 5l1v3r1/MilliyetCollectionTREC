<DOC>
<DOCNO> 150766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo06.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda yeni dönem... 12 kulüpte tehlike çanları çalıyor... 
</HEADLINE>
<TEXT>

     Futbolda 2003-2004 sezonu Birinci Süper Futbol Ligi kulüpleri için yeni bir dönemin başlangıcı olacak. 
     Yeni sezondan itibaren yürürlüğe girecek olan kurallara göre, Avrupa Futbol Federasyonları Birliği UEFA kriterlerine uymayan kulüpler ''kulüp lisansı'' alamayacak. Federasyon yetkilileri, halen 12 Birinci Süper Lig kulübünün kriterleri yerine getiremeyecek durumda olduğunu ileri sürüyor. 
     Kulüp lisans sistemine göre, UEFA'nın belirlediği kriterleri yerine getirmeyen kulüpler transfer yapamayacak ve ayrıca Avrupa kupalarında da yer alamayacak. 
     Futbol Federasyonu yetkilileri, futbolcuların transfer döneminde kulüplerle sözleşme yapmadan önce, federasyondan sözleşme yapmayı düşündüğü ekibin kulüp lisans sistemine geçip geçemeyeceğini öğrenmeleri uyarısında bulunuyor. 
     Ayrıca kulüplerin bu kriterleri yerine getirip getirmedikleri, 2004-2005 sezonundan itibaren denetlenecek ve uygulamadaki eksikliklere göre profesyonellik hakları dondurulabilecek. 
     
     KRİTERLER 
     UEFA kriterleri 4 ana başlık altında toplanıp kulüp lisans sisteminin ''olmazsa olmazları'' olarak belirlenirken, kriterler, sportif, altyapı, idari ve hukuki olarak belirlendi. 
     Oldukça geniş bir biçimde ve en küçük ayrıntısına dek yazılı hale getirilen UEFA normlarının asgari kriterleri ise şöyle belirlendi 
     En az 10 bin kişilik stat. Kamp ve eğitim tesisi. Kulüp bütçesinin denkliği. Kişi ve kurumlara geçmiş dönemlere ait borç olmaması. Profesyonel ve idari yapılanmanın gerçekleştirilmesi çerçevesinde 1 teknik direktör ve antrenör, 1 kaleci antrenörü, genç takım antrenörleri, idari yapılanma için genel müdür ve alt personeli, tıbbi personel, 1 basın ve halkla ilişkiler sorumlusu, 1 menajer. 
     
     HEDEFLER 
     UEFA kriterleri olarak da bilinen ''kulüp lisans sistemi'' ile Avrupa futbolunun standardının yükseltilmesi planlanırken, hedefler 10 başlık altında toplandı. 
     Hedefler şöyle 
     - Avrupa futbolunun sportif standartlarını iyileştirmek, geliştirmek ve bunun için de kulüplerin kaliteli antrenörler ve sağlık ekibiyle donatılması. 
     - Her kulüpte genç futbolcuların yetiştirilmesine öncelik verilmesi ve hatta bunların okul eğitimlerinin sağlanması ve bunun kaliteli antrenör ve öğretmenlerle desteklenmesi. 
     - Kulüplerin mali ve ekonomik kapasitelerin iyileştirilmesi, güvenilirliklerinin artırılması ve futbol yatırımcılarının korunması. 
     - Kulüplerin mali yapılarının kontrol ve denetim mekanizmalarının kurulması. 
     - Kulüpler için mali kriterlerin uygulanmasıyla bir sezon boyunca ulusal ve uluslararası müsabakalarda devamlılığın korunması ve garanti edilmesi. 
     - Kulüplerin mevcut stat ve antrenman sahaları gibi sportif altyapılarının iyileştirilmesi gelecekteki taleplere cevap verecek şekilde düzenlenmesi, statların seyirciler ve medya için modern aletlerle donatılması, genç futbolcuların antrenmanları için her türlü isteklerine cevap verecek malzemenin sağlanması. 
     - Kulübün günlük ihtiyaçlarına cevap verecek idari yapısının kaliteli ve yeterli sayıda ve tam zamanlı görev yapacak personelle donatılması. 
     - Antrenörler ile futbolcuların hakemlerle çıkabilecek anlaşmazlıkların ortadan kalkması için oyun kurallarına ve fair play prensiplerine uygun karşılıklı işbirliğinin sağlanması, genç futbolcularında faydalanabileceği fikir alışverişinde bulunulması. 
     - UEFA yönetimi ve UEFA elkitapçığına uygun olarak ulusal federasyonlar lisans sisteminin kurulması ve uygulanması. 
     - Gelecekte gelişecek şartlara göre hedeflerin ve ihtiyaçların lisans sistemine uyarlanması bu geçiş döneminde asgari standartların yürürlüğe girmesi. 
     





</TEXT>
</DOC>
