<DOC>
<DOCNO> 175877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun07.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta acil servisler tıka basa dolu.. 
</HEADLINE>
<TEXT>

     ABD ve Kanada'nın önemli bir kesimini karanlıkta bırakan elektrik kesintisi halk arasında korku yaratırken, birçok kişinin hafif yaralanma ya da çeşitli rahatsızlarla akın ettiği New York'taki hastanelerin acil servisleri tıka basa doldu. 
     Birçok hastane yetkilisi, elektrik kesintisinin 11 Eylül'ün psikolojik etkisini harekete geçirdiğini, yeni bir saldırı olduğu korkusu yarattığını belirtti. 
     New York Times gazetesinin haberine göre, St. Vincent Tıp Merkezi, dün yerel saatle 16 00-21 00 arasında normalin 3 ya da 4 katı hasta akınına uğradı. Tıp merkezinin acil servis yetkilisi, halkta hafif bir panik olduğunu, insanların koşarak işlerinden evlerine gitmeye çalıştıklarını söyledi. 
     Merkeze, araba çarpması nedeniyle birkaç yaralanma geldiğini belirten St. Vincent yetkilileri, bunlardan birinin de elektrik kesintisi sonucu çalışmayan trafik ışıklarında trafiği idare etmeye çalışan bir polis olduğunu söyledi. Harlem Hastanesi ile diğer hastanelere de, arabaların çarptığı yayaların getirildiği belirtildi. 
     Manhattan'ın batı yakasındaki St. Clare Hastanesi sözcüsü, diğer hastaneler gibi acil servislerinin dolduğunu, gelenler arasında asansörlerin çalışmamasıyla merdivenleri kullanmak zorunda kaldıkları için kalp krizi geçiren birkaç kişi de olduğunu kaydetti. 
     New York'ta 11 Eylül'ü anımsatan elektrik kesintisi nedeniyle, normalde işlerinden dönerken metro gibi toplu taşıma araçlarını kullanan milyonlarca kişi yürümek zorunda kalmıştı. Trafik lambaları iptal olmuş, yollar bir anda aşırı bir kalabalıkla kaplanmıştı. 
     
</TEXT>
</DOC>
