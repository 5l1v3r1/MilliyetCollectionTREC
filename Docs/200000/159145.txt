<DOC>
<DOCNO> 159145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/magazin/mag01.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sesi ABD'den duyuldu 
</HEADLINE>
<TEXT>

     DIŞ HABERLER SERVİSİ 

AMERİKA BİRLEŞİK DEVLETLERİ      'Yeni Avrupa'nın yükselişi' 
     SEMA EMİROĞLU New York 

     ABD'de kimsenin haberi dahi olmadığı Eurovision Şarkı Yarışması'na geniş yer ayıran New York Times gazetesi, Sertab Erener'in başarısı için "Yeni Avrupa'nın Avrupa Pop'unda yükselişi" ifadesini kullandı. "Pop müzik sözlüğünü Amerika yaratmış olmasına rağmen, Avrupa bu müzik türünü uluslararası dil haline getirdi ve kendi müziğine dönüştürdü" diyen gazete, bunun en güzel örneğinin, bu yılın birincisi Sertab Erener'in şarkısı olduğunu yazdı. Gazete şarkıyı egzotik bir göbek dansı melodisi diye yorumladı. 
     
ALMANYA      Tek eksik AB kriterleri 
     Berliner Morgenpost gazetesi, "Sezen Aksu ile Türkiye dışında yayılmaya başlayan Türk popunun, Sertab Erener'in Riga'daki başarısıyla kesin onaylandı" yazdı. Frankfurter Allgemeine Zeitung ise, "Türkiye şarkı söyleyerek Avrupa'ya ulaşıyor" başlığıyla verdiği haberde, "Şimdi tek eksik olan şey Türkiye'nin AB kriterlerini yerine getirmesi" ifadesini kullandı. 
     
BELÇİKA      12 puanı Türkler verdi 
     Birinciliği iki puanla kaybeden Belçika'da basın yorumları "Türkiye'yi ve Türk lobisini" kutlayıp "ikincilik zaferini" yüceltti. Belçika basını, birinciliğin son anda Türkiye'ye kaptırıldığını, Belçika'nın Sertab Erener'e 12 puan verdiğini çünkü Belçika'daki Türklerin telefonla oy kullanarak ülkelerini desteklediklerini yazdı. 
     
KIBRIS RUM KESİMİ      Zafer hediye ettik 
     Yarışmayı Sertab Erener'in kazanması, Kıbrıs Rum Kesimi'nde tepkilere neden oldu. Rum Kesimi'nin önde gelen gazetelerinden Simerini, galibi Kıbrıslı Rumların belirlediğini belirtirken şunları yazdı "Kıbrıslı Rumlar hiçbir milli onur ve itibar zerresi olmadan ülkelerine saldıran ve işgal eden fetihçiye, Türkiye'ye zafer hediye etti." Gazete, Türkiye'ye verilen 8 puan için yetkililerin açıklama yapmasını istedi. Politis gazetesi ise "Sayemizde Avrupa çiftetelli ritminde oynuyor" yorumunu yaptı. 
     
YUNANİSTAN      Birinci ben olmalıydım 
     YORGO KIRBAKİ Atina 

     Yunanistan'ın yarışmadaki temsilcisi Mando "Benim şarkım Sertab'ın şarkısından daha iyiydi" dedi. Erener ile ortak çalışması bulunan Yunanistan'ın Eurovision'daki temsilcisi Mando haksızlığa uğradığını söyledi. Eurovision'da 17. olmasını bir türlü hazmedemeyen Mando şunları söyledi "Sahneye çıkarken Sertab yanıma gelip benim birinci olacağımı söyledi. Sertab değil ben birinci olmalıydım. Sertab da, üst sıralarda yer almalıydı ama benim şarkım onunkinden daha iyiydi." 
     

</TEXT>
</DOC>
