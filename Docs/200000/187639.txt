<DOC>
<DOCNO> 187639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/guncel/agun.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri camdan, biri candan 
</HEADLINE>
<TEXT>

   SSK Okmeydanı Hastanesi Çocuk Hematoloji Servisi için iki ay arayla düzenlenen açılış törenlerinde, iki ayrı manzara yaşandı... 

İlk açılışı iki bakan yaptı, lösemili çocuklar töreni camlardan izledi. İkinci açılışta servisi yaptıran 12 yabancı kadın ve eğlence vardı 
      ŞÜKRAN ÖZÇAKMAK 

   
   SSK Okmeydanı Hastanesi'nin Çocuk Hematoloji Servisi'nin ilk açılışı 1 Temmuz 2003'te Sağlık Bakanı Recep Akdağ ile Çalışma ve Sosyal Güvenlik Bakanı Murat Başesgioğlu tarafından yapıldı. Bakanlar, o gün SSK ve devlet hastanelerinin ortak kullanımına yönelik protokolü imzalamak için Okmeydanı SSK'ya gelmişti. Hastane yönetimi, bakanlar gelmişken açılışı yapmak istedi. Oysa devletin yıllarca yapamadığını iki ay gibi kısa sürede başarıp servisi yaratan 12 yabancı kadın, bu sırada yaz tatili için ülkelerine gitmişti. Üstelik servis henüz açılışa hazır değildi. Bakanlar, beraberlerindeki bürokratlar ve basın ordusu eşliğinde servisin açılışını yaptı. Servisin küçük hastaları da töreni camlardan izleyebildi. 
   
   PALYAÇOLAR DA VARDI 
   Önceki gün SSK Okmeydanı Hastanesi'nde ikinci açılış vardı. Bu kez ne basın ordusu ne bakan ne de bürokratlar vardı. Ancak bakanların yaptığı töreni camdan seyreden çocuklar aşağı inmişti. Çocuk Hematoloji Servisi'nin bahçesi, çocukların cıvıl cıvıl sesleriyle şenlenmişti. Servisi yaptıran Uluslararası İstanbul Kadınlar Birliği'ne IWI üye yabancı kadınlar, pembe önlüklerini giymiş, çocuklara küçük bir parti hazırlamıştı. Monica, Angela, Janet, Charlotte, Kathy, Susy, Eppie ve diğerleri. Elleriyle pastalar yapmış ve çocukları eğlendirecek palyaçolar getirmişlerdi. 
   Törene dışardan katılan tek kişi Bizim Losemili Çocuklar Vakfı Başkanı Prof. Dr. Gündüz Gedikoğlu'ydu. Gedikoğlu da, "Çocuklarımız hastalıktan değil mikroptan ölüyor" diyerek İstanbul Uluslararası Kadınlar Birliği'ne ulaşıp yardım isteyen Çocuk Hemotoloji Servisi Sorumlusu Dr. Figen Tekin'in hocası sıfatıyla törendeydi. 
   
   100 bin dolarlık yardım yaptılar    "Hepimiz Türkiye'yi çok seviyor ve daha iyi, daha mutlu bir Türkiye istiyoruz" diyerek amaçlarını özetleyen İstanbul Uluslararası Kadınlar Birliği Yönetim Kurulu Üyesi Suzy Kaluti, birliğe bağlı 700 kadın üyelerinin bulunduğunu belirtti. Kaluti, "Hem üye aidatı hem de kermeslerden elde edilen gelirlerle maddi, manevi yardımlarda bulunuyoruz. Yaklaşık 100 bin dolarlık yardım yaptık" dedi. 
   
   
</TEXT>
</DOC>
