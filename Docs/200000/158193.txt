<DOC>
<DOCNO> 158193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/zbirand.html </URL>
<DATE> 2003/05/22/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB üyeliği, ancak askerle birlikte olur 
</HEADLINE>
<TEXT>

     Konumuz, Avrupa Birliği uyum yasaları... 
     Bu yasaların TBMM'den geçmesi ve 2004 Aralığına kadar ki kısacık bir süreçte ayrıca, Kopenhag Kriterlerinin tamamına uyum gerekiyor. Bu da, uzun yıllardır Bölücülük ve Şeriat ile mücadele etmek için konulmuş tüm kısıtlamaların kaldırılması anlamına geliyor. Fikir özgürlüğünün ön plana çıkarılması, demek oluyor. 
     Bu kısıtlayıcı yasaların tümü Asker ağırlıklı çıkarıldı. 12 Eylül Anayasasından başlanarak ve her yıl yenileri eklenerek bugüne kadar aşamalı şekilde getirildi. Kimi zaman Askerin bizzat talebi üzerine, kimi zaman Asker önerisi üzerine Emniyet Teşkilatı veya aynı doğrultuda düşünen sivil hükümetler tarafından yasalaştırıldı. 
     Dolayısıyla her yeni düzenleme, başta Asker olmak üzere Bölücülük ve Şeriat tehlikesi konularında çok titiz davranan çevrelerde büyük duyarlık yaratacak demektir. 
     
     ASKERİN SİVİL DENETİMİ... 
     Bu listeye bir de, "Askerin Sivil Denetime girmesi" kavramını eklemek gerekiyor. Buna "kavram" diyorum, zira somut olarak nasıl gerçekleştirileceği Genelkurmay'ın Milli Savunma Bakanlığına bağlanması gibi sembolik bir adım hariç henüz tam olarak bilinmiyor. Bu konuya ilerde daha geniş değineceğim için, şimdilik burada bırakıyorum. 
     Özetle, Askerin hiç değilse bir bölümü Türkiye'nin AB'ye tam üyeliğinde, üniformanın elindeki yetkileri kaybedeceğini, Devlet mekanizması üstündeki ağırlığının azalacağını, bunun sonucunda da ülkenin hem bölünme, hem de şeriat tehlikesi ile karşı karşıya kalacağını düşünüyor. 
     Samimi şekilde bu inançta olanların bir bölümü açıkça kaygılarını açıkça MGK Genel Sekreteri Kılınç Paşa gibi belirtiyor, diğer bir bölümü ise, karargahlarda , kendi aralarında veya komutanlarıyla tartışmalarında bu görüşlerini seslendiriyor. 
     Ancak, bütün bu kuşku ve kaygılara rağmen, Silahlı Kuvvetlerinin yine önemli bir bölümü, özellikle Irak savaşından sonra, Türkiye'nin geleceğini "ABD ile işbirliği geliştirme, ancak AB ile tam üyelikte " görüyor. Bu konuda kimsenin kuşkusu olmamalı. 
     Sonuçta, bir bölümü direniyor, bir bölümü kararlı ancak destek bekliyor, diğer bir bölüm ise ikna edilmek istiyor. 
     Yani kafalar oldukça karışık. 
     
     ASKERİ İKNA ETMEK GEREKİYOR 
     Askerin kaygıları, toplumun başka kesimlerinin farklı konulardaki kaygıları gibi, son derece samimi. Ancak öte yandan da "Asker istemiyor" diye AB'den vazgeçecek halimiz yok. 
     Peki ne yapacağız 
     Eğer gerçekten AB hedefini kaçırmamak istiyorsak... 
     Eğer önümüzdeki kısa dönemde, 6 ıncı ve ardından da 7 ve 8 inci uyum paketlerini çıkartmak istiyorsak... 
     
     1. HÜKÜMET KARARLI OLMALI 
     Herşeyin başında hükümetin kararlı olması gerekiyor. AB konusunda siyasi kararını alamamış bir hükümet, böylesine önemli bir aşamada, omuzlarındaki yükü kaldıramaz. Kıbrıs ve Irak konularındaki kararsızlıkların bu defa da tekrarlanması, hem Türkiye'nin 2004 Aralık randevusunun kaçırılmasıyla sonuçlanacak, hem de AKP iktidarına yeni ve ölümcül bir darbe indirecektir. Hükümet kararını almalı, bunu tutumu ve söylemiyle açıkça göstermelidir. 
     
     2. ASKERİ İKNA ETMELİ 
     Türkiye, AB hedefine ancak Askeriyle, medyası, düşünürü ve toplumuyla birlikte ulaşabilir. Bazı çevreler "Askerin direnişini yenerek" AB'ye gidilmesini seslendirirlerken hata etmektedirler. 
     Unutmayalım ki, bu Asker bizim Askerimizdir. Sürtüşme-Çatışma- Direnişi kırma gibi yöntemlerle sonuç almak mümkün olabilir, ancak kendi kendimize çok zarar verdiririz. Asker AB'yi engellemez, ayrıca engellemekte istemiyor. İkna olmak, gördüğü sakıncaların gerçekleşmeyeceğini duymak istiyor. 
     Hükümet işte bunu yapmalıdır. 
     Asker ve Muhalefet ile diyaloğa özel önem vermeli ve karşısındakileri ikna etmelidir. 
     Siyasi kararını vermiş olan bir hükümet karşısında, Cumhuriyetin en büyük atılımını kimse durdurmak istemez. İş ki diyalog kurulsun, ikna müessesesi işletilebilsin. 
     M. Ali Bayar'ın sık sık uyardığı gibi, bu toplum AB'ye "galipler-mağluplar" sendromu ile taşınamaz. Hükümet elinden geleni yapmalı, ancak sonunda Türkiye'yi mutlaka AB'ye sokmalıdır. 
     Bunun başka çıkış yolu yoktur... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
