<DOC>
<DOCNO> 177925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/spo02.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in önü aydınlık 
</HEADLINE>
<TEXT>

   Elazığ karşısında alınan farklı galibiyet değişik yankılar buldu. Rakibin mantık dışı taktiği sıra dışı zaferin ana kaynağı olsa da, Fenerbahçe son yıllardaki en "takım" Fenerbahçe. Sabırlı olursa yolu açık 
      MEHMET DEMİRKOL 

   
   Önce şunu sormalı Fenerbahçe, Elazığspor karşısında bulduğu 20'yi aşkın gol pozisyonunu hiç değilse dörtte birini Trabzonspor karşısında da bulamaz mıydı Özellikle ikinci devrede savunmasını iyice ileriye çıkaran, Oumar'ın atılmasından sonra dengesini kaybeden Trabzonspor karşısında biraz paslaşabilseler, Van Hooijdonk'un pivotluğundan yararlanabilseler ve Tuncay - Serhat ortaklığı Elazığ maçındaki kadar iyi olabilse, yine bir pozisyon zenginliği yaratılamaz mıydı Bunlar mümkündür. 
   Çünkü Fenerbahçe'nin aslında ligde üç haftadır oynadığı oyun standattır. İstanbulspor, Trabzon ve Elazığ karşısında uygulanan sistem, diziliş aynıdır 4-5-1'den 4-3-3'e uzanan ve özünde aynı olan bir yapı. Serhat ve Tuncay'ın 5 metre ileride ya da geride olmasıyla, yani stratejiyle değişen bir organizasyon Farkı belirleyen strateji hücumu ya da savunmayı daha çok düşünme değişiklikleri ve tabii asıl önemlisi rakibin ne yaptığıdır 
   İstanbul'un kalabalık alan savunması ve hızlı ileri çıkmaya dayanan yapısını Trabzon da taklit etmiş ama önce Van Hooijdonk'un serbest vuruşu, sonra da eksik kalışlarıyla işler değişmişti. Bizzat Aykut Kocaman'ın söylediği şekliyle "Oyunu dengede tuttuğumuz müddetçe Fenerbahçe'nin istekli hücumunu sıkıntıya sokmak mümkündür." Yani Tayfun Cora o çok gereksiz faulü yapmasa, Fenerbahçe, Trabzon'da da benzer bir sıkıntıya düşebilirdi. Elazığspor ise Fenerbahçe'nin ilk iki maçından hiç ders almamış bir takımdı. Savunma ve orta sahada sürekli 4 adam adamayla oynayarak, hem de arkada sabit libero bırakmayarak, ileride 3 oyuncuyu sabit bırakarak Fenerbahçe'nin kanattan ya da ortadan çıkardığı her sürpriz adamı boşta bırakan yapısı, futbol tarihinde görülmemiş bir antikalıktı. Hızlı ve istekli Fenerbahçe'nin lig başından bu yana beklediği bir mucizeydi. Ve cezası çok ağır oldu. Daha da ağır olabilirdi. Ümit Turmuş ne düşünüyordu acaba 
   
   FENERBAHÇE'NİN YAPMAYA ÇALIŞTIĞI 
   Bu durum, Fenerbahçe'nin sahada yapmaya çalıştıklarını değersiz kılmıyor kuşkusuz. Fenerbahçe, İstanbulspor maçında olduğu kadar tempolu bir oyun oynamayı başardı. Elazığ'ın verdiği açıklar nedeniyle Van Hooijdonk yönetiminde sürekli bir 4-3-3 oynayarak rakibi yıprattı. Daha çok, tek ve etkili pas yaptı ve verdiği pozisyonlar sadece kişisel hatalardan kaynaklandı. Aurelio ve Kemal'in itme gücü, Fenerbahçe için en önemli unsurlar olarak ön plana çıktı. Öte yandan Kemal'in sağ bekte görev alışıyla orta saha direnci istenen noktaya çıkamaması şu anda en belirgin sorun olarak gözüküyor. Bu yapı, Selçuk'u çok hatalı oynuyor gösterse de, bu oyuncunun takımdaki en ağır görevi üstlendiğini unutmamalı. Kemal'in orta sahaya geçişiyle bu bölge Fenerbahçe'nin en etkili ve yıpratıcı yeri olacak. Bunu Almanya kampında yakından görmüştük. Sonuç olarak Fenerbahçe son yıllardaki en "takım" Fenerbahçe'dir. Tabii ki bu yolun çok başındadır ve alan oyununu iyi oynayan rakipler karşısında sıkıntı çekmesi muhtemeldir. Kayıplar olacaktır. Ama sabırla ve alternatif oyuncu üretimiyle, Fenerbahçe için yolun ucunda ışık olduğu açıktır. 
   
   Luciano şoku    Elmacık kemiği kırılan Brezilyalı futbolcunun Diyarbakırspor maçında oynayıp oynamayacağı daha sonra belli olacak 
   YUSUF KOBAL 

   Maskeyle yer alabilir 
   ELAZIĞSPOR maçı, Fenerbahçe'ye mutluluk ile üzüntüyü bir arada getirdi. Farklı galibiyete sevinen Sarı - Lacivertliler, Fabio Luciano'dan gelen haberle şoka girdi. Maçın son dakikalarında suratına darbe alan Brezilyalı futbolcunun elmacık kemiğinde kırık olduğu açıklandı. Kulüp doktoru Ethem Kavukçu, Luciano'nun, Diyarbakırspor maçında maskeyle oynama olasılığının bulunduğunu, kesin durumun ise birkaç gün içinde belli olacağını ifade etti. 
   
   Yusuf krizi    YUSUF yine kriz yarattı. Geçen sezon Oğuz Çetin'in kadro dışı bıraktığı futbolcular arasında yer alan, ancak Daum'un isteğiyle affedilen Fenerbahçeli oyuncu, Elazığ maçında oyundan alındıktan sonra yedek kulübesine gitmeden soyunma odasının yolunu tutmuş, maçın ardından yapılan regenerasyon idmanına katılmamıştı. Sakatlığını ileri süren Yusuf'un, Daum tarafından uyarılması bekleniyor. 
   
   Tarih Tuncay Şanlı'yı yazdı    FENER'İN altın çocuğu "Tuncay Şanlı" harika futboluyla değerini katlarken, Elazığspor maçındaki golleriyle Sarı - Lacivertliler'in tarihine geçti. Bir maçta dört gol birden atan futbolcular listesinin 9. sırasında yer alan Tuncay, 7 yıl aradan sonra Fenerbahçe'de bu başarıya ulaşan isim oldu. En son Elvir Boliç, 25 Ağustos 1996'da Altay'ı 5-1 yendikleri müsabakada dört kez rakip fileleri havalandırma başarısını göstermişti. 
   
   Ocak planları    FENERBAHÇE Yönetimi, Daum'un ısrarına rağmen transferi ocak ayına bırakmayı planlıyor. Alman teknik adamın acil olarak bir kaleci, bir kanat oyuncusu ile bir de forvet istediği öğrenilirken, Brezilyalı futbolcuların ekonomik olarak ağır gelmesinin transferin durdurduğu belirtildi. Son karar, Daum ile Başkan Aziz Yıldırım'ın hafta içinde biraraya gelmesi sonrasında ortaya çıkacak. 
   
   
</TEXT>
</DOC>
