<DOC>
<DOCNO> 181949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo19.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Johnson Fener'e iddialı hazırlanıyor Benim maçım olacak 
</HEADLINE>
<TEXT>

     Gaziantepspor, 14 Eylül Pazar günü deplasmanda Fenerbahçe ile yapacağı maçın hazırlıklarını sürdürürken, kırmızı-siyahlı futbolcular önemli karşılaşma öncesinde iddialı demeçler veriyorlar. 
     Teknik direktör Nurullah Sağlam yönetiminde Celal Doğan Tesisleri'nde günde çift antrenmanla Fenerbahçe maçına hazırlanan kırmızı-siyahlı ekipte, futbolcuların antrenmanlardaki hırsı ve azmi teknik heyeti sevindiriyor. 
     Teknik direktör Sağlam, futbolcularına Fenerbahçe'nin daha önce yaptığı karşılaşmaların kasetlerini izletirken, 60 bin kişilik FB Şükrü Saracoğlu Stadı'na gelecek olan seyircilerden etkilenmemeleri için motivede bulunuyor. 
     Sağlam, ''Rakibin gücünü ve özellikle muhteşem bir atmosferi bulunan FB Şükrü Saracoğlu Stadı'nda seyirci desteğiyle daha iyi oynadığını biliyoruz. Dikkatli oynar ve heyecana kapılmazsak, puan veya puanlar bizim olur. Heyecan yapar ve hatalara düşersek bu maçı kazanmamız zora girer. Akıllı ve disiplinli oynayacağız. Her hatayı ve atılan pası çok iyi değerlendireceğiz'' diye konuştu. 
     Bu sezon sözleşmesini feshederek eski takımına dönen Ganalı oyuncu Samuel Johnson da, ''Bu maç, benim maçım olacak'' dedi. Alman teknik adam Christoph Daum'un göreve gelmesinin ardından ''istenmeyen adam'' ilan edilen ve 2 sezon sonra eski takımına geri dönen Johnson, ''Fenerbahçe benim eski takımım. Ancak şu anda daha eski takımım olan Gaziantepspdor'dayım. Gaziantepspor'un başarısı için elimden geleni yapıyorum. Ancak, Fenerbahçe maçı benim için çok özel bir karşılaşma olacak. Oynayacağım futbolla benim ne olduğumu herkes görecek'' dedi. 
     
     DENK GÜÇLERİN KARŞILAŞMASI 
     Fenerbahçe maçının kendileri ve rakip Fenerbahçe için önemli olduğuna dikkati çeken kulüp basın sözcüsü Akif Ekici de, şunları söyledi 
     ''Şükrü Saracoğlu Stadı, seyirci atmosferi açısından bizim için dezavantaj. 60-65 bin kişilik statla, başka bir yerde oynamak bambaşka bir olay. Türkiye'de seyircinin en fazla baskı kurduğu bir stat olduğunu biliyoruz. Muhteşem bir seyirci atmosferi var. Fenerbahçe, bu sezon Alman teknik adam Christoph Daum yönetiminde atağa kalktı. İstanbulspor yenilgisinin ardından 3 maçını da kazandı. Bizi yenerek galibiyet serisini sürdürmek isteyecekler. Ancak biz kolay lokma değiliz. Özellikle bunu Fenerbahçeliler daha iyi bilir. Güçlü kadromuzla yine ligde iddialıyız. Konyaspor maçında başlayan güzel ve olumlu futbolu devam ettirme hedefindeyiz. Fenerbahçe'den korkumuz yok. Denk güçlerin karşılaşması olacak.'' Bu arada kırmızı-siyahlılarda cezalı İbrahim Toraman dışında eksik oyuncu bulunmazken, sakat olan Preko'nun da kadroya girebileceği ifade edildi. Kırmızı-siyahlı ekip, yarın İstanbul'a hareket edecek. 
     
</TEXT>
</DOC>
