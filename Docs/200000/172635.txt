<DOC>
<DOCNO> 172635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur33.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da koordinasyon da askerden alınıyor... 
</HEADLINE>
<TEXT>

     TBMM Genel Kurulu'nda görüşülen 7. AB Uyum Paketi'nin 16 maddesi daha kabul edilerek 25. maddesine gelindi. 
     Çeşitli kanunlarda değişiklik yapılmasını içeren tasarının, Milli Güvenlik Kurulu MGK ve Milli Güvenlik Kurulu Genel Sekreterliği Kanunu'nun 4. maddesinde değişiklik yapan 24. maddesi görüşülürken AK Parti Grup Başkanvekili Eyüp Fatsa'nın verdiği önergeyle, maddenin sonuna bir fıkra eklendi. 
     Buna göre, Başbakan, MGK'nın tavsiye kararları ve görüşlerini değerlendirmek üzere Bakanlar Kurulu'na sunulması ve bu tavsiye kararlarının Bakanlar Kurulu'nda kabulü halinde, bunların uygulanmasındaki koordinasyonu izlemek üzere bir başbakan yardımcısını görevlendirebilecek. 
     Tasarının maddeleri üzerinde CHP Grubu'nun görüşlerini dile getiren İstanbul Milletvekili Algan Hacaloğlu, dış güvenlikten sorumlu olan TSK'nın son 20 yılda daha çok iç güvenlikten sorumlu bir unsur olarak görev yaptığını söyledi. MGK'nın yapısı ve yetkisinde daraltılmaya gidilirken bunun ''siparişle'' değil, Türkiye'nin ihtiyaç ve gerçeklerine göre yapılması gereğini vurgulayan Hacaloğlu, ''Asker ve sivil ilişkisi konusunda söz söyleme hakkına sahip olan tek parti CHP'dir'' dedi. 
     Siyasetin, kışlaya da camiye de taşınmaması gerektiğini söyleyen Hacaloğlu'nun bu sözleri AK Parti'li milletvekilleri tarafından alkışlandı. Hacaloğlu, bunun üzerine, ''Valiler Bakanlar Kurulu kararıyla atanırken, MGK Genel Sekreteri'nin ikili kararnameyle atanmasını içine sindirebilecek misiniz '' diye sordu. 
     Tasarının görüşmeleri devam ediliyor. 
     
</TEXT>
</DOC>
