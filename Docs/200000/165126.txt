<DOC>
<DOCNO> 165126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun12.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kamyoncuların Irak çilesi... Kerkük'te günlerce bekliyorlar 
</HEADLINE>
<TEXT>

     BM Dünya Gıda Programı WFP için Irak'a gıda taşımacılığı yapan Türk kamyoncular, Kerkük'te günlerce bekletiliyor. 
     Koalisyon güçlerinin Irak operasyonundan sonra WFP, bölgeye yardımlarını göndermeye başladı. Dünyanın değişik yerlerindeki depolardan İskenderun limanına getirilen gıda maddeleri, buradan Türk kamyonlarına yüklenerek Irak'a gönderiliyor. 
     Irak'a gelen Türk kamyoncularına bölgede büyük zorluklar çıkarılıyor. Halil İbrahim sınır kapısından 50 dolar ödeyerek Irak'a giren Türk kamyoncular, can güvenliği olmadan Kerkük'e kadar geliyor. Yollarda büyük miktarlarda rüşvet ödemek zorunda kalan Türk kamyoncular, yüklerini WFP'nin Kerkük-Bağdat yolu üzerinde bulunan deposuna getiriyor. 
     Türk kamyoncular, burada da yüklerini boşaltmak için günlerce bekletiliyor. Yük boşaltma işlemi sırasında hamaliye parası adı altında 30 dolar para ödediklerini belirten kamyoncular, sıkıntılarını şöyle dile getiriyor 
     ''Burada hiçbir can güvenliğimiz yok. Arkadaşlarımız saldırıya uğruyor. Çok sayıda arkadaşımız soyguna uğradı. Burada bizi boş yere günlerce bekletiyorlar. Araçlarımızdaki yükleri boşaltırken çok yavaş davranıyorlar. Hamaliye parası vermek istemeyenlerin boşaltım işlemlerini yapmıyorlar. Ayrıca görevliler, saat 12.00'ye kadar çalışıyor. Bu yüzden burada yaklaşık 300-400 kamyoncu beklemek zorunda kalıyor. Günlerce burada perişan oluyoruz.'' 
     
</TEXT>
</DOC>
