<DOC>
<DOCNO> 177764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo15.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Şenoğlu'ndan ikinci final    MİLLİ tenisçi İpek Şenoğlu, İngiltere'de kazandığı şampiyonluğun ardından Belçika'da katıldığı 10 bin dolar toplam ödüllü turnuvada da finale adını yazdırdı. Westende'deki turnuvanın yarı finalinde Şenoğlu, Yugoslav Milica Koprivica'yı 6-1, 3-6 ve 6-3'lük setlerle mağlup etti. Başarılı raket, bugün finalde çiftlerdeki partneri Evelyne Van Hyfte ile karşı karşıya gelecek. 
   
   Pareldo geldi Oktay gidiyor    SAMSUNSPOR, kaleci Fevzi'nin ardından Oktay'ı da gönderme kararı aldı. Golcü oyuncuya Almanya'nın 2. Lig takımlarından Nürnberg talip oldu. Yönetim, Rus CSKA Moskova'dan Juan Paldo Pareldo'yu Samsun'a getirdi. Arjantinli golcü konusundaki son kararı Multescu verecek. Celil'in de yeniden takıma dönmesi bekleniyor. 
   
   Cengiz yeniledi    ÇAYKUR Rizespor'da Olağanüstü Genel Kurul dün yapıldı ve Ekrem Cengiz yeniden başkan seçildi. Tek listeyle gidilen kongrede 733 delegenin 84'ü oy kullandı. Daha önce 29 olan yönetim kurulu listesi, 13'ü yeni isim olmak üzere, 21'e indirildi. Cengiz, "Süper Lig'de kalıcı olacağız" dedi. 
   
   İltica çıkarması    FİNLANDİYA'DAKİ 17 Yaş Altı Dünya Futbol Şampiyonası sonrası 21 Eylül'de ülkelerine dönmesi gereken 28 kişilik Sierra Leone Milli Takımı kafilesinin yarısı bu ülkeye iltica talebinde bulundu. İki yönetici ve 12 futbolcunun dönüşten bir gece önce otelden gizlice ayrıldıkları öğrenildi. 
   
   Konuşan vücutlar    SİVAS'TA dün başlayan Türkiye Büyükler Vücut Geliştirme, Fitness ve Body Fitness Birinciliği'nde bayanlarda şampiyonlar belirlendi. 52 kiloda İstanbul Bölgesi'nden Aylin Akbal ile 57 kiloda rakipsiz olarak yarışan Betül Sekendüz birinciliği kazandı. Erkekler müsabakalarında ise finaller bugün yapılacak. 
   
   Yazıcı lider    TÜRKİYE Şampiyonası'nın 4. etabı olan 28. Genoto Yeşil Bursa Rallisi, dün start aldı. 59 aracın katıldığı sezonun ilk toprak rallisinde sekiz etaptan oluşan ilk gün sonunda Ford Hazırkart Rally Team pilotu Serkan Yazıcı 46 dakika 31.6 saniyeyle ilk sırayı aldı. Yazıcı'yı 3.50 dakika gerisinde Fiat Abarth'tan Volkan Işık takip ediyor. 
   
   Bravo Gököz    AZERBAYCAN'IN başkenti Bakü'deki Avrupa Ümitler Judo Şampiyonası'nın ilk gününde, Türkiye bir altın madalya kazandı. 30 ülkeden 300'ü aşkın sporcunun katıldığı şampiyonada bayanlar 44 kiloda Burcu Gököz, finalde Alman rakibini yenerek altın madalyaya ulaştı. 
   
   Özgen - Akkoyun zirveye çıktı    TÜRKİYE Büyükler Tenis Birinciliği'nde, bayanlarda Pemra Özgen, erkeklerde ise Haluk Akkoyun şampiyonluğu kazandı. İstanbul Tenis Kulübü Kortları'nda dün yapılan final müsabakalarında, bayanlarda Pemra Özgen, Çiğdem Duru'yu 6-0 ve 6-0'lık setlerle, erkeklerde ise Haluk Akkoyun, Barış Ergüden'i 6-4 ve 7-5'lik setlerle 2-0 yendi. 
   
   
</TEXT>
</DOC>
