<DOC>
<DOCNO> 162931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko11.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanlığı Bakanlık ile ilgili ihtiyati tedbir kararı yok 
</HEADLINE>
<TEXT>

     Enerji ve Tabii Kaynaklar Bakanlığı, Çukurova Elektrik A.Ş. ile Kepez Elektrik T.A.Ş.'nin açtığı davalarda taraf olmadıklarını ve bu nedenle bakanlık ile ilgili ihtiyati tedbir kararı bulunmadığını bildirdi. 
     Enerji ve Tabii Kaynaklar Bakanlığı Enerji İşleri Genel Müdürlüğü'den Borsa'ya yapılan açıklamada, Çukurova Elektrik tarafından, Enerji Piyasası Düzenleme Kurumu EPDK ve Türkiye Elektrik İletim A.Ş. TEİAŞ aleyhine Adana 4. Asliye Hukuk Mahkemesi'nde 24 Şubat 2003'de açılan davada alınan ihtiyati tedbir kararına karşı taraflarca yapılan itirazlar üzerine 16 Nisan'da üretim, dağıtım ve 3. şahıslar açısından tedbir kararının kaldırıldığı kaydedildi. 
     Açıklamada, bakanlığın bu davada taraf sıfatı bulunmadığı ve ihtiyati tedbir kararının 3. şahıslarla ilgili bölümünün kaldırılmasıyla bakanlığın bu karardan etkilenmesinin söz konusu olmadığı belirtilerek, ''açıklanan sebeplerden dolayı bakanlığımız ile ilgili herhangi bir ihtiyati tedbir kararı bulunmamaktadır'' denildi. 
     Davacının talebi üzerine Adana 4. Asliye Hukuk Mahkemesi'nce Anayasa Mahkemesi'ne yapılan başvurunun 4 Haziran 2003 tarihinde yetkisizlik kararıyla reddedildiği ve böylelikle mahkemenin yetkisizliğinin tespit olunduğunun kaydedildiği açıklamada, şöyle denildi 
     ''28 Şubat 2003 tarihinde Kepez Elektrik tarafından Ankara 7. Asliye Hukuk Mahkemesi'nde EPDK ve TEİAŞ aleyhine açılan davada davalılar ile 3. şahıslar aleyhine verilen ihtiyati tedbir kararının, yapılan itirazlar üzerine sadece iletim hat ve tesisleri açısından devamına, 3. şahıslar açısından kaldırılmasına karar verilmiştir. Bu davada da Bakanlığımız taraf olmadığı gibi, ihtiyati tedbir kapsamında da değildir. 
     Diğer taraftan, Ankara 7. Asliye Hukuk Mahkemesi'nce 12 Haziran 2003 tarihinde yapilan yargılamada ihtiyati tedbir kararının kaldırılmasına ve davanın Ankara Asliye Ticaret Mahkemesi'ne gönderilmesine karar verilmiştir.'' 
     
</TEXT>
</DOC>
