<DOC>
<DOCNO> 175293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo27.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yine karıştı... Birleşik Grup Yıldırım'ı bombaladı 
</HEADLINE>
<TEXT>

     Fenerbahçeliler Birleşik Grup Derneği, Fenerbahçe Kulübü Başkanı Aziz Yıldırım'ı sert bir dille eleştirdi. 
     Dernekten yapılan açıklamada, başkan Aziz Yıldırım'ın, muhalefetle çatışmayı misyon edindiği savunularak, ''Fenerbahçe'nin saha içinde ve dışında haklarını gaspedenlerle mücadele edeceğine, sürekli muhalefete laf yetiştirmeyi kendisine misyon edindi'' denildi. 
     Başkan Yıldırım'ın tarihsel borçlanmanın altına imza attığı ve kulübün ekonomik anlamda iflasına yol açtığını ileri süren dernek açıklamasında, özetle şu ifadelere yer verdi 
     ''Sürekli 'Bırakıyorum-bırakmıyorum' diyerek adeta papatya falları açan, bu meyanda tarihi borçlanmanın altına imza atarak kulübün okonomik anlarda iflasına yol açan, kendi alacaklarını kulüpten tahsil edebilmek uğruna koltuğa kendisini adeta tutkalla yapıştıran, bundan sonraki muhtemel kötü gidişatta kendisinden sonra koltuğu bırakabileceği emanetçi arayan başka bir kulüp başkanı var mıdır Fenerbahçe camiasının cevabı şayet 'evet' ise, o zaman böyle bir başkan camiaya hayırlı olsun ve 10 yıl daha devam etsin.'' 
     
</TEXT>
</DOC>
