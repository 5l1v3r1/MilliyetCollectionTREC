<DOC>
<DOCNO> 176422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/yozer.html </URL>
<DATE> 2003/08/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Büyükler 
</HEADLINE>
<TEXT>

   
   Büyük takımlar ve büyük futbolcular böyle günlerde belli olur. Sadece Galatasaray gibi bir takım ve Hasan Şaş gibi bir futbolcu, bu kadar müthiş bir sıcakta, 10 kişiyken ve hem de mağlupken oyunu çevirebilir. 
   Maçın kahramanı hiç şüphesiz Hasan Şaş'tı. Ancak bir diğer kahramanı da unutmamak lazım Erhan Namlı... Maçın kaderiyle o kadar oynadı ki, hem kendini hem takımını yaktı. Girer girmez sarı kartı gördü, arkadan topu kaptırıp golü yedirdi, sonra da bir sarı daha alıp kırmızı kartla dışarı çıktı. Tüm bunları 10 dakikalık süre içinde yaptı. Böyle bir futbolcuyu rekorlar kitabının neresine sığdıracağız bilemiyorum. 
   Aslan'ın hakkını vermek lazım. Bu kadar kötü oynadığı bir maçı kazanmasını bildi. Ama onlar için sihirli değnek Mehmet Polat'ın golüydü. Belki de o olmasa, maç berabere bile biterdi. Ancak o golden sonra yenilgiyi hazmedemeyen yıldızlar çıktı. Terim'in akıllıca değişiklikleri ve Hasan Şaş'ın inanılmaz yaratıcılığı muazzam bir ilk gol getirdi. Arkadan Hakan Şükür'ün Johnson'dan kaptığı topla Hasan'a pas vermesi, Lukunku'ya golü getirdi. 
   Hava öyle bir sıcak ki, Fransız sıcağı, bunun yanında buzdolabı kalır. Nefesi bile desturla alıyorsunuz. Biz yerimizde oturamazken, oyuncuların her bir hatasını hoşgörmek lazım. Bu havada iyi futbol olmayacağı için, yıldızı bol olan takım işi bitirecekti. Galatasaray'da yıldızlar ise samanyolu gibiydi. 
   Ancak Galatasaray'da dikkati çekilmesi gereken birkaç şey var. Sarı - Kırmızılılar'ın savunması langırt masasının dörtlüsü gibiydi. Ne koktular, ne bulaştılar. Bir tek Frank de Boer günündeydi. Ergün, Volkan bir felaket, Cihat sadece faul yapmaya çıkmıştı. Sıcak elbette etkiliyor... Ama onlar bu etkilenmeyi abarttılar. Ve Galatasaray bu kadar kötü oyunun bol olduğu bir durumda 3 - 4 oyuncuyla maçı kazandı. Bülent'in kırmızı kartı karşılaşmanın en önemli anlarından birisiydi. Ama bizce hakem yanıldı. Çünkü Lazarov arkadan Bülent'e takıldı. Bu pozisyon da golü doğurdu. 
   Son olarak Pinto'dan söz etmek istiyorum. Herkes "Cevher var" diyor, ama ne hikmetse, bu cevher bir türlü açığa çıkmıyor. Ne zaman parlayacak merak ediyorum. 
   
      
</TEXT>
</DOC>
