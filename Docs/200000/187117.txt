<DOC>
<DOCNO> 187117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur35.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan milletvekillerine Muhalefeti sevindirmeyelim 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Irak'a asker gönderilmesine ilişkin Başbakanlık Tezkeresi'ne tam destek vermelerini isteyerek, ''muhalefeti sevindirmeyelim'' dedi. 
     Irak'a asker gönderilmesine ilişkin Başbakanlık Tezkeresi, AK Parti Grup toplantısının basına kapalı bölümünde ele alındı. 
     Alınan bilgiye göre, Başbakan Erdoğan, yaptığı kısa konuşmada, milletvekillerinden Tezkere'ye tam destek vermelerini istedi. Parti olarak kuruldukları ilk günden bu yana ''Grup Kararı'' almadıklarını, bugün de almayacaklarını anlatan Erdoğan, Grubun bütün halinde davranmasını istedi. Erdoğan, milletvekillerine, ''muhalefeti sevindirmeyelim'' diye seslendi. 
     
     ''BUGÜN KOŞULLAR FARKLI'' 
     Dışişleri Bakanı ve Başbakan Yardımcısı Abdullah Gül'ün de Irak'taki durum, ABD ile sürdürülen görüşmeler ve gelinen nokta hakkında teknik bilgi verdiği öğrenildi. Gül, Irak'ın yeniden yapılandırılmasında Türkiye'nin önemli rol oynayacağını belirterek, bugünkü koşulların farklı geliştiğini ifade etti. 
     ''ABD'nin, Türkiyesiz olarak Irak'ta yeterince başarılı olamayacağını'' kaydeden Gül, Türk askerinin görev yerinin henüz kesinleşmediğini, ancak Musul-Dohuk-Tikrit üçgeninde görev yapmasını istediklerini, görev yeri belli olunca gidecek asker sayısının belirleneceğini bildirdi. ABD ile müzakerelerin süreceğini, Tezkere'nin kabul edilmesinin ardından konunun netlik kazanacağına işaret eden Gül, milletvekillerinin Tezkere'ye destek vermelerini istedi. 
     Gül, Türkiye'nin güvenliği, çıkarları ve Ortadoğu'da barış ve istikrarın kurulması ve korunması için Irak'a asker gönderilmesinin önemli gerekçeleri oluşturduğunu ifade etti. 
     
     MİLLETVEKİLERİNİN GÖRÜŞÜ 
     Toplantıda bazı milletvekilleri de görüşlerini dile getirdi. Van Milletvekili Halil Kaya dışındaki milletvekilleri, Tezkere'nin lehinde konuştu. 
     Ağrı Milletvekili Melik Özmen, başta ABD olmak üzere koalisyon güçlerinin ''terör ve dikte rejimine karşı mücadele'' adı verilen bir operasyonla ''Irak'ı fethettiğini'' söyledi. Özmen, Irak'ta dikta rejiminin yıkıldığını ve diktatörün de ülkenin başından indirildiğini söyledi. 
     Irak'a asker göndermenin yanı sıra, aynı zamanda Irak halkını anlayan, çözüm üreten ve ülkeye demokratik, laik, liberal ve sosyal hukuk devleti oluşturmada Türkiye'nin önemli işlev göreceğini ifade eden Özmen, Hükümet'e yetki verilmesini istedi. 
     Van Milletvekili Halil Kaya, Tezkere konusundaki ''çekincesini'' ifade etti. Kaya, Türk askerinin Irak'ta ABD askerinin düştüğü konuma düşeceğini belirtti. 
     
</TEXT>
</DOC>
