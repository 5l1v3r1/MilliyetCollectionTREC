<DOC>
<DOCNO> 164586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun13.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serra Yılmaz'a İtalya'da bir ödül daha... 
</HEADLINE>
<TEXT>

     İtalya'nın yüksek tirajlı sol eğilimli gazetesi La Repubblica'nın 2002-2003 sezonunun en iyi filmini seçmek için internette başlattığı ankette, yönetmenliğini Ferzan Özpetek'in yaptığı ''Karşı Pencere'' ilk sırada yer alıyor. 
     Sezonun en fazla hasılat yapan filmleri arasında 10 milyon 489 bin Euro ile 9. sırada bulunan ''Karşı Pencere'', en iyi filmlerde yüzde 42 oranında oyla birinci görünüyor. 20 Haziran cuma günü başlayan ve pazar gününe kadar sürecek ankette, şimdiye kadar 2849 kişi oy kullanırken, Özpetek'in ''Karşı Pencere''sinin ardından ''Yüzüklerin Efendisi'' yüzde 18 ile 2., Gabriele Muccino'nun ''Ricordati di Me'' adlı filmi de 3. sırada bulunuyor. 
     Karşı Pencere ile İtalya'nın Oscarları David di Donatello sinema ödüllerinden beşini alan ve neredeyse haftada bir İtalya'nın çeşitli yerlerinden ödüller almayı sürdüren Özpetek, kendisi için en önemli konunun, ''insanların filmden etkilenerek çıkmaları'' olduğunu söyledi. 
     Öte yandan, ''Karşı Pencere''nin oyuncularından Serra Yılmaz, İtalya'nın Pescara kentinde verilen Flaiano sinema ödüllerinde ''En İyi Yardımcı Kadın Oyuncu'' ödülünü aldı. Daha önce Ciak dergisi tarafından da ''Karşı Pencere''deki rolüyle ödüle layık görülen Yılmaz'a, 13 Temmuz tarihinde Pescara'da düzenlenecek törende Flaiano ödülü verilecek. 
     
</TEXT>
</DOC>
