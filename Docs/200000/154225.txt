<DOC>
<DOCNO> 154225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko04.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tütün üreticisi, "tütüncülük bitecek" diye üzülmesin... 
</HEADLINE>
<TEXT>

     Maliye Bakanı Kemal Unakıtan, Tekel'in satılamayan gayrimenkulleri için emlak pazarlama şirketlerinden yardım alınabileceğini belirtti. 
     Bakan Unakıtan, yaptığı açıklamada, yeteri ilgiyi göremeyen Tekel'in gayrimenkullerini yeniden ihaleye çıkaracakları dile getirdi. 
     Unakıtan, şunları söyledi 
     ''Onlara talep olmadı. Ya iyi tanıtamadık ya talep oluşamadı. Belki tanıtımda özel şirketlerle de çalışmak lazımdı. Arkadaşlar bu konu üzerinde etüt ediyorlar. Ona göre yeniden ihaleye çıkacağız. Tekel gayrimenkulleri için bazı emlak pazarlama şirketleri ile çalışmak gerekebilir.'' Unakıtan, Tekel'in tesislerine bazı kamu kurumlarının, sosyal amaçlar için kullanmak üzere talip olduğunun belirtilmesi üzerine, ''kimse kamu kurumlarından sahiplenmeye kalkmasın. Satacağım onları. Parayı veren düdüğü çalar. Varsa paraları alsınlar'' dedi. 
     Kemal Unakıtan, Sait Halim Paşa Yalısı'nı da üniversitelerin istediğini ancak orada da turizmle ilgili bir kiralama yapılabileceğini kaydetti. 
     
     ÖZELLEŞTİRMEYE TEPKİLER 
     Özelleştirme sürecine verilen tepkileri normal karşıladığını kaydeden Unakıtan, ''Her memlekette olur böyle şeyler. İngiltere'de bunun daha fazlası olmuş. Ama yapacağımız özelleştirme sonucunda herkes iyi ki yapıldı diyecek. Ekonominin, üretim ve istihdamın önü açılacak. Sonunda çalışanlar da kazançlı çıkacak'' diye konuştu. 
     Tütün üreticilerine 'müjdeli haberleri'' olduğunu da kaydeden Unakıtan, sözlerini şöyle sürdürdü 
     ''Londra'da yaptığımız görüşmelerde sadece kuruluşlarımızı tanıtmadık. Yabancı kuruluşları da dinledik. Sigarada bir çok yabancı yatırımcı Türkiye'yi ihracat merkezi haline getireceğini söyledi. Türkiye, yurtdışına daha fazla ihracat sağlayan merkez olacak. Tekel'in şu anki durumu ile yaptığı ihracatıyla, 50-60 merkezde teşkilatlanmış bir kurumun yapacağı ihracat farklıdır. 
     Tütün üretimi konusundaki en büyük rakibimiz, yakınımızdaki Yunanistan'dır. Onlar da Avrupa Birliği sübvansiyonuyla bu işi yapıyor. Yakında bu sübvansiyon da kalkacak ve Yunanistan'daki üretim oldukça zayıflayacak. Dünyada şark tipi Türk tütününe her zaman ihtiyaç var. Türkiye'ye tütün talebi artacak. Üretici tütüncülük bitecek diye endişelenmesin. Aksine daha iyi noktalara gelecek.' 
     




</TEXT>
</DOC>
