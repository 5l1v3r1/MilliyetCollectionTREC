<DOC>
<DOCNO> 184052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/dundar.html </URL>
<DATE> 2003/09/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kafdağı'nın ardındaki Akçam 
</HEADLINE>
<TEXT>

   
   Eskiden, hiç değilse öldüklerinde haber olurdu yazarlar... 
   Artık vefatlarıyla dahi anılmıyorlar. 
   Cumartesi günü, kadın kılığına giren Mehmet Ali Erbil'in, kasetini imzalayan Tarkan'ın, Güney Afrika'da sevgilisine yazdığı mesajı yanlışlıkla eşine geçen şaşkın milletvekilinin bile haberi vardı da Dursun Akçam'ın ölümüyle ilgili iki cümlecik yoktu büyük medyada... 
   Belki de iyidir böylesi 
   Onların okuru Akçam'ı hala hayatta sanıyor. 
   
   Kafdağı'nın ardından gelmişti Akçam... 
   13 doğum yapmış anası, 6'sını yaşatabilmişti. Çocuklarını karlı Ardahan dağlarında, sırtındaki heybeye sokup Rus ordusundan, Taşnak çetelerinden kaçırarak büyütmüştü. 
   Yıllar sonra Doğulu anaların bebelerini "taş çorbası"yla beslemesinin öyküsünü yazarak Milliyet'in yarışmasında Karacan Röportaj Ödülü'nü kazanacaktı. 
   Peki nasıl olmuş da Ardahanlı bir yoksul çocuktan, böyle bir edebiyatçı doğmuştu 
   
   Çünkü Cilavuz Köy Enstitüsü'nde okumuştu Akçam... Orada Gorki'yle, Tolstoy'la tanışmış, onlar gibi yazmaya çalışmıştı. Mezun olur olmaz girişti karanlıkla mücadelesine 
   Gazi Eğitim Edebiyat bölümünde öğrencilik... edebiyat öğretmenliği... Sendika başkanlığı... ve Türkiye'de her okur - yazar - düşünürün mecburi durağı 
   Cezaevi... 
   12 Mart'ta tutuklanmış, tartaklanmış, hüküm giymiş, açığa alınmış, meslekten atılmış, gazeteciliğe başlamıştı. Milliyet de dahil pek çok gazetede makaleleriyle duyurdu sesini... 1976'da Türk Dil Kurumu roman ödülünü aldı. Benim kuşağım onu Demokrat gazetesiyle ve kendisi gibi asi oğullarıyla tanıdı. 12 Eylül'de yurtdışına çıktı. Yıllarca sürgün hayatı yaşadı. Ama yaşama ve yazma azmi, ülke sevgisi hiç azalmadı. 
   
   İki ay önce akciğer kanseri teşhisiyle Gazi Hastanesi'ne kaldırılmıştı. 
   En ağır komadan uyandığında bile ilkin kolundaki saatine baktığını söylüyor yakınları... öylesine tutkundu yaşama... 
   Ama küskündü de aynı zamanda... 
   Edebiyat dünyasınca yok sayılmıştı. O alemin himmet çemberine dahil değildi. 
   Ardahan da sahiplenmemişti onu... Ne bir sokağında adı, ne bir caddesinde izi vardı. "Sakıncalı"ydı. Geçen haziran, oğlu Alper'le gittiklerinde, onca yıl uğruna didindiği, okuttuğu, öykülerini yazdığı köylüleri "Bize bi iş bulmadın" diye sitem ettiğinde yıkılmıştı. 
   Köylülerin bezirganlaşmasına, ülkenin gidişatına, aydınlanmanın tıkanışına ve artık kendisini taşıyamayan, yazdırmayan bedenine öfkeliydi öylece döndü Kafdağı'nın ardına... 
   Küskünlüğünü kağıda dökmek oğluna düştü. Ardahan'ın internet sitesinde www.ardahan.org.tr okudum Alper Akçam'ın yazısını 
   "Mücadeleciydi, aykırıydı, yaşam sevinciyle doluydu ve o benim babamdı" diye başlayan satırlarını, "Uğurlar olsun sana Kafdağı'nın çarıklı çocuğu " diye noktalıyordu. 
   Biliyor musunuz bu satırların yazarı, babasından devraldığı bayrakla 26 yıl, Anadolu'nun dört bir yanındaki SSK hastanelerinde doktorluk yapmıştı. 
   
   Neyse boş verelim şimdi bunları 
   Duydunuz mu, Güney Afrika'da bir milletvekili, sevgilisine yazdığı "Özledim" mesajını yanlışlıkla eşine atmış. Galiba boşanacaklarmış. 
   Ne ayıp değil mi 
   
      
   
</TEXT>
</DOC>
