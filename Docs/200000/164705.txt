<DOC>
<DOCNO> 164705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/cemal.html </URL>
<DATE> 2003/06/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Şairin ölümü 
</HEADLINE>
<TEXT>

     Sabah vakti gölün kıyısında oturmuş o şairi düşünüyorum, bir zamanlar intihar eden Lübnanlı Arap şairi... Çünkü onun trajik ölümünde bugün Arap dünyasının yaşadığı çıkmazın ipuçları var. 
     Lut Gölü bir tuhaf. 
     Süt mavisi rengiyle, çıplak, tek ağaçsız, yeşilden yoksun boz çevresiyle, insanı içine çeken, eski deyişle tefekküre daldıran sessizliğiyle gözlerimin önünde hiç kıpırtısız uzanıyor. 
     Kimine göre Ölü Deniz. 
     Canlı varlık yaşamıyor. Çok tuzlu. Kuzeyden Şeria Nehri'nin getirdiği balıklar göle düşer düşmez ölüyor. Dünyanın en derin yeri. Deniz seviyesinin dört yüz metre altında... 
     Güneş yükseldikçe sis iniyor. 
     Gölün üstünde buhar tabakası mı 
     Ya da sıcak basıyor. 
     Lut Gölü hakikaten bir tuhaf 
     Gölün kükürtlü sularına dalmış, o şairi, ülkesi Lübnan İsrail tarafından işgal edilince çaresiz kalan, intihar eden Halil Hawi'yi düşünüyorum. "Araplar nerede .. Neden yardımımıza gelmiyorlar .." diye haykırıp kafasına bir kurşun sıkmış... 
     Tek tük kuş sesleri de Lut Gölü'nün sabah sessizliğini bozamıyor. Bu suların altında iki kent varmış 
     Sodom ve Gomorra. 
     Anımsadınız mı .. 
     Bu dünyada zevku sefaya dalmış, öbür dünyaya değil, bu dünyaya fazla düşkünlük göstermiş bu kentlerin insanları. Kutsal kitaplara göre, yaşadıkları kötülükler nedeniyle gökyüzünden gelen ateşlerle yakılmış, Lut Gölü'nün sularında yitip gitmiş iki şehir de... 
     Karşı kıyılar Batı Şeria. 
     İsrail'in işgali altındaki Filistin toprakları... Salim Jabran'ın, sürgünde yaşayan Filistinli ozanın dizelerini anımsıyorum 
     
     Şairler uzakta ölür, yalnız 
     Kalbinde ve gözlerinde Filistin 
     Kanayıp çiçeklenir ömür boyu. 
     
     Bu hassasiyetleri düşünmeden, hissetmeye çalışmadan, kan ve ateşin hiç eksik olmadığı bu toprakları anlamak güçtür. 
     Massada da karşı kıyılarda 
     Lut Gölü'ne bakan kalyonun üstüne kurulmuş bir kent. Ya da Yahudilerin Massada kompleksi... Yahudiler MS 66 yılında Romalılara karşı ayaklanır. İsyan bastırılır. 967 Yahudi Massada şehrine sığınır. Romalılar şehri kuşatır, bekler. Yahudiler toplu intihar kararı alır. 10 savaşçı, öteki 957 kişiyi öldürür. 10 kişiden 1'i de, öteki 9 kişiyi öldürdükten sonra Massada kalyonunda uçuruma atlayıp intihar eder. 
     Tutsak yaşamak yerine ölüm 
     Yahudiler, direniş ruhu olarak belledikleri Massada'yı hiç unutmazlar. Belki de bu bir tür hiç bitmek bilmeyen güvenlik arayışlarının bir sonucudur. 
     Kudüs'teki Diaspora Müzesi'nin duvarında sürekli dönen kırmızı ışıklı yazıyı anımsıyorum 
     "Ölmeyeceğim, yaşayacağım " 
     Soykırım ve kırımlarla dolu acı bir tarihin içinden geldikleri için kendilerini bir türlü emniyette hissetmeyen Yahudilerin güvenlik arayışı... Bu duyguyu da anlamaya, hissetmeye çalışmadan, bu topraklarda neyin olup bittiğini yerli yerine oturtmak olanaksızdır. 
     Yine o intihar eden şair 
     Lübnanlı Hıristiyan Arap Halil Hawi. 2000 yılı yazında bu coğrafyada dolaşırken elimden düşürmediğim bir kitapta tanımıştım onu. Fuat Ajami'nin "The Dream Palace of the Arabs" yine elimin altında. Arap aydınlarının yüz yıllık öyküsünü, çıkmazlarını, Doğu ile Batı arasındaki bölünmüş entelektüel dünyalarını çok güzel anlatır. 
     Halil Hawi, hem Arap aleminde çok tanınmış bir ozan, hem de Beyrut'taki Amerikan Üniversitesi'nde profesör. İngiltere'de, Cambridge'de okumuş. Bir Arap milliyetçisi. Araplar bugünkü gibi birçok ülkeler bölünmüş değil, büyük bir Arap ulusu halinde yaşasınlar istemiş. 
     Ama beklediği yarınlar gelmemiş 
     6 Haziran 1982'de İsrail Lübnan'ı işgal edince, Araplar da ülkesinin yardımına gelmeyince 62 yaşında ölümü seçmiş. Hayal kırıklıkları intiharı getirmiş... 
     Neydi koca şairin hayali 
     Bir yanda Arap geleneği ve göreneğini muhafaza etmek... Ama öbür yanda ilerlemek için gerekli siyasal ve kültürel değişimi gerçekleştirmek... 
     Bir şiirinde şöyle diyor 
     "Doğu'nun mağaralarından, Doğu'nun bataklıklarından Yeni Doğu'ya doğru..." 
     'Yeni Doğu' arayışı... 
     Ya da Yeni Ortadoğu 
     Bir başka deyişle, Arap dünyasında ekonomik ve siyasal modernleşmenin, yani değişimin kapıları... 
     Lut Gölü'nün kıyısında sessizlik bozulmaya başladı. Anlaşılan gazeteci milleti teşrif etti. Lut Gölü'nü dekor seçen TV platformları kuruluyor, çene yarıştırmak üzere... 
     Dünya Ekonomik Forumu bu kez kendisine mekan olarak Davos'u, İsviçre'nin karlı dağlarını değil, Lut Gölü'nü seçti. Aralarında ABD Dışişleri Bakanı Powell'ın, Türk Dışişleri Bakanı Gül'ün, Ekonomi Bakanı Babacan'ın da bulunduğu bin kişiyi aşkın topluluk birkaç gün Yeni Doğu'yu, Irak'ı, Filistin - İsrail barışını konuşup tartışacak. 
     Trajediye doymayan bu topraklarda dolaşacağım bir hafta boyunca. Savaşı ve barışı anlamaya çalışacağım bir kez daha... 
     İyi pazarlar 
     - 
     Şiir Atlası, Cevat Çapan, Filistin Şiiri, Cumhuriyet Kitap, sayı 636. 
     Fouad Ajami, The Dream Palace Of The Arabs, A Generation's Odyssey, Pantheon Books, New York, 1998. 
     
     

</TEXT>
</DOC>
