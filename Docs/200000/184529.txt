<DOC>
<DOCNO> 184529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun16.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Temyiz davasından sevindiren karar Emine Lawal kurtuldu... 
</HEADLINE>
<TEXT>

     Nijerya'da zina yaptığı gerekçesiyle ölüm cezasına çarptırılan anne Emine Laval 32 , temyiz davasını kazandı. 
     Şeriat mahkemesinin 5 kadısı, Emine Laval hakkında 2002 Mart'ta verilen ölüm cezası kararını reddetti. 
     Mahkeme, reddetme kararına gerekçe olarak, Emine Laval'a, kendisini savunması için yeterli fırsat tanınmadığını gösterdi. 
     Mahkeme kadısı İbrahim Maiangwa, temyiz mahkemesinin kararını okurken, ''Bu mahkemenin görüşü, Şeriat mahkemesinin recm kararının çok yanlış olduğudur ve Emine Laval beraat etmiştir'' dedi. 
     Uluslararası kamuoyunda tepkilere neden olan recm kararıyla ilgili dava, bir yıldan fazladır sürüyordu. 
     Emine Laval, Vesile adındaki kız çocuğunu dünyaya getirdikten sonra, geçen yıl Mart'ta zina yapmakla suçlanmıştı. Bir şeriat mahkemesi, boşandıktan 2 yıl sonra bebek sahibi olan Emine'yi zina yapmaktan suçlu bulmuştu. 
     Kadılar, Emine Laval'ın cezasının infaz edilmesini, bebeğini sütten kesene kadar ertelemişti. 
     Bu arada Laval'ın temyiz duruşması ise iki kez ertelenmişti. Laval'ın 27 Ağustos'ta yapılan üçüncü temyiz davasına bakan mahkemenin baş kadısı Eminu İbrahim, kararı 25 Eylül'e bırakmıştı. 
     Ölüm cezasının onaylanması durumunda, Laval'ın önce federal mahkemeye, son çare olarak da yüksek mahkemeye başvurma olanağı bulunuyordu. 

     
</TEXT>
</DOC>
