<DOC>
<DOCNO> 166518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy04.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Powell'dan destek istedi 
</HEADLINE>
<TEXT>

Dışişleri Bakanı, Kıbrıs'ta çözüm için "Annan Planı'nda değişiklikler yapılmalı" dedi 
     ABDULLAH KARAKUŞ Ankara 

     Dışişleri Bakanı Abdullah Gül, ABD Dışişleri Bakanı Colin Powell'a, Annan Planı'nda bazı değişiklikler yapılması halinde Kıbrıs sorununun çözülebileceği mesajı vererek, "Ancak planda mutlaka değişiklik yapılmalı. ABD'den de destek bekliyoruz" dedi. 
     Gül, KKTC Cumhurbaşkanı Rauf Denktaş'ın "Annan Planı öldü" sözüne rağmen, Ürdün'de yapılan Dünya Ekonomik Forumu'nda bu isteğini Powell'a iletti. Gül, Yunanistan Dışişleri Bakanı Yorgo Papandreu ve Annan'la da görüştüğü toplantılarda, Türkiye'nin Kıbrıs sorununu çözmek için elinden geleni yaptığını kaydetti. 
     
     'Önemli olan mutabakat' 
     Gül, "BM'nin faaliyetlerini takdirle karşılıyoruz. Ancak ortaya çıkan plan tatmin edici değil. Üzerinde kabul edilebilecek değişiklikler yapılırsa niye olmasın Önemli olan değişikliklerin tatmin etmesi ve ortak mutabakata varılması" diye konuştu. Başbakan Recep Tayyip Erdoğan da, kurmaylarıyla yaptığı değerlendirmede AB sürecinde Kıbrıs'ın sürekli Türkiye'nin önüne getirildiğini hatırlattı. Erdoğan, "Bu sorun mutlaka çözülmeli. Biz adımlar atıyoruz ancak karşı tarafın da atması lazım. Yunanistan, AB ülkeleri ve ABD ile sürekli diyalog içinde olmamız lazım" şeklinde konuştu. 
     

</TEXT>
</DOC>
