<DOC>
<DOCNO> 173216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur22.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakola geceyarısı incelemesi... 
</HEADLINE>
<TEXT>

     TBMM İnsan Haklarını İnceleme Komisyonu Başkanvekili ile AK Parti milletvekilleri, işkence yapıldığı iddia edilen İzmir'in Gümüşpala Karakolu'nda geceyarısı incelemede bulundu. 
     Alınan bilgiye göre, TBMM İnsan Haklarını İnceleme Komisyonu Başkanvekili AK Parti Diyarbakır Milletvekili Cavit Torun ile Komisyon Sözcüsü AK Parti Adıyaman Milletvekili Ahmet Faruk Ünsal, saat 01.00'de Karşıyaka İlçe Emniyet Müdürlüğü'ne bağlı Gümüşpala Karakolu'na geldi. Aniden geldikleri karakolda inceleme yapan milletvekilleri, nezarethaneyi gezerek polislerden bilgi aldılar. 
     Milletvekilleri Torun ile Ünsal, karakolun gözaltı kayıtlarını, bazı zanlıların ifade tutanaklarını, bu ifadelerin avukat nezaretinde alınıp alınmadığını ve CMUK ile ilgili şartların yerine getirilip getirilmediğini incelediler. 
     Gümüşpala Karakolu'nda yaklaşık 1 saat kalan milletvekilleri, incelemelerinin tamamlanmasının ardından ayrıldılar. 
     A.A muhabirinin görüştüğü TBMM İnsan Haklarını İnceleme Komisyonu Sözcüsü AK Parti Adıyaman Milletvekili Ahmet Faruk Ünsal, karakolda gözaltına alınan zanlıların avukat nezaretinde ifadelerinin alınmasıyla ilgili bazı aksaklıklar bulunduğunu belirterek şöyle konuştu 
     ''Bazı zanlı ifadelerinin, CMUK'a uygun şekilde avukat nezaretinde alınmadığını gördük. İddiaların dayanağını oluşturan, bu uygulamadır ve ihmal edilebilecek bir aksaklık değildir. Gözaltı öncesi ve sonrasında, zanlıların doktor raporunun alınma zorunluluğu vardır. Bazı zanlıların doktor raporlarının da Adalet ve İçişleri bakanlıklarının formatına uygun şekilde alınmamış olduğunu tespit ettik.'' AK Parti Milletvekili Ünsal, gördükleri eksiklikleri, rapor halinde İnsan Haklarını İnceleme Komisyonu'na sunacaklarını kaydetti. 
     
</TEXT>
</DOC>
