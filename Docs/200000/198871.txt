<DOC>
<DOCNO> 198871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur08.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvandan insana organ nakli üzerine çalışıyorlar... 
</HEADLINE>
<TEXT>

     Türk bilim adamlarının, organ bağışının yetersizliği nedeniyle, hayvandan insana organ nakli üzerinde çalışmalara ağırlık verdiği bildirildi. 
     Ankara Üniversitesi Tıp Fakültesi İbni Sina Hastanesi Genel Cerrahi Anabilim Dalı Öğretim Üyesi Prof. Dr. Sadık Ersöz, AA muhabirine, havyandan insana organ nakli konusunda yapılan son çalışmalar hakkında açıklamalarda bulundu. 
     Nakillerde organ bulma konusunda sıkıntı yaşandığını, organlarını bağışlayanların sayısının organ ihtiyacını karşılamaya yetmediğini söyleyen Prof. Dr. Ersöz, bu nedenle bilim adamlarının, yeni alternatifler üzerinde çalıştıklarını ifade etti. 
     
     MAYMUN MU, DOMUZ MU 
     Ersöz, genetik ve verisel olarak insanlara en yakın hayvanların maymunlar olduğunu, fakat bir organın kullanılması için yalnızca genetik yatkınlık değil, bu organın yeterli ve süratli şekilde bulunabilmesinin de önemli olduğunu vurguladı. 
     Maymunların üremesinin düşük olduğunu, bu nedenle genetik olarak insana yakın gözüken, organ anatomik yapıları insanlara benzeyen domuzlar üzerinde çalışmalara hız verildiğini bildiren Ersöz, şunları kaydetti 
     ''İnsanların ya da diğer hayvanların bir organını başka birine taktığınız zaman, bunun kendinden ya da yabancı olduğunu algılamasını sağlayan bazı protein şifreleri var. İnsanlarda, hücrelerin büyük çoğunluğu akrabalarda bile farklılık gösteriyor. Akrabalık uzaklaştıkça, hele hele hayvanlara geçtiğiniz zaman daha da uyumsuzluk oluyor. Şu andaki çalışmalar, kabaca, uyumun sağlanması için hayvanlardaki şifrelerin değiştirilebilmesi.'' Prof. Dr. Ersöz, organların vücuda uyumunu sağlamak için özel yetiştirilen domuzların organlarının nakledileceğini, bunun da vücudun organı reddetme olasılığını ortadan kaldıracağını belirtti. 
     Ersöz, hayvanların organlarında yapılacak genetik değişiklik sayesinde, organların, insana nakledildiğinde hiçbir zorluk çekmeden adapte olabileceğini söyledi. 
     
     ''1 YIL İÇİNDE SONUÇLANIR'' 
     İnsanın karaciğeri ile domuzların karaciğeri arasında yüzde 1-2 gibi sayılarla ifade edilebilecek farklar bulunduğunu, birçok hayvan için de aynı durumun mümkün olduğunu vurgulayan Ersöz, domuzların anne karnında genetik yapısını insanla denkleştirip, ondan alınan organları nakletme konusunda çalışmaların devam ettiğini bildirdi. 
     Prof. Dr. Ersöz, 6 veya 1 yıl içinde domuzların organlarının insana nakledilebilecek duruma getirilebileceğini kaydetti. 
     Bu konuda Ankara Üniversitesi'nde Gastroenteroloji bölümü ile yürüttükleri çalışmalar bulunduğunu söyleyen Ersöz, ''İleride oluşturulan domuz çiftliklerinde kısa sürede domuzlara istenilen özellikler verilebilecek ve domuzlardan alınan organlar insanlara nakledilebilecek. Bizim jenerasyonun cerrahları bunu yapabilecek'' diye konuştu. 
     Ersöz, deneysel aşamada sürdürülen çiftliklerde domuzların genetik yapısının hastaya uygun hale getirilmesi ve naklin gerçekleştirilmesi işleminin ilk yapılması ile insanlığın hizmetine sunulması arasında 15-20 yıllık bir sürenin geçebileceğini de belirtti. 
     
</TEXT>
</DOC>
