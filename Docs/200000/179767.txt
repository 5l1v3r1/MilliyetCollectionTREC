<DOC>
<DOCNO> 179767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko05.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı rekora koşuyor... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, bu yılın Ocak-Ağustos döneminde yüzde 59.3 oranında artarak 4.5 milyar doları aştı. 
     Sektör, 8 ayda yakaladığı bu başarı ile 4.8 milyar dolar olan geçen yılın toplam otomotiv ihracatına yaklaştı. 
     İhracat kalemleri arasında yan sanayii, yılın ilk 8 ayında yüzde 27.9 oranında artarak 1 milyar 540 milyon 740 bin dolar ile ilk sırada yer alırken, bunu 1 milyar 296 milyon 471 bin dolar ile binek otomobiller, 721 milyon 993 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtlarında gerçekleşirken, sadece hava ve uzay taşıtları ile özel amaçlı diğer çekicilerin ihracatında gerileme yaşandı. 
     Ocak-Ağustos döneminde, yüzde 59.3'lük artışla 4 milyar 505 milyon 547 bin dolara yükselen ihracat, geçen yılın aynı döneminde ise 2 milyar 828 milyon 297 bin dolarda kalmıştı. 
     Ağustos'ta yüzde yüzde 67 oranında artarak 499 milyon 315 bin doları bulan ihracat, geçen yılın aynı ayında 298 milyon 775 bin dolar olarak gerçekleşmişti. İhracat, Ocak'ta yüzde 69.5, Şubat'ta yüzde 37.4, Mart'ta yüzde 52.2, Nisan'da yüzde 80.2, Mayıs'ta 42.9, Haziran'da yüzde 67.6, Temmuz'da da yüzde 60.4 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     OTOMOTİV AB'YE ÇALIŞIYOR 
     Sektör, yılın 8 ayında 14 serbest bölgenin yanı sıra, 162 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 46.2'lik artışla 768 milyon 926 bin dolar ile ilk sırada yer alırken, bu ülkeyi İtalya, Fransa, İspanya ve İngiltere izledi. 
     Sektör, bu dönemde Melilla, Cebeli Tarık, San Marino, Tacikistan, Gambiya, Orta Afrika Cumhuriyeti, Burundi, Botsvana, Swazıland, El Salvador, İngiliz Virjin Adaları, Filistin, Guyana, Burma Birmanya , Fransız Polinezyası, Marshall Adaları ile TÜBİTAK, Adana Yumurtalık, Trakya ve Kocaeli serbest bölgelerine ilk kez ihracat yaptı. 
     
</TEXT>
</DOC>
