<DOC>
<DOCNO> 159665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun02.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkin Wolfowitz Kitle imha silahları nedenlerden biriydi... 
</HEADLINE>
<TEXT>

     ABD Savunma Bakan Yardımcısı Paul Wolfowitz, Irak'ın elinde olduğu iddia edilen kitle imha silahlarının, ABD öncülüğündeki müttefik kuvvetlerce bu ülkeye karşı başlatılan savaşın nedenlerinden sadece biri olduğunu söyledi. 
     Wolfowitz, Vanity Fair dergisinin Temmuz sayısında yer alan demecinde, ''Bürokratik nedenlerle sadece kitle imha silahlarını gündeme getirdik. Çünkü bu herkesin üzerinde mutabık kalabileceği bir sebepti'' diye konuştu. 
     Dergide yer alan haber yorumda, Wolfowitz'in Irak'ın işgaline başka bir gerekçe olarak, Saddam Hüseyin rejiminin devrilmesinin ABD'nin Suudi Arabistan'da bulunan kuvvetlerini çekmesine olanak sağlayacak olmasını gösterdiği belirtildi. 
     Wolfowitz'in ''Sadece Suudilerin üzerindeki yükü kaldırmak bile daha barışçı bir Ortadoğu'ya giden kapıyı açacak'' şeklindeki sözlerine yer veren dergi, Wolfowitz'in bu sözlerinden günler sonra El Kaide örgütünün, Suudi Arabistan'ın başkenti Riyad ve Fas'ın Casablanca kentinde düzenlediği bombalı intihar saldırılarında toplam 75 kişinin hayatını kaybettiğine dikkati çekti. 
     
</TEXT>
</DOC>
