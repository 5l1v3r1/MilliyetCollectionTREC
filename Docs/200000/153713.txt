<DOC>
<DOCNO> 153713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun23.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS'tan iyileşen hastaların akciğerlerinde hasar tespit edildi 
</HEADLINE>
<TEXT>

     Dünya genelinde ölümlere neden olan ve tedavisi henüz bulunamayan Akut Solunum Yetmezliği Sendromu'nun SARS önünü almaya çalışan Hong Kong'lu doktorlar, iyileşen bazı hastaların akciğerlerinde hasar tespit ettiler. 
     Salgının en çok can aldığı Hong Kong'da, yetkililerin, hastalığı yenen 12 kişinin akciğerlerinde hasar tespit edildiğini açıklaması, tedavi yollarının açılmasının ümit edildiği bir dönemde şok etkisi yarattı. 
     Akciğerdeki hasar veya fibrozisin, akciğerin oksijen taşıyamadığında ve dokuları öldüğünde ortaya çıktığı belirtiliyor. 
     Ancak hasarın, SARS'dan mı kaynaklandığı yoksa tedavi sürecinde uygulanan ilaçların yan etkisi mi olduğu bilinmiyor. 
     Hasarın, iyileştiği düşünülen hastalarda nasıl gelişim göstereceği sorusunun da henüz cevabı olmadığı belirtiliyor. 
     Hong Kong'un en büyük hastanesi olan Prince Of Wales'den taburcu olan 20 hasta üzerinde incelemelerde bulunan Profesör Anil Ahuja, hastalardan birinin akciğerinde hasara rastlandığını belirtti. 
     Ahuja, hastalara yüksek dozda steroid ve oksijen verdiklerini ve bunun akciğerde değişime yol açma ihtimali bulunduğunu söyledi. 
     Doktor Gregory Antonio da, bazı hastaların akciğerlerinde, yara halini alması muhtemel hasarlar bulunduğunu kaydetti. 
     Hasarın büyük olduğu hastaların kalkarken, otururken ve merdiven çıkarken zorlanabileceklerini belirten Antonio, ''Hasarın, sonradan yaraya dönüşmesi büyük ihtimal'' dedi. 
     




</TEXT>
</DOC>
