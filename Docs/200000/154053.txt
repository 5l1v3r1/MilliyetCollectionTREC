<DOC>
<DOCNO> 154053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo20.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Washington, ülkesine döndü... 
</HEADLINE>
<TEXT>

     Geçirdiği kalp damar rahatsızlığıyla ilgili aldığı raporları dün Fenerbahçe Kulübü'ne ileten Washington, bugün ülkesine döndü. 
     Atatürk Havalimanı'nda bir açıklama yapan Brezilyalı futbolcu, dün kulüp başkanı Aziz Yıldırım ve yönetici Mahmut Uslu ile görüştüğünü belirterek, Brezilya'dan aldığı doktor raporunu ilettiğini, ancak Fenerbahçe'nin ABD'den alınmış rapor istediğini söyledi. 
     Fenerbahçe'de oynamak istediğini ifade eden Washington, kulübün kendisini serbest bırakması durumunda bir başka takımla da anlaşabileceğini bildirdi. 
     Brezilyalı futbolcu, Fenerbahçe'nin ligdeki durumunu da değerlendirerek, ''Fenerbahçe, şampiyonluktan uzaklaştığı için çok üzülüyorum. Takım içinde çok iyi oyuncular olan Revivo, Serhat ve Ortega'nın ayrılması düşüşe neden oldu'' diye konuştu. 
     Fenerbahçe'den parasını alamadığı yönünde çıkan haberleri de eleştiren Brezilyalı futbolcu, ''Bu önemli değil. Önemli olan benim yeniden takımda oynamam. Fenerbahçe Kulübü'nü bu konuyla ilgili herhangi bir yere şikayet etmedim'' dedi. 
     Bu arada sarı-lacivertli kulüpten yapılan açıklamada, Washington'un Brezilya ve ABD'deki Mayo Kliniği'nden aldığı raporları yöneticilere ilettiği belirtilerek, ''Washington, bundan sonraki aşamada Mayo Kliniği'nde son bir kontrolden geçecek ve alınacak bulgulara göre gerekli değerlendirme sağlık kurulumuz tarafından yapılacaktır'' denildi. 
     




</TEXT>
</DOC>
