<DOC>
<DOCNO> 156428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo14.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç artroskopi oldu, 5 ay yok... 
</HEADLINE>
<TEXT>

     Galatasaray'ın Gençlerbirliği ile yaptığı maçta sol dizinden sakatlanan Elvir Baliç, bugün cerrahi operasyondan geçti. 
     Bakırköy Acıbadem Hastanesi'nde, Prof. Dr. Ömer Taşer tarafından gerçekleştirilen ve yaklaşık 3 saat süren operasyonda sarı-kırmızılı futbolcuya, menüsküs ve ön çapraz bağındaki yırtıklar nedeniyle artroskopi yapıldı. 
     Operasyonu gerçekleştiren Prof. Dr. Ömer Taşer, gazetecilere yaptığı açıklamada, Baliç'in aynı bölgesinden daha önce geçirdiği ameliyat sonrası rahatsızlığının devam ettiğini ve Gençlerbirliği maçında da menüsküsünün yırtılarak, dizini kilitlediğini kaydederek, ''Menüsküs yırtığını tamir ettik. Ön çapraz bağı yırtığını da kendi diz tendonunu kullanarak tamir ettik'' dedi. 
     Baliç'in yaklaşık 4,5-5 ay sonra, çok iyi çalışması halinde de en erken 4 ay sonra sahalara dönebileceğini ifade eden Prof. Dr. Taşer, ''Dizinde düşündüğümüzden daha az tahribat bulduk. İyileştikten sonra, bu ameliyat performansını etkilemeyecektir. Perşembe günü kendisini taburcu edeceğiz. 2-3 ay sonra koşulara başlayabilir'' diye konuştu. 
     Prof. Dr. Taşer, Baliç'in daha önce yurtdışında geçirdiği çapraz bağ ameliyatının başarısız yapıldığını da vurgulayarak, ''Maalesef bir önceki ameliyat iyi geçmemiş ve kadavra doku kullanılmış. Kadavra dokunun ileride sorun çıkarma riski çok daha fazla. Biz de zaten 8 yıldır bu yöntemi kullanmıyoruz. O bölgeyi de yeniden tamir ettik. İyileştikten sonra dizi eskisinden daha iyi olacak'' dedi. 
     Baliç ise artroskopi öncesi yaptığı açıklamada, çok talihsiz bir sakatlık geçirdiğini belirterek, ''Formumun zirvesindeyken böyle bir sakatlık geçirmek beni çok fazla üzdü. Umarım ameliyattan sonra eskisinden daha iyi olur ve sahalara dönerim. Bu biraz da benim elimde. Kendime çok iyi bakıp, bir an önce sahalara sağlıklı olarak dönmek istiyorum'' diye konuştu. 
     
</TEXT>
</DOC>
