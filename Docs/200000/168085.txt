<DOC>
<DOCNO> 168085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur01.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'daki orman yangını kontrol altına alındı 
</HEADLINE>
<TEXT>

     Muğla'nın Marmaris ilçesinde küçük bir bölgede çıkan ve 200 hektar alana yayılan orman yangınını söndürme çalışmaları sürerken, Bodrum'daki yangının kontrol altına alındığı bildirildi. 
     Muğla Orman Bölge Müdürlüğü'nden alınan bilgiye göre, Marmaris'teki orman yangını rüzgarın da etkisiyle yayılarak kuzey ve güneyde devam ediyor. 
     Havanın kararması nedeniyle söndürme çalışmalarına uçaklar katılmazken, dozerler, arozözler ve orman ekipleri aralıksız görev yapıyor. 
     Yangının tehdit ettiği Orhaniye ve Keçibükü köyleri tahliye edilirken, Osmaniye köyü sakinlerinin de uyarıldığı, köyü boşaltmaları istendiği bildirildi. 
     Öte yandan, Bodrum'da çıkan orman yangınının tamamen kontrol altına alındığı ve soğutma çalışmalarının sürdürüldüğü öğrenildi. 
     Her iki bölgedeki yangında da ölen veya yaralanan olmadığı belirtildi. 
     
</TEXT>
</DOC>
