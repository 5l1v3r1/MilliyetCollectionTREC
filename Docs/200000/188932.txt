<DOC>
<DOCNO> 188932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/spo04.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayret bir şey 2-3 
</HEADLINE>
<TEXT>

   Villarreal karşısında kaçırdığı fırsatlardan sonra iki şok gol gören Trabzon, Gökdeniz ve Fatih Tekke ile yakaladığı şansı kullanamadı 
      
   UEFA'ya veda 
   KARADENİZ ekibi, 1539 gün sonra H.Avni Aker Stadı'nda çıktığı Avrupa sahnesine veda etti. İspanya'da golsüz berabere kaldığı Villarreal karşısında ilk yarıda baskılı bir futbol ortaya koyan, iki net gol pozisyonu yakalayan Bordo - Mavililer, ikinci devrenin başında da bir fırsattan yararlanamadı. Villarreal, daha sonra kontrolü ele aldı, Anderson ve Jose Mari'nin golleriyle 2 - 0 üstünlüğü yakaladı. 
   
   Jose Mari farkı 
   BORDO-Mavililer, peş peşe gelen gollerin ardından rakip kaleyi ablukaya aldı, 72'de Gökdeniz takımını uykudan uyandırdı. 82. dakikada bu kez Fatih Tekke sahne aldı, ikinci tur için temsilcimiz umutlandı. Trabzon tüm riskleri göze alıp, gol için bastırmaya başladı. Villarreal, yarı sahamızdaki anlaşmazlığı iyi değerlendirip, 89'da Jose Mari'nin golüyle umutlarımızı tüketti. 
   
   Aybaba'ya tepki    TRABZONSPORLU taraftarlar, maçın 63. dakikasında Mehmet Yılmaz'ın yerine Augustine'yi oyuna alan Samet Aybaba'yı protesto etti ve uzun süre tepki gösterdi. Maçtan sonra hayal kırıklığı yaşayan Aybaba, "Eğer ilk golü biz atmış olsaydık herşey çok farklı olacaktı. Basit goller yedik. Skoru 2 - 2'ye getirdikten sonra yine basit bir hata yaptık" diye konuştu. 
   SAMET Aybaba, Maxim'i sağ kanatta rakibin hızını kesmek için oynattığını dile getirdi. Tecrübeli hoca şunları söyledi "Gökdeniz'e de Somers'e destek olsun ve hızlı atak geliştirsin diye sola kaydırdım. Ne yazık ki istediklerim olmadı. Düşündüklerimizi sahaya yansıtamadık. Üzgünüz, artık lige bakacağız. Taraftarlarımıza özlenen turu hediye etmek isterdik." 
   
   Kritik    Ah hoca, vah hoca    FUAT ERCAN 

   Böylesine bir maçta, böyle bir skorla, bu rakibe tur resmen hediye ediliyorsa, bunun tek sorumlusu alınsa da Samet Aybaba'dır, darılsa da... 
   Rakibin gücü ortada... İlk maçta neredeyse tek kale oynamış, Trabzonspor'u biraz şansı, sonra da ilahlar kurtarmıştı. Ayrıca tipik bir deplasman takımı olduğu ve rakip sahada çok daha rahat, skora giden oyun oynadığı çoluk - çocuk tarafından bile biliniyordu. Durum böyleyken bu nasıl bir taktik, bu nasıl bir oyun anlayışıdır. Elinde, ikinci yarıya ayna olabilecek net görüntü, Trabzonspor'un aksayan her yönü varken, Hüseyin'i inatla 90 dakika sahada tutmanın mantığını anlamak mümkün değildi. Orta saha, rakipten pres yediği dakikada "çil yavrusu" gibi dağılıp, hata üstüne hata yaparken, başrolde hep Hüseyin vardı. Rakibe kaptırdığı toplar bir yana, ilk yarıda Guayre'nin önüne "al da at" dercesine öyle bir top bıraktı ki, tribünlerin yüreği ağzına geldi. 
   Golsüz kapanan ilk yarının ardından Samet Aybaba'nın gerekli önlemleri alıp ikinci yarıya başlayacağını sananlar fena halde yanıldılar. Golsüzlüğün iki takımın da işine yaramayacağı bilinci içindeki Villarreal, forvetini yetenekli oyuncusu Anderson ile desteklerken, Aybaba ne hikmetse böyle bir önleme gerek duymamıştı. Kadrosunda hücum gücü çok yüksek Yattara ve Augustine gibi iki önemli silahı varken, beraberliğe razı oyun anlayışına devam etti. 
   İlk yarıyı Trabzonspor'u uyutarak geçiren Villarreal, ikinci yarıda gerçek oyun planını devreye soktu ve Trabzon'un üstüne gitmeye başladı. Bu baskılar çok geçmeden golleri de getirdi. Kalesinde gördüğü bu gollerle kendisine gelebilen ve sahada hatalı bir kadro ile devam ettiğini farkeden Aybaba, Yattara ve Augustine'i oyuna alarak, dün gecenin en olumlu tek kararını verdi. Orta sahasına hareket gelen ve forveti güçlenen Trabzonspor, Gökdeniz ve Fatih Tekke ile skorda dengeyi sağladıysa da, Jose Mari'nin son dakika golüne engel olamayınca Avrupa'ya veda etmek zorunda kaldı. 
   Böylesine zor bir sınavda tribünleri boş bırakarak takımlarını yalnızlığa iten Trabzonspor taraftarlarının bu tavrı ise kafalarda soru işareti yarattı. 
   
   
</TEXT>
</DOC>
