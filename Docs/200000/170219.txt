<DOC>
<DOCNO> 170219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko22.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepfıstığında şampiyon Şanlıurfa... 
</HEADLINE>
<TEXT>

     Şanlıurfa Köy Hizmetleri Araştırma Enstitüsü Müdürü Dr. Abdulkadir Sürücü, 18 milyon fıstık ağacı bulunan Şanlıurfa'da, antepfıstığı rekoltesinin 25 bin ton dolayında olduğunu belirterek, ''Geliştirdiğimiz bir yöntemle, hasat sırasında traktörün fıstık ağaçlarına zararını azami düzeye indirdik'' dedi. 
     Dr. Sürücü, fıstık ağaçlarının iki yılda bir ürün verdiğini ve Şanlıurfa'nın antepfıstığı üretiminde Türkiye'de ilk sırada bulunduğunu söyledi. 
     Türkiye'nin yıllık antepfıstığı üretiminin 50 bin ton dolayında olduğunu, bunun 40 bin tonunun Şanlıurfa ve Gaziantep'te üretildiğini belirten Dr.Sürücü, şöyle konuştu 
     ''Türkiye'de yaklaşık 55 milyon fıstık ağacı bulunuyor. 18 milyon fıstık ağacı bulunan Şanlıurfa'da, antepfıstığı rekoltesi 25 bin ton dolayındadır. Bu miktar Gaziantep'te 15 bin ton civarında bulunuyor. Yani Türkiye fıstık üretiminin yüzde 85'i Şanlıurfa ve Gaziantep'te gerçekleşiyor.'' Dr. Sürücü, enstitülerinin, asli görevlerinin dışında çiftçiler ve ilgili kurum ve kuruluşlarla bazı projeler geliştirdiğini de ifade ederek, şöyle devam etti 
     ''Meyve ağaçlarının özellikle de fıstık ağaçlarında sürüm büyük bir sorundur. Çiftçi, bahçesini sürmek için ağaçları alttan fazla miktarda budayarak ağacın eteklerini yukarı doğru kaldırmaktadır. Bu da ağacın küçük kalmasına ve ve fazla verim veren etek dallarının kesilmesine sebep olmaktadır. Bunun önüne geçmek için hem kuvvetli hem de küçük bir traktör gerekliydi. Kuvvetli küçük ve ağaçların etek dallarını kendisi kaldırıp ağaç altında geçen bir traktör olması gerekmekteydi. Bunu düşünerek Şanlıurfa Halfeti ilçesi Külünçe Köyü'nde çiftçinin 178 Massey Ferguson traktöründe, bazı değişiklikler yaptık ve traktörü küçülttük. Yanlarına da ek bir aparat yaparak, etek dalların kaldırılmasını ve traktörün ağaç altından geçmesini sağladık. Yani, geliştirdiğim bir yöntemle, hasat sırasında traktörün fıstık ağaçlarına zararını azami düzeye indirdik.'' 
     
</TEXT>
</DOC>
