<DOC>
<DOCNO> 162371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/bbas.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
POTADA FİNALİN FİNALİ 
</HEADLINE>
<TEXT>

Basketbolda bu sezonun şampiyonu bugün belli olacak. Ülker ile Efes Pilsen serinin son maçında Ahmet Cömert Salonu’nda 17.30’da karşılaşacak. Son iki maçı Ülker kazanmıştı 
     Keseratar - Şahin ikilisi 
     BASKETBOLDA 2002 - 2003 sezonu play - off final serisinde Ülkerspor ile Efes Pilsen son kozlarını bu akşam oynayacaklar. Her iki takımın da ikişer galibiyet aldığı ve 3 - 3’lük eşitliğin sürdüğü seride, bu akşam kazanacak taraf, şampiyonluk ipini göğüsleyecek. Ahmet Cömert Salonu’ndaki karşılaşma saat 17.30’da başlayacak ve TRT 2’den naklen yayınlanacak. Müsabakayı Mehmet Keseratar - Tolga Şahin hakem ikilisi yönetecek. 
     
     Cezalılar oynuyor 
     ÜLKERSPOR coachu Tolga Öngören, "Seriyi buraya kadar getirdik. Şampiyonluğu sonuna kadar kovalayacağız" derken, Efes Pilsen coachu Oktay Mahmuti ise "Bu son şansımız. En iyi şekilde değerlendirmeye çalışacağız. Kaya’nın cezasının bitmesi de önemli bir avantaj" diye konuştu. "Finalin finali" olacak maçtan Efes galip ayrılırsa 10. kez, Ülker mutlu sona ulaşırsa 4. kez şampiyonluk kupasına uzanmış olacak. 
     
Ülker’e sert yanıt      BASKETBOL Federasyonu, Ülkerspor’un hakem Mehmet Keseratar’a itiraz etmesine tepki gösterdi. Federasyondan yapılan yazılı açıklamada, "Mehmet Keseratar, sayılı FIBA hakemlerimizden birisidir. Federasyonumuz ve hakemlerimiz tüm müsabakaların seyir zevkine uygun ve eşit koşullarda yönetilmesi için büyük çaba göstermektedir. Bu çabaya kulüplerimizin göstereceği saygı, başarılarımızı sürekli kılacaktır" denildi. 
     
Efes de kızdı      EFES Pilsen, Ülker’in Mehmet Keseratar’a gösterdiği tepkiyi, "Hayret ve üzüntü verici" olarak buldu. Kulüpten yapılan açıklamada, "Ülkerspor’un bu tepkisini, maçın hakemlerini baskı altına alma amacına yönelik, spor ahlakına aykırı bir davranış olarak değerlendiriyoruz. Bu açıklamayı, Ülker’in son günlerde gerek saha içinde, gerekse saha dışında giderek artan agresif, sportmenliğe yakışmayan davranışlarının bir uzantısı olarak görüyor ve kınıyoruz" denildi. 
     

</TEXT>
</DOC>
