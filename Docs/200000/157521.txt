<DOC>
<DOCNO> 157521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur16.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da yemekler güneşle pişiyor... 
</HEADLINE>
<TEXT>

     Adana'da, hava sıcaklıklarının artmasıyla birlikte güneşte yemek pişirmeye de ilgi artıyor. Özel geliştirilmiş ''Güneş Ocağı'' sistemi ile büyük tasarruf sağlanabiliyor. 
     Çukurova Üniversitesi Çevre Sorunları Araştırma ve Uygulama Merkezi ÇESAM Müdürü Prof. Dr. Hunay Evliya, Sepici Mahallesi'ndeki bir evin damında düzenlenen eğitim çalışması sırasında yaptığı konuşmada, ev hanımlara güneşte yemek pişirmenin, çevresel ve ekonomik boyutlarını anlattı. 
     Evliya, güneşte yemek pişirme sayesinde fosil yakıtlardan tasarruf sağlandığı gibi bunun neden olduğu havadaki sera gazı oranının da düştüğünü ve böylece çevrenin korunduğunu söyledi. Evliya, ''Yılın 300 günü güneşli olan Adana'da, bu imkanı herkes kullanmalı'' dedi. 
     Seyhan Rotary Kulübü Güneşte Yemek Pişirme Eğitim Komisyonu Üyesi Bülent Akyürekli ise 2001 yılından bu yana hiçbir kar amacı gütmeksizin destekledikleri bu çalışmaların ilgi görmesinin kendilerine daha fazla güç verdiğni söyledi. 
     Akyürekli, bugüne kadar yaklaşık 500 kişiye eğitim verdiklerini belirterek, ''Güneşte yemek pişirmenin inceliklerini anlattıkça güneş ocağı tercih edenlerin sayısı da artıyor'' dedi. 
     Akyürekli, bu yaz Adıyaman'a da giderek, Kahta ve Besni'de tarlalarda çalışan hanımlara da güneşte yemek pişirmeyi anlatacaklarını sözlerine ekledi. 
     Dış yüzeyi siyaha boyanmış alimünyum tencere, şefaf bir fırın poşeti ile alimunyum folyadan oluşan güneş ocağının tüm maliyetinin 12 milyon lira olduğu, kullanım ömrünün tamamlanacağı 3 yıllık sürede tüpgazdan büyük tasarruf sağlandığı kaydedildi. 
     Eğitim çalışmasında, 4 tenceredeki pilav, sarma, dolma ve piliçten oluşan yemekler yaklaşık 2-2,5 saatte pişirilerek, kursiyerlere ikram edildi. 
     
</TEXT>
</DOC>
