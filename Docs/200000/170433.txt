<DOC>
<DOCNO> 170433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur04.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Monica Belluci savaş yüzünden Türkiye'ye gelmedi... 
</HEADLINE>
<TEXT>

     Matrix filmindeki başrolüyle ününe ün katan ünlü İtalyan aktris Monica Bellucci'nin başrolünü üstlendiği ''Gizli Ajan'' filminin Antalya'da yapılacak çekimleri, Irak savaşı yüzünden iptal edildi. 
     Sigorta şirketinin savaş ihtimali yüzünden Türkiye çekimlerine izin vermemesi nedeniyle, ünlü Fransız yönetmen Frederic Schoendoerffer, filmi Antalya yerine Fas'ın Kazablanka kentinde çekti. 
     Monica Bellucci'nin Fransız aktör Vincent Crochon Cassel'le başrollerini paylaştığı ''Gizli Ajan'' adlı filmin bazı bölümlerinin Antalya'da çekilmesi için, Chauve Sovirs adlı firma, ocak ayında Kültür Bakanlığı'na başvurarak izin istedi. Ancak, bakanlıktaki bürokratik işlemler nedeniyle, mayıs ayında çekilmesi planlanan film için izin, nisan ayında çıktı. 
     Bu arada, sigorta şirketi, ABD'nin Irak'a yönelik operasyonunun başlaması üzerine, ''herhangi bir problem olduğunda karşılayamayacağı'' gerekçesiyle, Türkiye'de çekim yapılmasına izin vermedi. Filmin Türkiye'deki faaliyetlerini yürüten firma yetkililerinin Türkiye'nin güvenli bir ülke olduğu yolundaki ikna çabaları ve yazışmaları da bir sonuç vermedi. Bunun üzerine filmin Antalya çekimleri iptal edilerek, Fas'ın Kazablanka kentinde yapıldı. 
     İki Fransız ajanın aşk hikayesi çerçevesinde başlarından geçenlerin anlatıldığı filmin bazı önemli sahneleri, Antalya Limanı, Kebapçılar Çarşısı ile Kemer Marina ve plajında çekilecekti. 
     
     SAVAŞIN VURDUĞU DİĞER FİLMLER 

     Öte yandan, ünlü aktör Brad Pitt'in Fas'ta yapılması planlanan ''Troy'' adlı filminin çekimleri, savaş korkusu yüzünden ertelenmiş, çekimler Irak Savaşı'nın ardından yeniden başlamıştı. 
     Savaş meydanlarının korkusuz kahramanı ''Cesur Yürek'' Aktör Mel Gibson'ın ''Mad Max'' adlı filminin bu ay Afrika ülkesi Namibia'da başlayacak çekimleri de savaş korkusu yüzünden ertelendi. 
     
</TEXT>
</DOC>
