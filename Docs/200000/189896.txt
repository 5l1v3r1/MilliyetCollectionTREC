<DOC>
<DOCNO> 189896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko27.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen, kurlardaki artıştan memnun... 
</HEADLINE>
<TEXT>

     Devlet Bakanı Kürşad Tüzmen, kurlardaki yükselişin ithalat ve ihracat açısından olumlu bir gelişme olduğunu ifade ederek, ''Ben zaman içinde dengelerin yerine oturacağına inandım. Şimdi o noktaya doğru ilerliyoruz'' dedi. 
     Tüzmen, WEPZA tarafından düzenlenen ''Ticaret Kapasitesinin Geliştirilmesinde Serbest Bölgelerin Rolü'' konulu konferans çıkışında gazetecilerin döviz kurundaki yükselişe ilişkin sorusunu yanıtlarken, Türk Lirası'nın yatırım aracı olmaktan çıkarılması gerektiğini daha önce söylediklerini anımsattı. Tüzmen, şöyle devam etti 
     ''Ekonomide mutlaka denge noktalarının tekrar tesis edileceğini de söylemiştik. Olumlu bir gelişme Türkiye ithalatı ve ihracatı açısından. Sonunda aklın yolu bir, herkes aynı noktada buluşuyor. Özellikle ihracatçılarımızın yurtdışı pazarlarda son derece özverili bir şekilde tutunmaya çalıştıklarını görüyorsunuz. Biz söylemiştik kur biraz daha sevimli olursa işimiz kolay olur diye. Çünkü bu yıl gerçekten ihracatta çok ciddi bir ivme var.'' Kürşad Tüzmen bir gazetecinin kur tahminini sorması üzerine de, dış ticaretten sorumlu bakanların hiçbir zaman yerli para birimlerinin aniden, çok fazla ve açıklanamayacak şekilde değer kazanmasından hoşnut olmayacaklarını belirterek, ''Ben zaman içinde dengelerin yerine oturacağına inandım. Şimdi o noktaya doğru ilerliyoruz'' dedi. 
     
     10 BİN DOLAR SINIRLAMASI GÖZDEN GEÇİRİLMELİ 
     Tüzmen, Irak'tan alacaklı işadamlarının hakedişlerinin ülke dışına çıkışında 10 bin dolar sınır getirilmesine ilişkin değerlendirmesinin sorulması üzerine de, olayın duyum aşamasında iken Dış Ticaret Müsteşarlığı'ndan yetkililerin devreye girdiğini, ayrıca Dışişleri Bakanlığı'nın çalışmalarını sürdürdüğünü söyledi. Tüzmen, ''Bu bir olumsuz gelişmedir. Bunun tekrar gözden geçirilmesi gerekmektedir. Önümüzdeki günlerde tekrar gözden geçirilerek çözüme kavuşturulacaktır'' dedi. 
     Tüzmen, bir gazetecinin savaştan önce Irak'la ticaret hacminin 4 milyar dolar olacağı beklentisini anımsatması üzerine de, bu rakamın ancak 1 milyar doları bulabileceğini, bölgede bine yakın Türk işadamının bulunduğunu ve bu işadamlarının özverili şekilde çalışmalarını sürdürdüklerini bildirdi. 
     Devlet Bakanı Kürşad Tüzmen, ''Ticaret Kapasitesinin Geliştirilmesinde Serbest Bölgelerin Rolü'' konulu konferansta yaptığı konuşmada ise dünyadaki serbest bölgelerin 7 trilyon dolarlık dünya ticaret hacminin yüzde 15'ini yönlendirdiğine işaret ederek, Türkiye'deki serbest bölgelerin de dünya oranlarını gerçekleştirdiğini kaydetti. 
     Serbest bölgelerin Türkiye ekonomisinde en zor dönemlerde sanayicilere, üreticilere ucuz girdi sağlanmasına hizmet ettiğini vurgulayan Tüzmen, serbest bölgelerin bu şekilde küçük firmaları dünya rekabetine hazırlayıp onları ihracatçı firma haline getirdiğini anlattı. 
     
</TEXT>
</DOC>
