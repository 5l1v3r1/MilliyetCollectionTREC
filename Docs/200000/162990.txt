<DOC>
<DOCNO> 162990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo24.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FIBA yeni lig kuruyor FEL... 
</HEADLINE>
<TEXT>

     Uluslararası Basketbol Federasyonları Birliği FIBA Avrupa'da yeni bir lig kuruyor. 
     FIBA Avrupa Direktörü Nar Zanolin, Basketbol Federasyonu Başkanı Turgay Demirel ile birlikte Abdi İpekçi Spor Salonu'nda düzenlediği basın toplantısında, birleşme konusunda Avrupa Basketbol Ligleri Birliği ULEB ile anlaşamadıklarını, FIBA Europe League FEL adında yeni bir lig kuracaklarını söyledi. 
     Zanolin, Avrupa basketbolunun birliği için ULEB ile yaptıkları görüşmelerden sonuç alamadıklarını belirterek, ''Görüşmeler sonunda olay, evimizde bize talimat verme durumuna geldi. Birliğin olmaması FIBA-Avrupa'nın suçu değil. ULEB'in çok sağlıklı bir organizasyonu yok. Kulüplerin teminatlarını kullanarak, bir bankadan 10 milyon dolar kredi aldılar. Yeni sezona 14 milyon dolar zararla başlıyor. FIBA'nın ise hiç borcu yok'' diye konuştu. 
     Yeni kuracakları lig konusunda bilgi veren Nar Zanolin, şöyle konuştu 
     ''Yeni lige 32 takım katılacak. Şu anda 24 takımın hangi ülkelerden geleceği belli. 8 tane ayrıca hak tanıyacağımız takımlar daha sonra belli olacak. Takımlar 8'erli 4 grupta mücadele edecek, çeyrek ve yarı finalin ardından dörtlü final oynanacak. Yunanistan ve Rusya'dan 3, Türkiye, Fransa, Almanya, Polonya, İsrail, Yugoslavya ve Hırvatistan'dan 2'şer takım katılacak. İtalya'dan Montepaschi Siena takımı ile görüşüyoruz. Ligimize katılmayan takımlara yaptırım uygulamayacağız. Kulüplere ciddi bir organizasyon sunacağız. TV yayın ve reklam hakları kulüplerde olacak.'' Nar Zanolin, bugün yeni lig hakkında Efes Pilsen, Ülkerspor, Galatasaray, Fenerbahçe, Türk Telekom, Pınar Karşıyaka ve Darüşşafaka kulüplerinin yöneticileriyle toplantı yapacağını söyledi. 
     Basketbol Federasyonu Başkanı Turgay Demirel ise ULEB'de kulüplerin rahatsızlığı olduğunu, birleşme çabalarından sonuç alamayan FIBA'nın yeni bir lig için çalışmalara başladığını ifade etti. 
     
</TEXT>
</DOC>
