<DOC>
<DOCNO> 182005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/dunya/dun03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Viyana'da 'atomik' rest çekti 
</HEADLINE>
<TEXT>

   DIŞ HABERLER SERVİSİ 

   
   BM'nin Uluslararası Atom Enerjisi Ajansı UAEA Yönetim Kurulu, İran'a, gizli nükleer silah programı yürütmediğini kanıtlamak ve uranyum zenginleştirme denemelerini de askıya alması için 31 Ekim'e kadar süre verilmesini öngören kararı dün kabul etti. Kararın bu şekilde çıkacağını anlayan İran heyeti, kararın ilanından hemen önce protesto amacıyla müzakereleri terk etti ve UAEA ile ilişkileri "köklü biçimde gözden geçireceklerini" açıkladı. 
   Kararda, İran'ın nükleer alanda yaptığı çalışmalar konusunda bundan sonra UAEA'ya bilgi vermekten kaçınmaması, kuruluşla düzenli işbirliği halinde olması gerektiği de vurgulandı. Kararda İran'dan, uranyum zenginleştirilmesiyle ilgili tüm tesisler ve bu alanda kullanılan tüm malzemeler hakkında UAEA'ya ayrıntılı rapor vermesi, UAEA denetçilerine tüm tesislere sınırsız giriş izni vermesi isteniyor. 
   UAEA Başkanı Muhammed el Baradey de kararı, "Yönetim kurulumuz İran'a sert bir mesaj göndermiş bulunuyor. İran bizimle tam ve saydam bir işbirliğine girmeli" şeklinde değerlendirdi. 
   Kararın yerine getirilmemesi halinde, UAEA, BM Güvenlik Konseyi'ne, İran'a yaptırım uygulanması gerektiğini rapor edebilecek. 
   
</TEXT>
</DOC>
