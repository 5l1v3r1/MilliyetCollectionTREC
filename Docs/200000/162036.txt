<DOC>
<DOCNO> 162036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo03.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler İstanbul'da kampa girdi... 
</HEADLINE>
<TEXT>

     Avrupa Şampiyonası Eleme Grubu'nda dün deplasmanda Slovakya'yı 1-0 yenen A Milli Futbol Takımı, bu akşam İstanbul'a döndü. 
     Atatürk Havalimanı'nda gazetecilere açıklama yapan Futbol Federasyonu Başkanı Haluk Ulusoy, Slovakya maçını kazanmanın her şeyin bittiği anlamına gelmediğini belirterek, ''Maç bitti, orada bıraktık. Makedonya maçına çok iyi şekilde hazırlanmak zorundayız. Slovakya ve Makedonya maçlarına, 6 puan için şartlandık'' dedi. 
     Ulusoy, Makedonya ile Bursa'da oynadıkları ve 3-3 berabere kaldıkları maçı hatırlatarak, şunları söyledi 
     ''Makedonya maçı çok zor geçecek. Futbolcularımız bunun bilincinde. Allah nasip ederse, çarşamba günü de 3 puanı alıp, herkesin istediği gibi İngiltere ile grup birinciliği maçını ülkemizde oynamak istiyoruz. Bunu da yapabilmek için maçları tek tek almamız lazım. Şu anda Mekedonya maçını düşünüyoruz. Bize inananlara, güvenenlere teşekkür ediyoruz. Türk Milli Takımı bana göre hedefi başta belirlemişti. Grup birincisi olarak Avrupa Şampiyonası'na gideceğiz ve orada final oynayacağız demiştim. İnşallah onu da başaracağız.'' 
     
     GÜNEŞ ''EMEĞİMİZİN KARŞILIĞINI ALDIK'' 
     Milli Takımlar Teknik Direktörü Şenol Güneş de, Slovakya maçıyla bir engeli daha aştıklarını belirterek, şunları kaydetti 
     ''Kazanan tavrımızı ortaya koyduğumuz, hızlı tempolu oynadığımız zaman rakipleri aşmada kolaylık sağlıyoruz. Bu maçta da öyle oldu. Emeğimizin karşılığını aldık. Futbolcularımı kutluyorum. Sezon sonu olmasına rağmen, tempolu maç oldu. Sıcağa rağmen oyuncularımız oyun direncini ve inancını hiç bırakmadılar. Oyun olarak da üstün olan bizdik. Bu skora yansıdı. Bu maçta maalesef iki oyuncumuz cezalı duruma düştü. Onun dışında ciddi kaybımız yok. Artık önümüzdeki bütün maçları kazanarak, gruptan birinci olarak çıkmak istiyoruz.'' Slovakya maçının tek golünü atan Nihat Kahveci de, takım olarak çok iyi oynadıklarını ifade ederek, ''Golü kimin atacağı önemli değildi. Galip geldiğimiz için mutluyuz. İsterdim ki kaçırdıklarım da gol olsun'' diye konuştu. 
     Bu arada, A Milli Takım'la birlikte İstanbul'a gelen ve Birinci Süper Lig takımlarının transfer listesinde yer alan Ümit Milli Takım oyuncuları, milli takım dışında yöneltilen sorulara cevap vermediler. Beşiktaş'ın yeni transferi Okan da, adeta gazetecilerden kaçırılırcasına takım otobüsüne bindirildi. 
     
     BJK NEVZAT DEMİR TESİSLERİ'NE GİTTİLER 
     A Milli Futbol Takımı, Makedonya ile 11 Haziran Çarşamba günü oynayacağı maç için BJK Nevzat Demir Tesisleri'nde kampa girdi. 
     Bu arada, Milli Takımlar Teknik Direktörü Şenol Güneş'in yarın saat 13.00'te BJK Nevzat Demir Tesisleri'nde basın toplantısı düzenleyeceği bildirildi. Bu toplantıdan sonra da tesislerde barbekü partisi verilecek. 
     Milli takım, yarın akşam da maçın oynanacağı BJK İnönü Stadı'nda antrenman yapacak. 
     
</TEXT>
</DOC>
