<DOC>
<DOCNO> 178528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur25.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Umut Davası" sanıkları "eve dönüş"ten yararlanabilecek mi 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan ''Umut Operasyonu''na ilişkin davada, haklarındaki hüküm Yargıtay tarafından bozulan 8 sanığın yeniden yargılanmasına devam edildi. 
     Ankara 2 No'lu DGM'de görülen davanın bugünkü duruşmasına, tutuklu sanıklar Mehmet Ali Tekin, Hasan Kılıç, Yusuf Karakuş, Muzaffer Dağdeviren, Abdülhamit Çelik, Fatih Aydın, Mehmet Şahin ve avukatları Mehmet Ballı, İbrahim Ceylan ve Mehmet Oktar Aykut ile müdahil avukatlarından Halil Sevinç katıldı. 
     Mahkeme Başkanı Yunus Karabıyıkoğlu'nun izinli olması nedeniyle yerine başkanlık eden Ankara 1 No'lu DGM'nin hakimi İsmail Tiryaki, İran uyruklu Abbas Gulamzade'nin kaçırılması olayına ilişkin İstanbul 3 No'lu DGM'nin dosyanın birleştirilmesi konusunda muvaffakiyet vermediğini bildirdi. 
     Tiryaki, tutuklu sanıklar Mehmet Ali Tekin, Yusuf Karakuş, Muzaffer Dağdeviren, Fatih Aydın ve Mehmet Şahin'in, Topluma Kazandırma Yasası'ndan yararlanmak için dilekçe verdiklerini bildirdi. 
     
     HÜKÜMETİN İYİ NİYETLE ÇIKARDIĞINA İNANIYORUM 
     Mehmet Şahin, 40 aydır tutuklu olduğunu, eski ifadelerini tekrar ettiğini belirterek, ''Bu yasayı, hükümetin iyi niyetle çıkardığına inanıyorum. Herhangi bir eyleme katılmadım. Yasadan yararlanmak istiyorum'' diye konuştu. 
     Hakim Tiryaki'nin, örgütle ilgili bilgi verip vermeyeceğini sorduğu Şahin, ''sormak istediğiniz bir şey varsa yanıtlarım'' dedi. İsmail Tiryaki, bunun üzerine, ''Yasa şunu sor demiyor, beyanlarını al diyor'' diye konuştu. 
     Fatih Aydın da örgütten kendi isteğiyle 1993 yılında ayrıldığını, herhangi bir eylemi olmadığını ifade ederek, eski beyanlarını tekrarladığını söyledi. 
     Mehmet Ali Tekin ise hiçbir şiddet eylemine katılmadığını, gazeteci olarak yasal dergi ve gazetelerde görev yaptığını kaydetti. 
     Yusuf Karakuş da eski beyanlarını tekrarladığını ifade etti. 
     Muzaffer Dağdeviren, kendi iradesiyle örgütten ayrıldığını, hiçbir şiddet olayına karışmadığını savundu. 
     Yasadan yararlanmak isteyen 5 sanık, tahliyelerine karar verilmesini istediler. 
     Duruşmada söz verilen sanık avukatları da tahliye talebinde bulundular. 
     Sanıklardan Hasan Kılıç, uzun süredir İstanbul DGM'den dosya beklendiğini ifade ederek, ''Geciken adalet, adalet değildir. Kısa sürede hakkımızda karar verilsin'' diye konuştu. 
     Abdülhamit Çelik de tahliyesini istedi. 
     Cumhuriyet Savcısı Hamza Keleş, 4959 Sayılı Topluma Kazandırma Yasası'nın 1. maddesinde, ''siyasi ve ideolojik amaçla kurulan terör örgütleri mensuplarının beyanlarının değerlendirilerek, bu kişilerin topluma yeniden kazandırılmalarının esas alındığının'' belirtildiğini kaydetti. Topluma Kazandırma Yasası'ndan yararlanmak için başvuruda bulunan 5 sanığın, savunmalarında, herhangi bir örgüte üye olmadıklarını belirttiklerini ifade eden Keleş, bu oturumda da eski beyanlarını tekrar ettiklerini, örgüt üyeliği vasfını kabul etmediklerini söyledi. Keleş, bu nedenle sanıkların tutukluluk hallerinin devamına karar verilmesini talep etti. 
     Mahkeme Heyeti, Topluma Kazandırma Yasası'ndan yararlanmak için başvuruda bulunan 5 sanık hakkında dosya düzenlenerek İçişleri Bakanlığı'na gönderilmesine ve bu sanıkların yasadan yararlanıp yararlanmayacaklarının incelenmesinin istenmesine karar verdi. 
     İran uyruklu Abbas Gulamzade'nin kaçırılması olayına ilişkin İstanbul 3 No'lu DGM'den, teşhis tutanakları, tanık beyanları, iddianame ve varsa diğer delillerin örneklerinin istenmesine karar veren Heyet, sanıkların tutukluluk hallerinin devamını kararlaştırdı. 
     Duruşma, 6 Ekim 2003 tarihine ertelendi. 
     
     İLK KARAR 
     2 No'lu DGM Ferhan Özmen, Necdet Yüksel ve Rüştü Aytufan'ı, ''mevcut anayasal düzeni silah zoruyla yıkıp, yerine din kurallarına dayalı devlet kurmak için oluşturulan silahlı çeteye üye olup, anayasal düzeni değiştirmeye cebren teşebbüs ettikleri'' gerekçesiyle, TCK'nın 146 1. maddesine göre idam cezasına çarptırmıştı. Mahkeme, Abdullah Argun Çetin'in, ''Uğur Mumcu'nun taammüden öldürülmesi olayına fer'i fail olarak iştirak etmek suçunu işlemediği'' gerekçesiyle beraatına karar verirken ''cürüm işlemek için oluşturulan teşekküle üye olma'' suçundan dosyasını Nöbetçi Ankara Ağır Ceza Mahkemesi'ne göndermişti. 1 sanık hakkındaki davayı erteleyen mahkeme, 4 sanığın beraatına karar vermiş, 15 sanığı da 3 yıl 9 ay ile 18 yıl 9 ay arasında değişen ağır hapis cezalarına mahkum etmişti. 
     Yargıtay 9. Ceza Dairesi, idama mahkum edilen Necdet Yüksel ve Rüştü Aytufan'ın cezasını, 4471 sayılı yasa uyarınca müebbet ağır hapis cezasına dönüştürerek onamış, idam cezasına çarptırılan Ferhan Özmen'in de aralarında bulunduğu 8 sanık hakkında verilen mahkumiyet kararlarını eksik soruşturma gerekçesiyle bozmuştu. 
     
</TEXT>
</DOC>
