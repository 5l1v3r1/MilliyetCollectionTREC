<DOC>
<DOCNO> 191218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo25.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor - Malatyaspor maçının ardından 
</HEADLINE>
<TEXT>

     Trabzonspor Teknik Direktörü Samet Aybaba, Malatyaspor maçının ikinci yarısında oyuncularının gösterdiği performanstan memnun olduğunu söyledi. 
     Aybaba, Malatyaspor ile golsüz berabere kaldıkları maçın ardından yaptığı açıklamada, ilk yarıda istedikleri tempoyu yakalayamadıklarını ve pozisyon bulamadıklarını belirterek, ''Malatyaspor gibi güçlü bir takımı ikinci yarıda sahasına hapsettik. Onlara pozisyon dahi vermedik. Oyuncularımı ikinci yarıdaki mücadelelerinden dolayı kutluyorum'' dedi. 
     Malatyaspor maçının ikinci yarısında girdikleri gol pozisyonlarını değerlendiremediklerini ifade eden Aybaba, şunları söyledi 
     ''Eğer gol vuruşlarında etkili olabilseydik, maçtan farklı galibiyetle ayrılabilirdik, ancak olmadı. Artık önümüzdeki maçlara çok ciddi bakmak zorundayız. Malatyaspor'u yenseydik arkamızdaki takımlarla puan farkı daha çok açılabilirdi. Şimdi beraberlik hedeflediğimiz bir karşılaşmadan galibiyetle ayrılmak zorundayız.'' Aybaba, Mehmet Yılmaz'ın bir türlü istikrarı yakalayamadığını ve bu nedenle bu oyuncunun yerine ikinci yarı Yattara'yı sahaya sürdüğünü belirterek, ''Yattara, devamlılığı olmayan bir oyuncu. Görev verdiğimiz ikinci yarıda başarılı oldu'' diye konuştu. 
     
     MALATYASPOR CEPHESİ 
     Malatyaspor Teknik Direktörü Ziya Doğan, Trabzonspor karşısında önemli bir beraberlik aldıklarını söyledi. 
     Doğan, Trabzonspor deplasmanının zor bir deplasman olduğunu dile getirerek, ''İlk yarı, hatta ikinci yarının ilk bölümüne kadar oyun dengeliydi. Son 25 dakikada ise Trabzonspor üstündü. İki takıma da sonuç yaramadı. Ancak Trabzonspor deplasmanından bir puan almak önemliydi'' dedi. 
     
     YÖNETİM TOPLANIYOR 
     Öte yandan Trabzonspor Yönetim Kurulu'nun bu akşam bir toplantı yapacağı bildirildi. 
     Bordo-mavili kulübün divan başkanlık kurulunun bugün gerçekleştirdiği toplantıda, genel kurulun ertelenmesi yönünde karar aldığı ve bu nedenle yönetimin bu konuda bir karar almasını istediği öğrenildi. 
     
</TEXT>
</DOC>
