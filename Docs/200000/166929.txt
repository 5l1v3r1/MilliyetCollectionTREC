<DOC>
<DOCNO> 166929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur34.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz yabancı dil öğrenimini patlattı... 
</HEADLINE>
<TEXT>

     TÖMER Kayseri Şubesi tarafından yapılan bir araştırma, yabancı dil eğitiminde katılım ve başarı oranının ekonomik kriz dönemlerinde arttığını ortaya koydu. 
     Şube Müdürü Oktay Durukan, düzenlediği basın toplantısında, kurumlarında yabancı dil eğitimini tamamlamış 280 öğrenci arasında yaptıkları bir araştırma ile Kayseri'nin dil haritasını çıkardıklarını, araştırma ile yabancı dil eğitimi konusunda ilginç veriler elde ettiklerini belirtti. 
     Araştırma sonucuna göre, yabancı dil eğitimine katılım ve başarı oranının ekonomik krizlerle bağlantılı olduğunu kaydeden Durukan, şu bilgileri verdi 
     ''Türkiye'de kriz ortamının başladığı 2001 yılında, öğrenci sayımız bir önceki yıla göre yüzde 19, 2002 yılında 2001 yılına göre yüzde 28.9 oranında arttı. Ayrıca öğrencilerimizin 1999'da 78, 2000'de 74 olan not ortalaması 2001'de 85 ve 2002'de 84 olarak gerçekleşti. Bu sonuçlar insanların kriz dönemlerinde işsizlik kaygısı ile yabancı dil eğitimine daha çok yöneldiklerini ve aynı kaygı ile daha başarılı olduklarını göstermektedir.'' 
     
     MADDİ KAYGI EN BÜYÜK ETKEN 
     Yabancı dil eğitiminin diğer ülkelerde daha çok kültürel iletişim ve insanların farklı kültürleri öğrenme istekleri doğrultusunda yapıldığını anlatan Durukan, Türkiye'deki yabancı dil öğrenme amaçları arasında en önemli etkenin maddi kaygılar olduğunu ifade etti. 
     Türkiye'de dil eğitiminin öneminin daha çok üniversite öğrenimi sırasında anlaşıldığını belirten Durukan, şöyle devam etti 
     ''Dünyada insanlar genellikle farklı kültürler arasında iletişim kurmak amacıyla yabancı dil öğrenirler. Türkiye'de ise insanlar daha kolay iş bulabilme amacına bağlı olarak maddi kaygılarla dil öğreniyorlar. Araştırma sonuçlarımıza göre yabancı dil eğitimi alanların yüzde 40.6'sını 23-30 yaş grubu ve yüzde 70.9'unu öğrenciler oluşturuyor. Bu rakamlar yabancı dil eğitiminin en fazla üniversite sonrasında yoğunlaştığını, yani işsizlik kaygısının en fazla olduğu insanların daha çok yabancı dil öğrenmek istediğini ortaya koyuyor. Katılım oranı bakımından meslek gruplarında öğrencilerin ardından ikinci sırayı Türk Silahlı Kuvvetleri ve Emniyet mensupları alıyor. Onlar da meslekleri gereği gelişen teknoloji ve yenilikleri takip edebilmek için yabancı dil öğreniyorlar.'' 
     
     KADINLAR DAHA BAŞARILI 
     Yabancı dil eğitimine iş bulma, ev geçindirme gibi sebeplerle erkeklerin daha çok katıldığını, ancak kadınların daha başarılı olduğunu bildiren Durukan, ''Kadınlar başladıkları işi bitirme gayreti ve sabırlı olma özellikleri ile yabancı dil eğitiminde erkeklerden daha başarılı oluyorlar'' dedi. 
     
</TEXT>
</DOC>
