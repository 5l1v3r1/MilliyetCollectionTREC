<DOC>
<DOCNO> 199126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/dunya/adun.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
RUS KOMPLOSU 
</HEADLINE>
<TEXT>

   The Guardian, Rus askeri istihbarat örgütü GRU'nun, Bak - Tiflis - Ceyhan boru hattına karşı sabotaj eylemleri düzenlemek üzere Çeçenlerden oluşan bir grup kurdurduğunu yazdı 
      DIŞ HABERLER SERVİSİ 

   
   Rusya, Hazar petrolünü Gürcistan ve Türkiye üzerinden Batı pazarlarına taşıyacak olan Bak - Tiflis - Ceyhan BTC petrol boru hattı projesini sabote etmek için plan hazırlamakla suçlanıyor. İngiltere'de yayımlanan The Guardian gazetesine göre, Rus askeri istihbarat örgütü GRU , Çeçenlerden oluşan paralı "sabotaj grubu" ve "çevre savaşçıları grubu" kurdurdu. 
   The Guardian gazetesinin, iki ay süren araştırmalar sonucu Moskova'daki güvenlik kaynaklarından ve Gürcü yetkililerden aldığı bilgilere göre, Rus istihbarat örgütü GRU , bütçesinden para ayırarak Çeçenlerden kurduğu paralı "sabotaj grubunu", BTC'ye yönelik sabotaj planında kullanacak. Çeçenlerden oluşan grubun, bölgedeki diğer ülkelerde de yabancı petrol yatırımlarına karşı kullanılabileceği öne sürülüyor. 
   
   'Çevreye etkisi' bahane olacak 
   Gazete, sabotaj planının henüz hayata geçirilmediğini, ancak bir grup "çevre savaşçısının" eğitimine başlandığını yazdı. Bazı çevreci örgütler, 2 milyar dolara mal olacak boru hattının geçtiği bölgelerde ekolojik yapıya zarar vereceğini savunarak, projeye karşı mücadele yürütüyorlardı. "Çevre savaşçılarının" da bu yönde faaliyet göstererek, "BTC'yi sabotaj planına" katkıda bulunacağı belirtiliyor. 
   Guardian, haberinde, adını vermediği bir Gürcü bakanın, "Tehditten haberdarız. Boru hattı Gürcistan'ın geleceği için çok önemli, durumu dikkatle inceliyoruz" dediğini aktardı. Gürcistan'ın geçtiğimiz hafta meydana gelen halk ayaklanmasında devrilen eski Cumhurbaşkanı Eduard Şevardnadze'nin yerine vek leten atanan Nino Burjanadze, göreve gelir gelmez, BTC petrol boru hattını işletecek olan konsorsiyumun en büyük hissedarı BP'yi arayarak, "Boru hattının güvenliğinden emin olabilirsiniz" demişti. Şirketin, Rusya kaynaklı tehditleri ciddiye aldığı belirtilirken, Rusya Savunma Bakanlığı yetkilileri, iddiaları, "saçma, mantık dışı" diye nitelendirdi. 
   Uzmanlar, 2005 yılında faaliyete geçmesi beklenen ve günde 1 milyon varil ham petrol taşıyacak olan petrol boru hattının, Gürcistan'ın bölgedeki jeopolitik önemini artıracağını, Rusya'nın ise etkisini azaltıp enerji konusundaki çıkarlarına zarar vereceğini belirtiyorlar. 
   
   
   
   
</TEXT>
</DOC>
