<DOC>
<DOCNO> 166524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/spor/aspo.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM FIRTINASI 
</HEADLINE>
<TEXT>

Fenerbahçe, Alman hoca yönetiminde dün sezonun ilk idmanını yaptı. Tecrübeli teknik adam, antrenman sırasında istediklerini uygulayamayan oyunculara sürekli bağırdı, Samandıra Tesisleri'nde sert tavırlarıyla ortalığı ayağa kaldırdı 
     YUSUF KOBAL 

     Önce toplantı 
     FENERBAHÇE, 2003 - 2004 sezonunun hazırlıklarına dün Samandıra Tesisleri'nde başladı. Sabah saatlerinde biraraya gelen futbolcular, Teknik Direktör Christoph Daum'un kendileriyle yaptığı bir saatlik toplantının ardından, ilk çalışmaya çıktılar. Daum'un oyunculara, çalışma sistemleri hakkında bilgi verdiği öğrenilirken, Alman teknik adam tesis personeliyle de kısa bir görüşmede bulundu. 
     
     17 kişi katıldı 
     TRANSFER çalışmalarının tamamlanmaması nedeniyle, antrenmana yalnızca 17 futbolcu katıldı. Yeni transferlerden bir tek Brezilyalı Aurelio'nun bulunduğu çalışmada Ümit, Hakan, İsmail, Kemal, Recep, Erhan, Rebrov, Ali Güneş, Ulaç, Erman, Volkan, Semih, Kerim, Bilal, Fahri ve Can yer aldı. Teknik Direktör Daum, idman sırasında futbolculara bağırarak, yaptığı uyarılarla adeta Samandıra Tesisleri'ni inletti. 
     
     'Garanti oynayın' 
     ALMAN hoca, futbolcularına sürekli "Garanti pas yapın. Aralarda dinlenmeyin, oyunun içinde kalın. Kafanızı oyuna verin" diye bağırdı. Daum, zaman zaman söylediklerini uygulayamayan oyunculara yüksek sesle çıkıştı. Fenerbahçe, 14 Temmuz'a kadar günde üç antrenmanla çalışmalarını İstanbul'da sürdürecek. İkinci dönem kampını Almanya'nın Köln kentinde yapacak olan Sarı-Lacivertliler 28 Temmuz'da geri dönecek. 
     
     

</TEXT>
</DOC>
