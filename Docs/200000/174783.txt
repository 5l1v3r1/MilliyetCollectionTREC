<DOC>
<DOCNO> 174783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/ytan.html </URL>
<DATE> 2003/08/10/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
İkisi de kazanamadı 
</HEADLINE>
<TEXT>

   
   Yaklaşık iki yıldır ilk kez Trabzonspor yenik ve hem de iki farklı mağlup durumdayken bir müsabakada öne geçmeyi başarabildi. Trabzonspor adına bu da bir ilk. Ancak beceremedi, galibiyeti koruyamadı. 
   Trabzonspor üç forvetle sahaya çıktı, dolayısı ile de orta sahası zayıf düştü. Bir de bu alanda Van De Paar'a görev verilince orta alan alabildiğince güçsüz kaldı... Hal böyle olunca, birbirine pamuk ipliği ile bağlı savunmanın merkezi ardı ardına iki fahiş hata yapınca, Trabzonspor bir anda iki farklı mağlup duruma düştü. 
   Penaltı, penaltı ama gereksiz bir penaltı. Topun olmadığı bir alanda Erdinç'in Cenk'i kolundan tutup yere indirmesinin hiçbir manası yoktu. Yılnur Önen de 40 metreden çaldı düdüğü. 
   Trabzonspor'un yediği ikinci gol son derece komikti, anlatmaya değmez. Trabzonspor formasını giyen oyuncuların böyle komiklikler yapmaya hakkı yoktur. Ve hatta attığı golden sonra Yattara'nın o sevinç gösterisini yapmaya hiç mi hiç hakkı yok. 
   1. dakikada gelen penaltı golü Konyaspor'un direncini artırdı. Hele ikinci golden sonra coştular. Taa ki Ogün atılıncaya kadar. Kırmızı kart, Konyaspor'un düzenini alt - üst etti. Samet Aybaba da zamanında oyuna müdahale ederek, iki yerinde değişiklik yapınca, ibre Trabzonspor'dan yana döndü. 
   Trabzonspor'un ilk iki golü, iki duran toptan geldi. Bir de Yattara kafa vurdu. 
   Trabzonspor'un eski bir hastalığı dün de kendini gösterdi. Son saniye golü ile üç puanı bıraktı. Trabzonspor hem kazanamadı hem de ağır yaralı. Hepsinden önemlisi, takım olma kimliğinden uzaklaşıyor. Yattara'yı bir kenara koyuyorum ama Hüseyin Fenerbahçe maçı için Trabzonspor adına büyük eksiklik. 
   
      
</TEXT>
</DOC>
