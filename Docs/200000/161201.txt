<DOC>
<DOCNO> 161201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun20.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Savunma Bakanı "Blair haksızsa istifa etmeli " 
</HEADLINE>
<TEXT>

     İngiltere'de İşçi Partisi'nin önde gelen isimlerinden, eski savunma bakanı Denis Healey, Başbakan Tony Blair'in, Irak'ın kitle imha silahları konusunda haksız çıkması halinde istifa etmesi gerektiğini belirtti. 
     Independent gazetesinde makalesi yayımlanan eski bakan, ''Irak'taki kitle imha silahları konusunda haksız çıkarsa ya da daha kötüsü, bilerek yanlış açıklamalar yapmışsa, Tony Blair istifa etmeli'' dedi. 
     Başbakan Blair ve hükümetinin geleceğinin, bu konudaki gelişmelere bağlı olduğunu savunan Healey, Blair'in ''Özür dilerim, yanılmışım'' demesinin kendisini zayıflatmayacağını, tersine güçlendireceğini kaydetti. Healay, ''Ama silahlar konusunda konuşmazsa ve yanıldığı sonra ortaya çıkarsa, daha da kötüsü kasten yanlış açıklamalar yaptığı anlaşılırsa, parti liderliğinden ayrılması gerekeceğini düşünüyorum. Öyle sanıyorum ki, parti içinde bu konuda benim gibi düşünen çok kişi vardır'' diye yazdı. 
     Blair ve hükümet, Irak savaşından önce halkın savaşa desteğini artırmak amacıyla Irak tehdidini abartmakla suçlanıyor. 
     
</TEXT>
</DOC>
