<DOC>
<DOCNO> 195139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko08.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Euro rezerv para olmaz' 
</HEADLINE>
<TEXT>

   Alman Bankalar Birliği Başkanı Rolf Breuer, doların yegane rezerv para olduğunu belirtti 
      EKONOMİ SERVİSİ 
   
   Alman Bankalar Birliği Başkanı ve Deutsche Bank AG Denetim Kurulu Başkanı Rolf E. Breuer, Türkiye'nin AB'ye kesinlikle katılması gerektiğini belirterek, "Son dönemlerde Türkiye'de bu yönde çok ciddi gelişmeler var. Doğru yönde ilerliyor. Bu açıdan da takdire şayansınız" dedi. 
   Türk Sanayici ve İşadamları Derneği'nin TÜSİAD düzenlediği toplantıya katılan Breuer, Türk bankacılık sistemine ilişkin değerlermelerine yönelik soruyu "Türkiye uzmanı değilim, Türkiye'yi çok iyi bilmiyorum" şeklinde yanıtladı. 
   
   'Dedikodulara bulaşmam' 
   Bir gazetecinin Türkiye'de Deutsche Bank'la ilgili çok fazla spekülasyon yapıldığını, Türkiye'de yaşanan mali kriz sonrasında Deutsche Bank'ın rolünün olduğu dedikodularının yapıldığını anımsatarak, değerlendirmesini sorması üzerine de Breuer, "Ne Türkiye'de ne başka ülkelerde dedikodulara bulaşmam" dedi. 
   Breuer, AB'nin ortak birimi euronun doların yerine geçecek bir rezerv para birimi olup olmadığının sorulması üzerine de "Dolar dünyanın yegane rezerv para birimi, euro bunun yerine geçecek diye düşünmüyorum. Planlarımızı yapabileceğimiz zaman diliminde böyle bir şey olmaz" dedi, ancak euronun değerini artıracağını kaydetti. Breuer "Yani rezerv portföyü, birikimi içinde euro ağırlığını artırabilir" diye konuştu. 
   Breuer, örnek olarak gösterdiği Çin'in artık geçmişe oranla daha fazla euro cinsinden yatırım yapmakta olduğunu aktardı. Rolf E. Breuer, ancak tek başına euronun doların yerine geçmeyeceğini yineledi. 
   
   
</TEXT>
</DOC>
