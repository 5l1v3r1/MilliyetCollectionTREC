<DOC>
<DOCNO> 190099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun11.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Et adam" Bush 
</HEADLINE>
<TEXT>

     ABD Başkanı George W. Bush'un Güneydoğu Asya gezisinden ilginç notlar ABD basınına yansırken, en çok konuşulan konu, Bush'un kendisini ''Et Adam'' Beef Man olarak nitelemesi oldu. 
     Washington Post gazetesinin haberine göre, Japonya Başbakanı Junichiro Koizumi'nin, Tokyo'da akşam yemeği sonrasında düzenlenen fotoğraf çekiminde, ABD Başkanı Bush'u, ''Et Adam'' diyerek çağırması, dinleyicileri olduğu kadar, Bush'u da şaşırttı. Bu sır, cumartesi günü Beyaz Saray, Bush'un Asyalı gazetecilere verdiği röportajların metinlerinin yayınlanmasıyla çözüldü. 
     Bush, Fuji televizyonuna verdiği röportajda, çiğ balıktan özellikle hoşlanmadığı bilindiği halde suşinin tadına bakıp bakmayacağı sorusuna karşılık, ''Ben bir et adamıyım. Biliyorsunuz iyi eti severim. Japonlar, dünyadaki en iyi etlerden bazılarına sahip. Ancak iyi bir konuk olarak evsahibimden özel bir menü talep edecek değilim'' dedi. Washington Post'a göre, Koizumi, bu ipucunu aldıktan sonra, Başkan Bush'a biftek ikram etti. 
     ABD'nin eski başkanlarından baba George Bush da, dönemin Japonya Başbakanı'nın önünde kusmuş ve günlerce haberlere konu olmuştu. 
     
     TAVUK ADAM'DAN İYİDİR 
     Süpermen gibi çizgi kahramanlara benzeyen yeni lakabı, muzip Amerikan basını mensupları tarafından ''Beefman'' olarak tek kelimeyle yazılan Bush, cumartesi günü yeni lakabıyla ilgili olarak, ''Bence Tavukadam'dan daha iyidir'' dedi. 
     Washington Post gazetesi, ''Bush biraz erken konuşmuş olabilir. O akşam Filipinler devlet yemeğinde yerel bir balık olan lapu-lapu ikram edildi'' ifadesine yer verdi. 
     Bush'un, Asya ziyaretine ''Vahşi Batı'yı'' taşıdığı yorumunda bulunan Washington Post gazetesi, yine Asyalı gazetecilere verdiği bir röportajda, ABD Başkanı'nın, Avustralya Başbakanı John Howard'ı, ''Güneydoğu Asya'da terörizme karşı bir şerif'' olarak gördüğünü söylediğini de yazdı. 
     Gazeteye göre, Texaslı Bush, bir gazetecinin, ''Avustralya Başbakanı Howard'ı, Güneydoğu Asya'da terörizme karşı şerif yardımcısı olarak mı görüyorsunuz '' sorusu üzerine, ''Hayır, biz onu şerif yardımcısı olarak görmüyoruz. Şerif olarak görüyoruz. Arada fark var'' yanıtını verdi. 
     
</TEXT>
</DOC>
