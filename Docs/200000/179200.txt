<DOC>
<DOCNO> 179200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur10.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Ankara Büyükelçisi'nden Türkiye için umutlu sözler... 
</HEADLINE>
<TEXT>

     Almanya'nın Ankara Büyükelçisi Wolf-Ruthart Born, Türkiye'nin, reform paketleriyle birlikte, Kopenhag kriterlerini karşılama konusunda önemli adımlar attığını belirterek, 2004 yılı sonuna kadar Kopenhag kriterlerinin tamamen karşılanacağına inandığını söyledi. 
     Born, şu ana kadar tamamlanan yedi reform paketiyle Türkiye'nin önemli yol aldığını, çok temel ve esaslı işler yapıldığını ifade etti ve yapılan düzenlemelerin uygulanabilmesi için de bazı düzenlemelerin daha yapılmasına ihtiyaç olduğunu belirtti. 
     Born, Türkiye'nin gerekli tüm düzenlemeleri 2004 sonunda tamamlayıp tamamlayamayacağına ilişkin görüşünün sorulması üzerine, ''Bu soruya tek kelimeyle yanıt veriyorum Evet... Türkiye için iyi bir fırsat, yüksek bir olasılık'' diye konuştu. 
     AB'nin yapılan düzenlemelerin uygulanması noktasına vurgu yaptığının hatırlatılması üzerine de Born, 2004 yılı sonu itibarıyla belli konulardaki uygulamanın tatmin edici düzeye ulaşması durumunda, AB Komisyonu'nun görüşünün olumlu olmasını beklediğini söyledi. 
     Komisyon'un ancak öneride bulunma hakkı olduğunu, nihai kararın siyasi nitelikli olacağını ve 25 üyenin oybirliğiyle alınacağını hatırlatan Born, ''Diğer üyeler adına konuşamam, ama bu noktada Türkiye arkasında büyük destek bulacaktır'' dedi. 
     Türkiye ile Almanya arasındaki ikili ilişkilerin memnuniyet verici düzeyde olduğunu kaydeden Büyükelçi Born, iki ülke arasında siyasi, ekonomik ve kültürel alanlarda düzenli olarak ziyaretler yapıldığını kaydetti. 
     İki ülke arasında gelecek yılın ilkbaharında devlet başkanları düzeyinde temasların öngörüldüğünü belirten Born, Almanya Dışişleri Bakanı Joschka Fisher'in de bu yıl bitmeden Ankara'ya gelmesinin planlandığını söyledi. 
     Almanya'nın Türkiye'ye yapılan doğrudan ve dolaylı yatırımlarda birinci sırada yer aldığına işaret eden Born, Alman yatırımcıların Türkiye'de ''parlak bir gelecek gördüklerini'' kaydetti. Türkiye ile Almanya arasında kültürel değişim çalışmalarına ağırlık verilmesi gerektiğini de belirten Born, Ekim ayında Almanya'dan gelecek heyetin, Türkiye'deki çok sayıdaki üniversite rektörü ve fakülte dekanıyla bir araya geleceğini ve bu görüşmelerde kültürel değişim alanında işbirliğinin artırılmasının yollarının araştırılacağını belirtti. 
     Born, iki ülke arasında kardeş şehir sayısının artırılması gerektiğini de kaydetti. 
     Irak'taki mevcut durumun yalnızca komşu ülke olarak Türkiye'yi değil, tüm ülkeleri etkilediğini belirten Born, Irak'a asker gönderme kararının Türkiye'yi ilgilendiren bir karar olduğunu ve bu konuda yorum yapamayacağını söyledi. 
     Irak'ın geleceğine ilişkin çok taraflı yaklaşımların benimsenmesi gerektiğini kaydeden Born, BM'nin buradaki faaliyetlerinin artmasına önem verdiklerini söyledi. 
     Born, ABD ile bazı alanlarda görüş ayrılıkları olsa bile, bunun geçmişi uzun yıllara dayalı Avrupa-Atlantik işbirliğine zarar vermemesi gerektiğini de belirterek, ''Birimize ihtiyacımız var'' diye konuştu. 
     Almanya'nın Irak'ın yeniden yapılanma sürecinde yardıma hazır olduğunu da söyleyen Born, BM'nin sürece dahil olma oranı ne ölçüde artarsa, kendilerinin katkısının da aynı şekilde artacağını belirtti. 
     Gerek konsolosluk işlerindeki görev süreci, gerekse Türkiye-Yunanistan-Kıbrıs masasındaki çalışmaları sırasında Türkiye ile ilgili bilgi edinme olanağını yakaladığını ve çeşitli kereler Türkiye'ye geldiğini söyleyen Born, Türk halkının ''misafirperver, dost canlısı ve nazik'' olduğunu belirtti. 
     Born, ''cesur sürücüler'' dışında, Ankara'nın son derece düzenli ve sakin bir şehir olduğunu da kaydetti. 
     
</TEXT>
</DOC>
