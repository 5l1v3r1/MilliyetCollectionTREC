<DOC>
<DOCNO> 188534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun39.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü ve yaralı sayısıyla ilgili çelişkili bilgiler geliyor.. 
</HEADLINE>
<TEXT>

     Amerikalı yetkililer, Irak'ın başkenti Bağdat'taki Türk Büyükelçiliği yakınında, bombalı araçla düzenlenen saldırıda 1 kişinin öldüğünü, 2 kişinin yaralandığını bildirdi. 
     Amerikalı askeri sözcü Albay Peter Mansur, elçiliğin 500 metre uzağında düzenlenen saldırıda ölen kişinin aracın sürücüsü olduğunu, yaralıların ise Büyükelçilik görevlisi olduğunu belirtti. 
     Sözcü, biri Türk diğeri Iraklı olan yaralıların durumunun iyi olduğunu söyledi. 
     Mansur, olayla ilgili olarak Irak polisi ve Federal Soruşturma Bürosu'nun FBI soruşturma başlattığını kaydetti. 
     Öte yandan görgü tanıkları, aracın elçiliğe ulaşmaya çalıştığı sırada aniden infilak ettiğini söyledi. 
     Tanıklar, sürücünün yanı sıra bir kişinin daha öldüğünü, saldırıda 10'dan fazla kişinin yaralandığını ifade etti. 
     Bir tanık, 16 kişinin El Kindi hastanesinde tedaviye alındığını belirtti. 
     Patlamadan sonra 50 kadar kişinin büyükelçilik binasının arka caddesinde toplanarak Saddam Hüseyin yanlısı sloganlar attığı, polisin bazı kişileri gözaltına aldığı da kaydedildi. 

     
</TEXT>
</DOC>
