<DOC>
<DOCNO> 157605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun09.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Iraklı Kürtler Kerkük'ün denetimini ele geçirdi" 
</HEADLINE>
<TEXT>

     ABD'nin önde gelen gazetelerinden Washington Post, Irak savaşında Amerikan ordusuyla yakın işbirliği yapan Iraklı Kürtlerin bölgedeki Amerikan güçlerinin de onayıyla Kerkük kentinin denetimini ele geçirdiğini ve önemli ilerleme sağladığını yazdı. 
     Gazete, Kerkük'ün yerel konseyi ve polis gücünün ana hatlarıyla Kürtlerin kontrolünde olduğunu belirtirken, Irak Türkmen Cephesi'nin, Kürtleri kayırdığı gerekçesiyle bölgedeki Amerikan kuvvetlerini kınadığını kaydetti. 
     Gazetenin Kerkük çıkışlı haberinde, kentteki Kürt denetiminin artması şu örneklerle anlatıldı 
     ''-Kerkük yerel yönetimi için ABD tarafından oluşturulan konseyde Kürtler üstünlük sağladı. 
     -Kerkük'ten sorumlu olan Amerikan 173. Hava İndirme Tugayı'nın Komutanı William Mayville, Kerkük'teki etnik gruplardan oluşan 24 üyeli yerel konsey kurdu. Burada Türkmenlere ayrılan 6 sandalye, en büyük Türkmen partisi olan Türkmen Cephesi'ne verildi. Ancak Kürt bölgesinde kurulu ve Kürtlerle işbirliği yapan üç küçük Türkmen Partisi buna itiraz edince, 5 sandalye Türkmen Cephesi'nden geri alındı, bu durumu protesto eden Türkmen Cephesi, konseyi boykot etmeye karar verdi. Bölgedeki Türkmen Cephesi'nin siyasi yetkilisi Münir Kafi, Washington Post'un muhabirine, ABD'nin Kürtleri ödüllendirdiğini söyleyerek bu durumu kınadı. 
     -Kerkük'te 500'den fazla mensubu bulunan polis gücü de ağırlıklı olarak Kürtlerden oluştu. Asuri Hıristiyanlara ayrılan polis kontenjanını da ele geçiren Kürtler, sayı ve eğitim olarak polis gücünde üstünlük sağladı. Kerkük'te eski Peşmergeler, Kürt polis memurları oldu. 
     -Devrik lider Saddam Hüseyin dönemindeki Araplaştırma politikası çerçevesinde kentten sürüldüğü belirtilen Kürtler, büyük gruplar halinde Kerkük'e geri dönüyor. 
     -Celal Talabani'nin liderliğini yaptığı Irak Kürdistan Yurtseverler Birliği IKYB yetkilileri, Kerküklü Arapların ellerindeki malları satın almaya başladı. Bu çerçevede IKYB, kentteki Kürtlerin sayısı artırarak, gelecek günlerde ABD denetiminde yapılacak yerel seçimlerde şansını yükseltmek istiyor. 
     -IKYB, bölgedeki ABD güçlerinin de dolaylı oluruyla Kerkük'ün tek televizyon kanalının denetimini ele geçirdi.'' Washington Post, savaşın sonlarında Kerkük'ün Kürtler tarafından işgal edilmesinin ardından, Türkiye'nin protestosu üzerine ABD'nin Peşmergeleri kentten çıkardığını, ancak daha sonra Kürtlerin siyasi kanadını yeniden kente davet ettiğini yazdı. 
     Haberde söyle denildi 
     ''ABD kuvvetleri, şimdiye kadar Kürt partilerine mesafeli davranmaya çalışıyordu, hatta Saddam Hüseyin yönetiminin çökmesinin ardından Peşmergelere Kerkük'ten çıkma emri vermişti. Ancak ABD kuvvetlerinin şimdi Kürtlere dönmesinin, 4 ülkede Kürt nüfuslarının bulunduğu bir bölgede istikrar açısından önemli sonuçları olabilir. 
     Kürt parti liderleri, Bağdat'ta federe bir Irak'ta rollerini müzakere ederken, onların askerleri, bölgede siyasi dengeyi kendi lehlerine çevirecek şekilde çalıştı. Savaşın kuzey cephesinde ABD kuvvetleriyle Peşmergelerin işbirliğini yöneten Kürt partileri, daha fazla siyasi güç konusunda, iki tarafın da işine yarayan bu ittifaktan yararlanıyor gibi görünüyor. ABD ise Kürtlerin rolünü benimseyerek, etnik düzenlemede bir oyuncu haline geldi.'' Gazete, gerginliğin hakim olduğu kentte şiddetin de arttığını yazarak, önceki gün bölgedeki bir kasabadan kente gelen Arapların ateş açarak en az 5 kişiyi öldürdüğünü kaydetti. 
     
</TEXT>
</DOC>
