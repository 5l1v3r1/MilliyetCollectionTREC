<DOC>
<DOCNO> 152540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun01.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 11 Eylül'den sonra 133 bin yabancıyı fişledi.. 
</HEADLINE>
<TEXT>

     ABD'nin, 11 Eylül saldırılarından sonra geçen yıl yürürlüğe soktuğu kayıt ve izleme programı çerçevesinde, şimdiye kadar ülkeye kısa süreli kalmak için giren 133 binden fazla yabancıyı fişlediği bildirildi. 
     Kuzey Kore dışında belirlenen 25 ülkeden, son gruptan erkek ziyaretçilerin yetkililere başvurup, kendilerini kayıt ettirmeleri için verilen süre bugün sona erdi. 
     ABD Genel Savcısı danışmanı Kris Kobach, yürürlüğe konulan programın ''büyük bir başarı'' olduğunu söylerken, yakalanan 11 terör şüphelisinin de kayıt edildikten sonra haklarında soruşturma yapılanlar arasında olduğunu belirtti. 
     Kobach, geçen Çarşamba itibariyle 150 ülkeden 133 binden fazla kişinin kayıt edildiğini, haklarında geçerli tutuklama kararları veya daha önce sınır dışı edilmiş olmaları gibi nedenle 773 kişinin sorgulandığını kaydetti. 
     Arap asıllı olmak üzere birçok Amerikan vatandaşı, göçmen ve insan hakları kuruluşu ise programı ''ayrımcı'' olmakla ve teröristlerden çok, bir ulusu tümüyle hedef almakla eleştiriyor. 
     Program, 25 ülkeden gelen erkeklerin yetkililere başvurup kaydedilmelerini gerektiriyor. 
     





</TEXT>
</DOC>
