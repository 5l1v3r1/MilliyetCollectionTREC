<DOC>
<DOCNO> 189532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo05.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Hakan Şükür'ün ameliyat olmasını tercih etmiyoruz 
</HEADLINE>
<TEXT>

     Birinci Süper Futbol Ligi'nde deplasmanda Çaykur Rizespor'u 1-0 yenen Galatasaray, ara vermeden Avrupa Şampiyonlar Ligi'nde 21 Ekim Salı günü Olympiakos ile yapacağı maçın hazırlıklarına başladı. 
     Teknik Direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 süren saat antrenmanda, Çaykur Rizespor maçında 90 dakika forma giyen futbolcular koşu yapmakla yetindi. 
     
     LUKUNKU TAKIMLA ÇALIŞTI 
     Sarı-kırmızılılarda uzun süren sakatlığının ardından bugün ilk kez takımla çalışan Lukunku'nun da yer aldığı çift kale maç yapılırken, Kongolu futbolcu, attığı 4 golle ve yaptığı şık hareketlerle göz doldurdu. 
     Antrenmana sakatlıkları bulunan Ümit Karan, Hakan Şükür, Orhan, Hasan ve midesini üşüten Berkant katılmazken, Ergün ise bir süre koştuktan sonra, teknik heyetten izin alarak çalışmayı bıraktı. 
     Diğer yandan, hafif sakatlıkları bulunan oyunculardan De Boer, Mehmet ile Pinto, tesislerde çalıştı. Pinto'nun herhangi bir sakatlığının olmadığı ve teknik heyetin kararı doğrultusunda takımla birlikte çalışmadığı öğrenildi. 
     Galatasaray, yarın akşam yapacağı antrenmanla Olympiakos maçının hazırlıklarını sürdürecek. 
     
     SAKAT OYUNCULARIN DURUMU 
     Galatasaray'da, Olympiakos maçı öncesi sakat oyuncuların çokluğu teknik heyeti endişelendiriyor. 
     Bakırköy Acıbadem Hastanesi'nde gerçekleştirilen kontroller sonucu Hakan Şükür'ün burnunun sol bölümünde kırık olduğu ve ödem oluştuğu, Orhan'ın sağ dizinde, Hasan'ın da sağ ayak bileğinde darbeye bağlı incinme bulunduğu açıklandı. 
     Teknik Direktör Fatih Terim, antrenman sırasında basın mensuplarıyla yaptığı görüşmede, Hakan Şükür için ameliyat gerektiğinin ifade edildiğini belirterek, ''Mümkünse, biz bunu tercih etmiyoruz. Önümüzde birkaç önemli maçımız var'' dedi. 
     
</TEXT>
</DOC>
