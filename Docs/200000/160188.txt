<DOC>
<DOCNO> 160188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko09.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da gölden göle balık transferi... 
</HEADLINE>
<TEXT>

     Türkiye'nin en büyük tatlı su gölü olan Konya sınırları içindeki Beyşehir Gölü'nden, Akşehir Gölü'ne üretime destek amacıyla balık takviyesi yapılıyor. 
     Beyşehir ve Akşehir ilçe tarım müdürlüklerinin koordinesi ile Beyşehir Gölü regülatöründen akarak Çarşamba Kanalı'na geçen sazan balıkları, ağlarla toplanmaya başlandı. Sazan balıkları Akşehir Gölü'ndeki balık popülasyonunun artırılması için yetkililere teslim ediliyor. 
     Tatlı su göllerindeki balık av yasağı nedeniyle yapılan çalışmalara köprü üzerinde, Beyşehir İlçe Emniyet Müdürlüğü'ne bağlı ekipler de eşlik ediyor. 
     Beyşehir Tarım İlçe Müdürü Osman Yıldırım, Akşehir Gölü'nde geçmiş yıllarda su seviyesinin azalması nedeniyle balık sayısının son derece düştüğünü belirterek, gölde su seviyesinin yükselmesi ile birlikte balık popülasyonunu artırma çalışmalarına başlandığını söyledi. 
     Akşehir Tarım İlçe Müdürlüğü'nün önceki yıllarda Akşehir Gölü'ndeki su ürünlerini yeniden canlandırılması amacıyla bölgede balık üretim çiftlikleri kurduğunu anlatan Yıldırım, şöyle konuştu 
     ''Şimdi bu çalışmalardan daha iyi sonuç alınabilmesi için Beyşehir Gölü'nden Akşehir Gölü'ne balık desteği yapmaya başladık. Beyşehir Gölü'nden Çumra Ovası'na verilen sulama suyu içinde regülatör kapaklarından balık kaçağı oluyor. Bu nedenle, balıkların değerlendirilmesi için Taşköprü önünde ağlarla topladığımız sazan ve yavru balıkları Akşehir Tarım Müdürlüğü'nden gelen ziraat mühendislerine teslim ediyoruz.'' 
     
</TEXT>
</DOC>
