<DOC>
<DOCNO> 178298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur34.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ekinleri karın altından ben çıkaracak değilim ya 
</HEADLINE>
<TEXT>

     Başbakan Recep Tayip Erdoğan, Muş'taki temasları sırasında bir vatandaşın, ''Ekinlerim kar altında kaldı. Kimse yardım etmedi'' sözleri üzerine ''Ekinlerini de karın altından ben çıkaracak değilim ya. Neyi kimden isteyeceğinizi bilin. Ekin karın altında kalıyor, gelip bizden istiyorsunuz'' karşılığını verdi. 
     Malazgirt'teki kutlama programının ardından beraberindekilerle birlikte Muş'a gelen Erdoğan, Vali Yıldırım Kartal'ı ziyaret etti. Basına kapalı gerçekleşen brifing sonrası Erdoğan ve beraberindeki bakanlara, el dokuması Muş kilimi hediye edildi. 
     Valilik'ten yürüyerek, açılışını yapacağı Muş Devlet Hastanesi ek binasına gelen Erdoğan, vatandaşların yoğun ilgi ve alkışları altında tören alanına girdi. Erdoğan, burada bekleyen özürlülerle bir süre sohbet etti. 
     Necati Devrim adlı bir vatandaşın, 4 yaşındaki Muhammet Devrim adlı çocuğunu seven Erdoğan, çocuğun gözlerindeki rahatsızlığın maddi imkansızlık nedeniyle tedavi ettirilemediğini öğrenmesi üzerine, Sağlık Bakanı Recep Akdağ'a talimat vererek, çocuğun tedavisi için gerekli işlemlerin yapılmasını istedi. 
     Başbakan Erdoğan, Devlet Hastanesi ek binasının açılışında yaptığı konuşmada da Hükümet'in daha iyi hizmet verebilmesi için yoğun çaba harcadığını dile getirerek, Aşık Veysel'in ''Uzun ince bir yoldayım, yürüyorum gündüz gece'' şiirinden bir dize okuyarak, ''Her geçen gün tıkanan yolları açmanın gayretindeyiz'' dedi. 
     Bingöl'de 1 Mayıs'ta meydana gelen depremi hatırlatan Erdoğan, kentin çok ciddi değişim süreci içinde olduğunu kaydetti. Özellikle toplu konut konusunda önemli adımlar atıldığını vurgulayan Erdoğan, okul konusunda da iyi yönde gelişmeler yaşanacağını belirtti. 
     Eğitim ve sağlık hizmetlerinin zihniyet değişimiyle ele alınacağını anlatan Erdoğan, devlet hastanelerini örnek vererek, ''Daha önce devlet hastaneleri koğuş sistemiyle hizmet veriyordu. Ama şimdi hastanelerde 1-2 yataklı odalar var. Bunu bütün illere yaygınlaştırmak için çalışacağız'' diye konuştu. 
     
     ''KAYNAKLAR, KESİLEN HORTUMLARDIR'' 
     Bu yıl ilköğretim okullarında kitapların Milli Eğitim Bakanlığı tarafından ücretsiz dağıtılacağını bildiren Erdoğan, 81 ile bütün kitapların gönderildiğini açıkladı. 
     Ücretsiz kitap dağıtımı için gereken kaynağın ''kesilen hortumlar'' olduğunu dile getiren Erdoğan, böylece kaynak elde ettiklerini söyledi. Taşımalı eğitim sistemini süratle yok etmeye çalıştıklarını, kapalı okulları yeniden devreye sokmak için çaba sarf ettiklerini belirten Erdoğan, ''Nerede 10 öğrenci bile varsa, oraya öğretmen gönderilecek'' dedi. 
     
     ''EKİNLERİNİ KAR ALTINDAN BEN ÇIKARACAK DEĞİLİM YA'' 
     Çiftçilere yönelik uygulamalara da değinen Erdoğan, bir vatandaşın, ''Ekinlerim kar altında kaldı. Kimse yardım etmedi'' sözleri üzerine ''Ekinlerini de karın altından ben çıkaracak değilim ya. Neyi kimden isteyeceğinizi bilin. Ekin karın altında kalıyor, gelip bizden istiyorsunuz'' karşılığını verdi. 
     Başbakan Erdoğan, bu yönde isteklerini getiren vatandaşlara da ''Yolunu bilmiyorsanız, gelin yolunu öğretelim. Artık bu ülkede her şey devletten olmayacak'' diye konuştu. 
     Kendilerinden çok büyük talepler olduğunu ifade eden Erdoğan, ancak her şeyin bir anda halledilemeyeceğini belirterek, vatandaşlardan sabırlı olmalarını istedi. Erdoğan, vatandaşlardan bazı konularda gelen yoğun istekler üzerine, ''Sabırlı olun. Bir tohum bile 9 ay 10 günde olgunlaşıyor'' şeklinde konuştu. 
     Erdoğan, açılışını yaptığı hastane ek binasını da gezerek, görevli sağlık personeli ile sohbet etti. 
     Erdoğan, daha sonra beraberindeki bakanlarla birlikte askeri helikopterle Bingöl'e hareket etti. 
     
</TEXT>
</DOC>
