<DOC>
<DOCNO> 166682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur11.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler zararını biliyor ancak yine de sigara kullanıyor... 
</HEADLINE>
<TEXT>

     Ege Üniversitesi tarafından lise öğrencileriyle yapılan araştırma, gençlerin olumsuz ya da riskli sonuçlarını bilmelerine karşın sigara ve alkol kullandıklarını ortaya koydu. 
     Üniversitenin Edebiyat Fakültesi Psikoloji Bölümü araştırma görevlileri Mert Teközel ile Türkan Yılmaz Irmak, 8 liseye devam eden 14-20 yaş grubundaki 880 öğrenciyle ''Sigara içmek risklidir ya da alkol Ergenlerin kısa ve uzun vadeli risk algıları'' konulu araştırma yaptı. 
     Araştırmada, gençlerin ''sigara veya alkol kullanmaktan dolayı, bu davranışları yapmayanlara göre daha fazla risk altında bulunduklarının farkında oldukları'' belirlendi. Yine bu davranışlarından dolayı olumsuz bir durumla karşılaşmayanların, ''kendilerini daha az risk altında hissettiği'' saptandı. 
     Ayrıca araştırmada, ''sigara içenlerin uzun vadede kansere yakalanma gibi daha fazla riskli olay, buna karşın alkol kullananların uzun vadede şimdiki durumlarından daha az risk bekledikleri'' tespit edildi. 
     Araştırmayı yorumlayan Mert Teközel, ''son yıllarda ergenlerin sağlık riski taşıyan davranışlarına ilişkin çalışmaların, gençlerin bunları olumsuz sonuçlarını bilmediklerinden dolayı değil, aksine bilmelerine rağmen yaptıklarını gösterdiğine'' işaret etti. 
     Bunun başta ABD olmak üzere pek çok ülkede, gerek ergenlerin sağlık riski taşıyan davranışlara yönelmelerinin altında yatan nedenlerin anlaşılmasına yönelik çalışmalarda, gerekse eğitim ya da okul odaklı programlarının oluşturulmasında önemli ve radikal değişiklikleri gidilmesine yol açtığını anlatan Teközel, gençlerin bu tür zararlı davranışlara yönelmesinin altındaki dinamiklerin oldukça detaylı analizinin yapılması gerektiğini vurguladı. 
     
</TEXT>
</DOC>
