<DOC>
<DOCNO> 199060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo15.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Arena'yı bildireceğiz, mahkemeye gideceğiz... 
</HEADLINE>
<TEXT>

     Beşiktaş Kulübü Başkanı Serdar Bilgili, Avrupa Şampiyonlar Ligi'nde Chelsea ile İstanbul'da oynamak istediklerini ve bu konuda sonuna kadar mücadele edeceklerini söyledi. 
     Serdar Bilgili, Pendik Belediye Başkanı Erol Kaya'yı makamında ziyareti sırasında basın mensuplarının, UEFA tarafından tarafsız sahada oynanması kararı alınan Beşiktaş-Chelsea karşılaşmasıyla ilgili sorularını yanıtladı. 
     Beşiktaş olarak çok ciddi bir ulusal sorumluluk yüklendiklerini ifade eden Bilgili, şöyle konuştu 
     ''Almanya'da oynarsak 1,5-2 milyon Euro kazanabiliriz. Ama biz Türk sporunun geleceği için Türkiye'de oynamak istiyoruz. Spor Tahkim Mahkemesi'ne CAS müracaat ettik. En geç yarına kadar karar verecekler. Eğer buradan olumsuz bir yanıt gelirse idari mahkemelere başvuracağız. Hakkımızı sonuna kadar korumak istiyoruz.'' Chelsea maçının tarafsız sahada oynanması kararının siyasi olduğuna değinen Bilgili, ''Bundan sonra en ufak bir terör olayında tarafsız sahalar gündeme gelecektir. Ben bu karardan dönüleceğini umuyorum. Beşiktaş Kulübü olarak sonuna kadar mücadele edeceğiz'' dedi. 
     
     SCHALKE ARENA STADI BİLDİRİLECEK 

     Beşiktaş Başkanı Bilgili, basın mensuplarının, UEFA'nın stat bildirim süresinin bugün biteceğini hatırlatmaları ve hangi stadı seçtiklerini sormaları üzerine de ''Her ihtimale karşı Chelsea maçı için UEFA'ya Almanya'daki Schalke Arena Stadı'nı bildireceğiz. Bu konuda arkadaşlarımız gerekli çalışmaları yaptılar ve yapmaya da devam ediyorlar'' diye konuştu. 
     Almanya'nın en modern stadı olarak kabul edilen Schalke Arena Stadı, 62 bin kişi kapasiteye sahip. 13 Eylül 2001 tarihinde açılan stat, modern stat mimarisinin en son örneklerinden biri olarak kabul ediliyor. 
     
     ''ALLAH YOLUMUZU AÇIK ETSİN'' 

     Başkan Bilgili, Beşiktaş'ın bu sezonki hedefleri konusundaki bir soru üzerine de ''Allah yolumuzu açık etsin. Doğru yoldayız. Bildiğimiz yolda dürüstçe devam ediyoruz. Beşiktaş'ın hedefi Avrupa'da başarıdır. Bunu da gerçekleştireceğimize inanıyorum'' diye konuştu. 
     
     BELEDİYE BAŞKANINA ÜYELİK VE FORMA 

     Serdar Bilgili, makamında ziyaret ettiği Pendik Belediye Başkanı Erol Kaya'ya Beşiktaş'a üyelik kartı ve arkasında ismi yazılı 12 numaralı siyah-beyazlı formayı hediye etti. 
     Erol Kaya, Beşiktaş'ın Türkiye'nin en başarılı kulüplerinden biri olduğunu, kendisinin de bir Beşiktaşlı olarak bundan gurur duyduğunu belirterek, ''Beşiktaş'tan 101. yılında da Şampiyonluk bekliyoruz'' dedi. 
     
</TEXT>
</DOC>
