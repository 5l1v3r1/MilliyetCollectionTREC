<DOC>
<DOCNO> 199212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun02.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Irak için bir hafta içinde rapor hazırlayacak 
</HEADLINE>
<TEXT>

     BM Genel Sekreteri Kofi Annan tarafından oluşturulan Irak danışma grubu, ilk toplantısını yaptı. 
     Genel Sekreter'in başkanlığındaki toplantıya Türkiye'nin yanı sıra ABD, İngiltere, Suriye, İspanya, Rusya, Suudi Arabistan, Pakistan, Kuveyt, Ürdün, İran, Almanya, Fransa, Mısır, Çin, Şili ve Angola katıldı. 
     Grubun ikinci toplantısını ne zaman yapacağı bu aşamada kararlaştırılmazken, Genel Sekreter Annan'ın Irak hakkında bir hafta içinde rapor hazırlayarak Güvenlik Konseyi'ne sunacağı öğrenildi. 
     
     KOMŞULARIN ENDİŞELERİ DİLE GETİRİLDİ 
     Toplantıyla ilgili olarak AA muhabirine bilgi veren Türkiye'nin BM Daimi Temsilci Yardımcısı Altay Cengizer, ''Toplantının zamanlı ve yerinde bir girişim olduğuna'' dikkati çekti, ''özellikle Irak'a komşu ülkelerin haklı endişelerinin daha iyi anlaşılmasına olanak sağlandığını'' kaydetti. 
     Cengizer, ''Türkiye'nin, toplantıda Suriye daimi temsilcisi tarafından okunan Şam bildirisinde yer alan hususlara destek verdiğini'' de bildirdi. Şam bildirisi Irak'ın toprak bütünlüğü, siyasi birliği ve egemenliğinin korunmasının şart olduğunu ve bu konularda hiçbir şekilde taviz verilemeyeceğini'' vurguluyor. 
     
     GENEL SEKRETER RAPOR HAZIRLIYOR 
     Altay Cengizer, ''toplantıda üyelerin görüşlerini dinleyen genel sekreterin konuyla ilgili olarak yaklaşık bir hafta içinde bir rapor hazırlayarak Güvenlik Konseyi'ne sunacağını'' sözlerine ekledi. 
     
     NEGROPONTE'NİN SÖZLERİ 
     Öte yandan, ABD'nin BM Daimi Temsilcisi Büyükelçi John Negroponte, toplantı çıkışında yaptığı açıklamada, ''toplantıda Irak'ın ekonomik kalkınması ve imarı konularının ele alındığını'' ifade etti. 
     ''Grup üyelerinin Irak'ta güvenliğin sağlanması, ordu ve polis teşkilatının oluşturulması konularında görüşlerini ortaya koyduklarını'' kaydeden Negroponte, ''tüm ülkelerin görüşlerini genel sekreterle paylaştıklarını'' ifade etti. 
     ''Irak'ta, uluslararası alanda tanınacak geçici hükümet kurulmasına doğru bir gidiş olduğuna'' işaret eden Negroponte, ''ABD olarak Irak konusunda Güvenlik Konseyi'nden yeni bir karar tasarısı çıkarılmasına bu aşamada gerek duymadıklarını'' söyledi. 
     
</TEXT>
</DOC>
