<DOC>
<DOCNO> 187710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/sazak.html </URL>
<DATE> 2003/10/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ezilen çimenler 
</HEADLINE>
<TEXT>

   
   YÖK'te rektörler ile hükümet arasındaki tartışmayı, 'filler - çimenler' savaşına benzeten genç akademisyenlerin 'ezilen çimenler' olarak kadro mağduriyetleri sürüyor. 
   Atamaları yapılmayan yardımcı doçentler bu haksızlığın bir an önce düzeltilmesini bekliyorlar. Hükümet, üniversitelere 3200 kadro verildiğini açıkladı. Ancak üniversiteler bu kadroların YÖK tarafından dağıtılmasından yana. Milli Eğitim Bakanlığı ve Başbakanlık ise 'yetki'yi elinde bulundurmak istiyor. 
   Hükümetin, üniversiteye giriş sınavını imam hatip liseliler yararına YÖK taslağından çıkararak tek başına Meclis'e sunma girişimi de taraflar arasında yeni bir güven bunalımına yol açtı. 
   Üniversitelerarası Kurul bu girişime tepki gösteriyor. 
   Bu tartışmalar arasında yardımcı doçentlerin mağduriyeti unutulmuş durumda. Süleyman Demirel Üniversitesi'nden bir grup öğretim üyesinin mesajı, genç akademisyenlerin ortak sorununu yansıtıyor 
   "18 Temmuz'da yayımlanan ve atamaları durduran Başbakanlık genelgesinden önce sınavlarımız yapıldı. Başarılı olduk. Ancak sınavlardan sonra bilimsel eserler üniversite dışından farklı öğretim üyelerince değerlendirildiği için dosyalarımız Temmuz'dan sonra fakülteye ulaştı. Bu nedenle atamalarımız yapılamıyor. Birçok arkadaşımız için bu süreç daha hızlı işletildiği için 4 aydır, yardımcı doçent olarak görev yapıyorlar. 
   Sınav sürecimiz genelgeden önce başlamasına rağmen atamalar rektörümüz tarafından imzalanamıyor. 
   Bizler YÖK - hükümet çekişmesinden zarar görmekteyiz. Başbakanlık genelgesi nedeniyle bir eşitsizlik doğdu ve atamalarımız yapılmıyor. Genelgede 2547 sayılı YÖK yasasında doçent ve profesörlerle yardımcı doçentler aynı grupta yer almasına rağmen nedendir bilinmez sadece yardımcı doçentlerin atamaları durdurulmuştur. Bu uygulama Anayasamızdaki eşitlik ilkesiyle bağdaşmıyor. YÖK yasasına rağmen bu genelgeyle yardımcı doçent atamaları başbakanın inisiyatifine geçirilmeye çalışılıyor. Hükümet yetkilileri sorunumuza çare üretmekten uzaklar. Hatta, umursamaz yaklaşımları nedeniyle sorunun kaynağıdırlar." 
   Hükümet, YÖK taslağında ileriye dönük 'merkezi sınav' öngörüyor. Bu hazırlık kazanılmış hakları etkilememeli. 
   Yardımcı doçentlik kadrosu alamayan akademisyenlerin bir bölümü YÖK burslusu olarak yurtdışındaki üniversitelerde doktora yapmışlar. Bu gençlerin her birinin devlete maliyeti on binlerce dolardır. Dr. Cihat Polat, 'Amerika'da doktoralı pizza dağıtıcısı olmak, Türkiye'de bilim adamı olmaktan daha az problemli ve daha tercih edilebilir ama bu ülkenin kaynaklarına yazık değil mi Ben kendi üniversiteme, insanıma hizmet etmek istiyorum' diye yakınıyor. 
   Yardımcı doçentlerin kadro mağduriyetine son verilmeli. 
   
      
   
</TEXT>
</DOC>
