<DOC>
<DOCNO> 157964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/yazar/altan.html </URL>
<DATE> 2003/05/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"İleri gelenler - İleri gidenler" 
</HEADLINE>
<TEXT>

     Türkiye'nin, ta Osmanlı'dan kalma siyasal yapısını özetleyen bir gözlemi vardı onun 
     - Bizde, derdi, bir "ileri gelenler" vardır, bir de "ileri gidenler"... İleri gelenlerin yanında, gayet saygılı çeyrek bir duruşla, yan yan yürünür. İleri gidenler ise, "ulan çok ileri gitti bu" diye hemen ensesinden yakalanıp, bazen sehpaya kadar götürülür. 
     
     Osmanlı protokolünde, kapı kullarından kimlerin padişahın, yahut sadrazamın yakınına kadar gelebileceği belliydi. Onlar "ileri gelenler"di. 
     Bazıları da, daha geride durmaları gerekirken, kendiliklerinden biraz daha ileriye giderlerdi. Onlar hemen uyarılırdı 
     - Hişt çok ileri gittin. 
     
     2003 yılının Mayıs sonunda da durum aynıdır. "İleri gelenler" için havaalanlarında özel salonlar, stadyumlarda şeref tribünleri, resmi törenlerde kırmızı halılar ve siyah arabalar vardır... 
     İleri gidenler ise, basmakalıp beylik bir şovenizm babalanmasını fiskelemeye ve çıkan içi boş gaz tenekesi sesini herkese duyurmaya kalkanlardır. 
     
     Türkiye henüz ne "Kışla" parfümlü siyasetin konformist söylemlerini aşabildi, ne de "Cami" parfümlü siyasetin konformizmini... TV ekranlarında 19 Mayıs Gençlik ve Spor Bayramı gösterileri, her zaman olduğu gibi yine çok göz alıcıydı. 
     Bu arada çeşitli borular üreten bir firmanın reklamı ise, sel baskınına uğramış, perişan insanları göstererek, "milletimin kaderi bu olmamalı" diyordu. 
     
     Bir anlamda "ileri gelenlerin" reklamı olan bayram gösterileri ile, boru firmasının yayımlayıp durduğu reklam, zıtlaşıyordu. 
     Bendeniz de her iki reklama birden bakıp, bıyık altından gülümsüyordum. 
     Fenerbahçe Parkı'nın erguvanlarıyla sakız ağaçları ise, tıpkı Boğaz kıyılarının erguvanlarıyla çamları gibi, içi boş birtakım safsatanın çok dışındaydılar. 
     
     İsterdim şu sıralarda Voltaire, Tevfik Fikret, Oscar Wilde, Bernard Shaw, Jean Genet, Türkiye'de sağ olsun... 
     Onlar da kendi dönemlerinde, görünüşü görkemli birtakım gaz tenekelerini tıngırdattılar. 
     Zaman sildi süpürdü görkemli gaz tenekelerini tıngırtılar ise, insanların nasıl bir görüntüyle kazıklandığının musikisi olarak o yazar ve ozanların yapıtlarında kaldı. 
     
     Cumhuriyet inkılabı mukaddesi de şayet bürokrat kesime dayalı bir burjuvazi imajı yaratma yerine azınlıklarla da sentezleşmiş bir endüstri üretimi devrimi yaratabilmiş olsaydı bir avuç "non - konformist" ozan, yazar ve düşünürün hayatı, "çok ileri gittiler" damgasıyla pesperişan edilmez ve bir İstanbul depremi sakıncasıyla, pesperişan olma sırası "ileri gelenlerimiz"i hedeflemezdi. 
     
     Mussolini'nin faşist hukukçusu Alfredo Rocco'unun biçimlendirdiği bir Ceza Yasası'nın Türkiye'de de hala uygulanmasını sürdürerek, 21. yüzyılla bir çağdaşlık kanaviçesi örülebilir mi Gençlik ve Spor Bayramı gösterileri ne kadar göz alıcı olursa olsun 
     Bilmiyorum, sık sık siyasal demeçler vermeye ve siyasal polemikler yapmaya meraklı bazı militerlerimiz emekli olduktan sonra böyle bir sorunun yanıtını da içeren bazı yazılı çalışmalar yapar ve hiç değilse anılarını yayımlayarak, kitaplıklarda da bir iz bırakmış olurlar mı 
     
     Psiko - sosyolojiyi ilgilendiren bir başka soru da şudur 
     - Acaba askeri okullar da paralı olsaydı, militerlerimizin sayısında bir azalma olur muydu 
     Çünkü Cumhuriyet inkılabı mukaddesinin aldandığı nokta bendenizin ailesi de dahil Hazine'den geçinmeli bürokrat bir kadroyla "burjuva görünümü" yaratmaya özenmek ve bunu da "çağdaşlaşma" sanmaktı. 
     Ve toplumdan gelen tepkileri de bir asayiş sorunu olarak değerlendirmekti... 
     
     Ne diyorsunuz, çok mu ileri gittik 
     İleri gitmeden de "yazı"ya layık olma tutkusu sürdürülemez ki... 
     
     

</TEXT>
</DOC>
