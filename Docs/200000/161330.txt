<DOC>
<DOCNO> 161330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/dunya/dun04.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times’ta istifa depremi 
</HEADLINE>
<TEXT>

     DIŞ HABERLER SERVİSİ 

     Amerika’nın en etkin gazetelerinden New York Times’ta geçtiğimiz günlerde ortaya çıkan yalan ve çalıntı haber skandalı, dün de iki baş editörün istifa etmesiyle yeni bir boyut kazandı. Jason Blair isimli muhabirin uydurma ve çalıntı haberler yazdığının ortaya çıkmasının ardından okuyucuların güveninin sarsıldığı New York Timse’ın önde gelen iki ismi, Yazı İşleri Müdürü Howell Raines 60 ve Sorumlu Müdür Gerald Boyd’un 52 dün istifa ettiği bildirildi. 
     Gazetenin yayım hakkını elinde bulunduran Arthur Sulzberger, yaptığı toplantıda, istifalardan dolayı büyük üzüntü duyduğunu söylemekle yetindi. Sabah toplantısında, muhabir Blair’in neden olduğu skandaldan söz edilmediği dikkat çekti. 
     Skandalın neden olduğu yaprak dökümünün ardından Yazı İşleri Müdürü Howell Raines’in yerine geçici olarak emekli Yazı İşleri Müdürü 66 yaşındaki Joseph Lelyveld’in getirildiği, diğer görevin boş kaldığı öğrenildi. 
     27 yaşındaki Blair’in 1 Mayıs’taki istifasının ardından 28 Mayıs’ta da gazetenin Pulitzer Ödüllü muhabiri Rick Bragg, serbest çalışan bir başka gazetecinin haberini kendisine mal ettiği gerekçesiyle görevden alınmıştı. 
     New York Times, 1 Mayıs’ta görevinden istifa eden eski muhabiri Blair’in çalıntı ve uydurma haberler yaptığının ortaya çıkması üzerine yoğun bir iç soruşturma başlatmıştı. 
     New York Times, ekim ve nisan ayları arasında Blair’in yazdığı 73 haber ve makaleden 36’sında yalan, çalıntı ve yanlış unsurlar belirledi. 
     Skandal ortaya çıktıktan sonra bir açıklamasında, gazete okuyucularına her yazılana inanmamaları tavsiyesinde bulunan Blair’in, hik yesinin kitabı ve sinema filminin pazarlanması için bir anlaşma yaptığı bildirilmişti. 
     

</TEXT>
</DOC>
