<DOC>
<DOCNO> 154281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur21.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeler için 25 yıllık sazını sattı.. 
</HEADLINE>
<TEXT>

     Kayseri Halk Şairleri Kültür Derneği üyesi Aşık Mahrumi, Bingöl'deki depremzedelere yardım için 25 yıllık sazını sattı. 
     Dernek Başkanı Hakkı Denizli, Tuana Restoran'da düzenlediği basın toplantısında, Bingöl'de meydana gelen deprem felaketinin ardından yaraların sarılması için ozanlar olarak üzerlerine düşeni yapmak istediklerini belirtti. 
     Depremde zarar gören vatandaşlara yadım için ozanların en değerli varlığı olan sazlarını satışa çıkardıklarını kaydeden Denizli, ''Deprem felaketlerinden sonra bizlere düşen görev, birlik, beraberlik içinde, bölgedeki vatandaşlarımızın yaralarını sarmalarına yardımcı olmaktır. Bu amaçla baş ozanımız Aşık Mahrumi'nin 25 yıllık sazını satışa çıkardık. Satıştan elde edeceğimiz geliri Bingöl Valiliği'ne teslim edilmek üzere Valiliğe vereceğiz'' diye konuştu. 
     Toplantının ardından Aşık Mahrumi'nin 25 yıllık sazı açık artırma ile satışa sunuldu. Artırmaya katılan kömürcülük işi ile uğraşan Şimşek Berberoğlu ve Dr. Mesut Polat, sazı 1 milyar liraya ortaklaşa satın aldılar. Dr. Polat, sazı tekrar derneğe hediye ettiklerini açıkladı. 
     Daha sonra dernek üyeleri Aşık Cefai, Ozan Arif Uzman ve Aşık Mahrumi, sazlarıyla deyişler söyleyerek, deprem bölgesinde yıkılan binaların kamu binaları olduğuna dikkati çekip, inşaatlarında eksik malzeme kullanan müteahhitlere tepki gösterdiler. 
     




</TEXT>
</DOC>
