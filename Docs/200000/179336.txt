<DOC>
<DOCNO> 179336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko06.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bira fiyatları artabilir... 
</HEADLINE>
<TEXT>

     Bu yıl çiftçinin arpa yerine ağırlıklı olarak buğday ekmesi nedeniyle maltlık arpa üretiminin düşmesi sonucu, bira fiyatlarının artması bekleniyor. 
     Anadolu Efes Biracılık ve Malt Sanayi A.Ş.'nin Çumra Fabrika Müdürü Ayhan Atılır, yaptığı açıklamada, maltlık arpa üretiminin az olmasının Türkiye'deki bira sektöründeki firmaların en büyük sorunu olduğunu söyledi. 
     Her yıl aynı sorunun yaşanmasına rağmen bu konuda bir girişimde bulunulmadığını belirten Atılır, ''Türkiye'de bira yapımında yaklaşık yıllık 185 bin ton arpa kullanılıyor. Bunun 135 bin tonunu Konya'nın Çumra İlçesi ve Afyon'da kurulu fabrikalarda Efes Biracılık işliyor. İşlenen bu maltlık arpanın tamamına yakınını da Efes olarak kendimiz üretmeye çalışıyoruz'' dedi. 
     Geçen yıl, anlaşmalı oldukları çiftçilere yaptırdıkları üretimle ihtiyaç duydukları 135 bin ton maltlık arpanın karşılandığını ifade eden Atılır, şunları söyledi 
     ''Türkiye'de maltlık arpanın yaygınlaşması için 1982'den bu yana yoğun bir şekilde çalışıyoruz. Yeni geliştirdiğimiz çeşitlerimizi İç Anadolu ve GAP bölgesinde ürettirme yönünde çaba harcıyoruz. Ülkemizde hububat üretimi yapan çiftçiler maltlık arpa konusunda çok bilinçsiz. Bu nedenle sadece yemlik arpa üretimi yapıyorlar. Geçen yıl arpanın buğdaya oranla daha az para etmesi nedeniyle çiftçiler de daha çok arpa yerine buğdaya yöneldi.'' Atılır, az ekilmesinin yanı sıra yağışların zamanında düşmemesinin maltlık arpa üretimini olumsuz yönde etkilediğini vurgulayarak, anlaşmalı oldukları çiftçilerin yaptığı üretim de dahil bu yıl yurtiçinden sadece 85 bin ton maltlık arpa alabildiklerini bildirdi. Atılır, ihtiyaçlarını karşılamak için bu yıl zorunlu olarak 50 bin ton arpa ithal edeceklerini, bunun da 10 milyon dolar döviz kaybına yol açacağını kaydetti. 
     Üretiminin az olması ve uygulanan tarım politikaları nedeniyle maltlık arpanın tonunun 110 dolardan 200 dolara çıktığını ifade eden Atılır, ''Bunlara ek olarak bu yıl yapılacak 50 bin ton arpa ithalatı da maliyetlerimizi artmasına neden olacak. Geçen yıl 200-250 dolar arasında değişen 1 ton maltın maliyeti, bu yıl 300-350 dolara çıktı. Maliyetin bu kadar yükselmesi bira fiyatlarının da artmasına neden olacaktır'' diye konuştu. 
     Atılır, ülkede maltlık arpa üretiminin yaygınlaşması için Hükümetin desteğini beklediklerini belirterek, böylece yurtdışına çıkan 10 milyon doların çiftçinin cebine gireceğini sözlerine ekledi. 
     
</TEXT>
</DOC>
