<DOC>
<DOCNO> 195579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafeteryada yangın faciası 9 ölü.. 
</HEADLINE>
<TEXT>

     İZMİR DHA 

İzmir'in Bornova İlçesi'nde çıkış kapısının yakınındaki elektrik panosundan çıkan ve kısa sürede tüm kafeteryayı alev topuna dönüştüren yangında, 5'i kadın 9 kişi yaşamını yitirdi, 5 kişi de yaralandı. 
     Süvari Caddesi ile 157 sokağın kesiştiği noktadaki 7 katlı Olgun Apartmanı'nın altındaki Hasan ve Kemal Akkuş kardeşlere ait "Name" adlı kafeteryada dün 21.00 sıralarında yangın çıktı. İlk belirlemelere göre elektrik panosundaki arızadan kaynaklanan yangın, kısa sürede elyaf malzemeden oluşan dekorasyona sıçradı. Hızla büyüyün alevler, ahşap sandalye ve masaları da tutuşturdu. 
     Bir anda duman ve alev topuna dönen kafeteryadaki müşteriler, panik ve korku içinde çıkış kapısına yöneldi. Müşterilerin çoğu dışarı çıkarken, kafeteryanın iç bölümünde kalan 5 müşteriyle 4 personel mutfağa sığındı. 
     İtfaiye yangını kısa sürede, yakındaki kolanya deposuna sıçramadan kontrol altına alırken, kafeteryanın bulunduğu apartman ile yan taraflarındaki binalarda oturanlar tahliye edildi. 
     
     Mutfakta sıkıştılar 

     Söndürme çalışmaları tamamlandıktan sonra mutfak bölümüne giren itfaiye erleri, bir kısmı yanarak bir kısmı da dumandan zehirlenerek ölen 5'i kadın 9 kişinin cesediyle karşılaştı. Dumandan ve kısmen alevlerden etkilenen 5 kişi ise Ege Üniversitesi Hastanesi'nde tedaviye alındı. Yangında ölenlerin kimlikleri henüz saptanamadı. Kundaklama olasılığını da gözönüne alan Gasp Bürosu dedektifleri ile itfaiye erlerinden oluşan özel ekip, yangının çıkış nedeninin netleştirilmesi için çalışmalara başladı. 
     Ölü ve yaralı yakınları, yangın dehşetiyle sarsılan çevre sakinleri gözyaşı dökerken, görüntü almaya çalışan basın mensuplarına tepki gösterildi. Olay yerinde fenalaşan vatandaşlara da 112 acil ekipleri ayakta müdahale etti. 
     AKP İzmir milletvekili İsmail Katmerci, İzmir Valisi Yusuf Ziya Göksu ile Emniyet Müdürü Halil Tataş kafetarya da incelemede bulundu. Göksu, "Kafetaryanın ön tarafı elyaf ve duvarların dekorasyon malzemeleriyle kaplı olması nedeniyle yangın bir anda büyümüş. Olay sırasında aynı binada bulunan bir kişi de paniğe kapılarak balkondan atlayınca yaralanmış" dedi. 
     

     
</TEXT>
</DOC>
