<DOC>
<DOCNO> 167550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/gun06.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olay ilaç'a önlem geldi 
</HEADLINE>
<TEXT>

     ŞÜKRAN PAKKAN İstanbul 

     Olumsuz ruhsal etkiler yarattığı, hatta intihara sürüklediği gerekçesiyle İngiltere'de 18 yaşın altı gençlere yasaklanan "Seroxat" isimli antidepresan ilacın Türkiye'de endişe yaratması, satış firması Novartis'i harekete geçirdi. Gazetemizde "İngiltere'de yasak, Türkiye'de serbest" başlığıyla yayımlanan haberde, İngiltere'de son iki yılda 11 gencin intihar etmesine neden olduğu öne sürülen ilaç konusunda konuşan uzmanlar, Türkiye'de önlem alınması gerektiğini belirtmişti. 
     
     Bilgilendirme kampanyası 
     Patenti Glaxo Smith'e ait olan ilaç Türkiye'de antidepresan grubu içerisinde en çok satılan 2. ürün olarak biliniyor. Novartis yetkilileri, Sağlık Bakanlığı'na başvurarak, prospektüsün değiştirileceğini açıkladı. İlacın 18 yaşından küçüklere önerilmediği uyarısını prospektüse ekleyecek firma, ilaçla ilgili doktor ve hastaları bilgilendirme kampanyası da başlatacağını bildirdi. Pazarlama Direktörü Güldem Berkman, Seroxat'ın doktor kontrolünde kullanılması gerektiğini belirtti. 
     

</TEXT>
</DOC>
