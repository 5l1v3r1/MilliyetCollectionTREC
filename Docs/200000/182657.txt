<DOC>
<DOCNO> 182657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko06.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı, Pepsi içiyor... 
</HEADLINE>
<TEXT>

     Irak'taki ABD'li askerlerin, alışkın oldukları ve damak tadına uygun buldukları için Türkiye'de üretilen Pepsi ürünlerini tercih ettikleri ve firmanın Adana'daki tesislerinin tam kapasite ile talebi karşılamaya yönelik üretim yaptığı belirtildi. 
     The Pepsi Bottling Grup'a PBG bağlı Türkiye'deki Pepsi'nin İhracat Müdürü Reha Haznedaroğlu, Ortadoğu ülkelerinde gazlı içecekler kapsamındaki ''Pepsi'' ve ''Pepsi Light'' ürünlerinin çok tutulduğunu, savaş ile birlikte Irak'a ihracatta yaşanan vergi konusundaki sıkıntıların giderilmesiyle yeniden piyasanın canlandığını bildirdi. 
     ''Türk Pepsi'' olarak coğrafi yakınlıktan, damak tadına ve geçmişten gelen tüketim alışkanlığına kadar bir dizi avantaj nedeniyle bölgede yüksek bir rekabet gücüne sahip bulunduklarını belirten Haznedaroğlu, şunları kaydetti 
     ''Ürdün, Mısır, Suudi Arabistan ve Kuveyt'te de grubumuzun ve benzer firmaların üretimi var. Suudi Arabistan'da Pepsi'nin payı yüzde 80'lere varıyor. Irak'ta da Türk Pepsi olarak pazar liderliğimiz savaşa rağmen sürüyor. Ürünlerimizi, hem Irak halkı, hem de çok büyük bir tüketim gücü olan ABD'li askerler tercih ediyor. Bu ülkeye satışlarımızın yüzde 50'nin üzerindeki bölümünü ABD'li askerlere yapılanlar oluşturuyor. 
     Pepsi'nin standartları tüm dünyada aynı olsa da kullanılan su ve bazı hammaddelerden dolayı farklılık oluşuyor. Çorlu'daki kaynakta çıkartılıp, Pepsi fabrikasında işlenerek şişelenen Aquafina suyu da özellikle askerler tarafından tercih ediliyor. Aquafina, askerler tarafından tanınan ve ABD ordusu tarafından onaylanan bir sudur. Su ve katkı maddeleri dolayısıyla ABD'li askerler, damak tatlarına daha uygun olduğu için Türk Pepsisini tercih ediyor.'' 
     
     IRAK'A İHRAÇ EDİLEN GAZLI MEŞRUBATLAR ADANA'DA ÜRETİLİYOR 
     Irak'tan savaş sonrasında, özellikle yaz döneminde, yoğun sipariş aldıklarını ifade eden Haznedaroğlu, şöyle devam etti 
     ''Irak'a ihraç edilen gazlı meşrubatların tümü Adana'daki Fruko Meşrubat fabrikasında üretiliyor. Yaz aylarının başlangıcından bu yana fabrika tam kapasite çalışıyor. Piyasadaki haraketlenme önce Kuzey Irak'ta başladı. Daha sonra ülke geneline kaydı. Şu anda en çok tutulan markayız. 
     Başka ürünlerimizi de ihraç ediyoruz. Ancak, en çok kutu ve pet şişelerdeki ürünler tercih ediliyor. The Pepsi Bottling Grup ile koordinasyon içinde ihracat yapıyoruz. Ancak, bazı sıkıntılar var. Oturmuş bir pazar değil, ölçümleme yapmak çok güç oluyor. Bununla birlikte şu an için yüksek risk sözkonusu değil.'' Irak'ta, bu alanda geçmişte üretim yapan fabrikaların savaş dolayısıyla atıl durumda bulunduğunu belirten Haznedaroğlu, ''yerli üretim olmaması da bir avantaj'' dedi. 
     
</TEXT>
</DOC>
