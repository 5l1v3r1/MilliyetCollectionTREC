<DOC>
<DOCNO> 198475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur09.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşları üşümesin diye kümeslere kalorifer sistemi kurdu... 
</HEADLINE>
<TEXT>

     Sivas'ta, 43 yıldır güvercin besleyen 50 yaşındaki Necmettin Özbek, ''üşümesinler'' diye kümeslerine kalorifer sistemi kurdu. Özbek, kuşları için ecza dolabı ve karantina odası yapmayı da ihmal etmedi. 
     Kent merkezindeki Karşıkaya Mahallesi'nde oturan işçi emeklisi Necmettin Özbek 50 , güvercin sevgisinin 7 yaşında hobi olarak başladığını belirterek, ''Bu sevgi tarif edilemeyecek, sadece yaşanarak anlaşılacak bir duygu. Güvercinlerimin sesini dinlemeden duramıyorum'' dedi. 
     Özbek, güvercinlere olan sevgisini şöyle anlattı 
     ''Kendime ait 2 katlı evimin 4 odalı alt katını tamamen güvercinlerime ayırdım. Şu an 55 tane 'Kumru' cinsi güvercinim var. Bu güvercinleri sesi için besliyorum. Güvercinlerimin sesini dinlemeden duramıyorum. Günüm onlarla ilgilenmekle geçiyor. Benim gibi bu güvercinlerin sesine aşina olup da dinlemeden yapamayan dostlar ve arkadaşlar var. Onlar da geliyor, bu güvercinlerin ötüşlerini dinliyoruz.'' Güvercinlerin yaz kış vücut ısıların değişmediğini, ancak yavru kuşların tüyleri henüz olmadığı için soğuktan etkilendiğini belirten Özbek, bu yüzden güvercinleri için özel olarak yaptırdığı kümesine, kalorifer sistemi döşettiğini söyledi. 
     Oda sıcaklığını ölçmek için de kümese termometre yerleştirdiğini ifade eden Özbek, kuşlarının tedavisi için kurduğu ''karantina odası'' ile ayrı bir bakım ünitesi oluşturduğunu vurguladı. 
     Kuşlarının yeminden suyuna kadar tüm ihtiyaçları ile gün boyunca ilgilendiğini belirten Özbek, ''Bunu severek ve özenerek yapıyorum'' dedi. 
     Kumru cinsi kuşlarının aynı ''Kangal köpeği'' gibi Sivas'a özgü bir hayvan olduğunu ifade eden Özbek, şunları söyledi 
     ''Ben bu işin ticaretini yapmıyorum. Bu sevgi tarif edilemeyecek, sadece yaşanarak anlaşılabilecek bir duygu. Ama bu güvercinler için Belçika'dan, Almanya'dan ve Fransa'dan talep var. Gurbetçi işçilerimiz vasıtasıyla Avrupa'ya her yıl ortalama 10-15 çift kumru gönderiyorum. Kumruları ortalama 250-300 eurodan satıyorum. 40 seneye kadar yaşayan bu kumrular, Sivas'a özgü bir hayvan. Bu canlıların iyi bir şekilde tanıtımının yapılmasını ve koruma altına alınmasını istiyorum.'' 

     
</TEXT>
</DOC>
