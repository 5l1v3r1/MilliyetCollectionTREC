<DOC>
<DOCNO> 199305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo20.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ballı'dan şok açıklamalar Olayları sızdıranların kanı bozuk... 
</HEADLINE>
<TEXT>

     Fenerbahçe Kulübü Profesyonel Futbol Takımı İdari İşler Sorumlusu Volkan Ballı, takımla ilgili son günlerdeki iddialar hakkında çarpıcı açıklamalar yaptı. 
     Ballı, Yusuf'un ilk 11'e almadığı için Daum ile tartıştığı şeklindeki iddialara sert tepki göstererek, ''Böyle bir şey kesinlikle yok. Derbi maçta Yusuf, Daum ile tartışmış olsa, Alman teknik adam anında onun biletini keserdi'' dedi. 
     Yusuf'un ilk 11'e alınmadığı için üzülmesinin doğal olduğunu anlatan Volkan Ballı, şöyle konuştu 
     ''Daum, maç toplantısında Yusuf'a kendisini ilk 11 değil, ikinci yarıda oynatacağını söyledi. Hafta içinde yapılan idmanlardan sonra ilk 11'de oynayacağını düşünen Yusuf, üzülmüştür. Ama futbolcunun hocayla tartışması haddine değil. Daum gibi bir hoca, kendisiyle tartışan oyuncuyu orada tutar mı Tüm maçları kaybedeceğini bilse bile anında 'Hadi kardeşim sana güle güle' der, gönderir. Ama Yusuf, hiçbir zaman böyle bir saygısızlık yapmadı.'' Ballı, futbolcuların zaman zaman ilk 11, hatta 18 kişilik kadroya giremeyebileceğini, ancak Fenerbahçe'nin başarısı için nasıl bir strateji gerekiyorsa ona saygı göstermesi gerektiğini söyledi. 
     
     DAUM FIRÇA DA ATABİLİR 

     Volkan Ballı, Daum'un futbolcularıyla dün Samandıra Tesisleri'nde yaptığı toplantının bugün bazı gazetelerde abartılarak yazıldığını, aile içinde yapılan konuşmaların dışarıya sızmasının kendisini çok üzdüğünü kaydetti. 
     Yıllardır Fenerbahçe'de böyle bir sorunun olduğunu vurgulayan Ballı, şunları söyledi 
     ''Daum, futbolcularına her zaman uyarılar yapar. Yusuf'a 'suratını asıyorsun' demiş olabilir. Ben toplantılarda söylenenleri kesinlikle anlatamam. Yazılanlar çok abartılmış. Toplantılarda böyle şeyler konuşulur. Antrenör futbolcularını eleştirmeyecek mi Daum, gerekirse futbolcularına fırça da atar. Futbolcularına gerekli eleştirileri yapıyor. Kimse hocaya karşı çıkamaz. Galatasaray ve Beşiktaş'ta da toplantılar oluyor, onlar medyaya Fenerbahçe'deki gibi yansımıyor. En çok üzüldüğüm şey, aile içinde konuşulanların dışarıya sızması.'' 
     
     SIZDIRANLARIN KANI... 

     Gazetecilerin, takım içinde 1-2 futbolcuyla çok iyi arkadaş olduklarını belirten Ballı, aralarında geçen samimi sohbetlerde oyuncuların tamamen iyi niyetli olarak toplantıda konuşulanları gazetecilerle paylaştığını, daha sonra gazetecinin de görevini yaparak, bunları yazdığını anlattı. 
     Volkan Ballı, geçen sezon böyle şeyler tespit ettiklerini ifade ederek, ''Daum'un yaptığı toplantılara, teknik heyet, ben ve futbolcular katılıyor. Teknik heyet ve benim, bu konuşmaları dışarı sızdırmam mümkün değil. Takım içinde konuşan 1-2 kişi varsa, kanı bozuktur'' dedi. 
     Konuşmaları dışarıya sızdıran kişileri bilemediğini dile getiren Ballı, ''Kadroya giremeyen, devre arasında gideceğini düşünen futbolcular dışarıya sızdırma yapıyor olabilir, bilemiyorum. Böyle 1-2 oyuncu vardır. Herhalde üzüldükleri için böyle şeyler yapıyorlar. Kesin onlar konuşuyor da diyemem. Ama 'Ben nasıl olsa gideceğim, burası ne olursa olsun' diye düşünen varsa çok yanlış'' diye konuştu. 
     
     FUTBOLCULAR PROFESYONELCE DAVRANMALI 

     Ballı, teknik direktörün bir oyuncuyu sistemine uymadığı için oynatmayabileceğini, ama futbolcunun profesyonel olarak çok çalışmaya devam etmesi gerektiğini söyledi. 
     2 senedir sorunlu olan Hakan'ın Fenerbahçe'de oynamayı kafasında bitirdiğini dile getiren Volkan Ballı, şöyle devam etti 
     ''Hakan'ın yerinde olsam, sezon sonuna kadar çok iyi çalışır, böyle bir şey yapmazdım. Sadece Fenerbahçe'de devre arasında gideceği söylenen futbolcu yok. Beşiktaş'ta Ahmet Dursun, Galatasaray'da Arif gibi oyuncular var. Hakan, sıkı bir şekilde çalışmazsa, gideceği takımda ilk 11'e girebilir mi Ortega şimdi bize gelse, takıma girmesi kaç ay sürer '' Ballı, Daum için en önemli şeyin takım ruhu olduğunu da vurgulayarak, ''Bize gereken şampiyonluktan önce takım ruhu. Artık bunun oturması lazım. Hoca, yüreğini ortaya koyan oyuncuları oynatır. Daum, genç oyuncuları da oynatabilir, hiçbir futbolcu ona karşı çıkamaz. Bakın bu sene 5 aydır hiçbir futbolcuya en ufak para cezası verilmedi'' dedi. 
     Bu sezon takımda ufak tefek sorunların dışında kavgalar yaşanmadığını anlatan Volkan Ballı, ''Hooijdonk, takımının ve kendisinin iyiliği için Tuncay'ı uyarmıştı. İlk zamanlar Tuncay genç olduğu için bunu yanlış anlıyordu. Ama şimdi golden sonra birbirlerine sarılıyorlar'' şeklinde konuştu. 
     
     RECEP'İ ASTILAR 

     Volkan Ballı, Beşiktaş maçı sonrası hatalı goller yiyen genç kaleci Recep'in acımasızca eleştirildiğini ifade etti. 
     ''Herkes maçtan sonra öldürdü o çocuğu'' diyen Ballı, sözlerini şöyle tamamladı 
     ''Basında bazı kesimler derbi maçtan sonra Recep'i idam sehpasına çıkarıp, astı. Oysa bu çocuğun yaşı daha çok genç. Dünyanın en iyi kalecileri de hatalar yapıyor. Recep'in Trabzonspor ve Gençlerbirliği maçında yaptıkları unutuldu. Sezon başında bir kaleci transferi yapmıştık. Barcelona gibi bir takımın kadrosunda yer alan Enke, ilk maçta 3 gol yiyince bunu kaldıramadı, resmen kaçtı. Şimdi 21 yaşındaki bir oyuncu var karşımızda. Bizim bu çocukları kazanmamız lazım.'' 
     
</TEXT>
</DOC>
