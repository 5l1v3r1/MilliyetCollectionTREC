<DOC>
<DOCNO> 197489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur13.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör olayları Türk turizmini etkilemez... 
</HEADLINE>
<TEXT>

     Tur Operatörleri Derneği Genel Sekreteri Hüseyin Baraner, İstanbul'da meydana gelen terör olaylarının hemen ardından Almanya'daki seyahat acenteleri arasında yaptıkları araştırmada, terör olaylarının Türk turizmini etkilemeyeceğinin görüldüğünü söyledi. 
     AA muhabirine, açıklamalarda bulunan Hüseyin Baraner, Tur Operatörleri Derneği'nin Almanya'da bulunan en büyük 82 acente ile gerçekleştirdiği görüşmelerde, İstanbul'daki terör olayları nedeniyle 2004 yılı için Türkiye'ye olan satışların kesinlikle tehlikeye girmeyeceğinin belirlendiğini bildirdi. Baraner, Türkiye'ye olan taleplerin azalmayacağının ve ocak 2004'ten itibaren satışların artarak devam edeceğinin anlaşıldığını da belirtti. 
     Gelecek yıl satışlarının Ocak ayının 3. haftasından itibaren hız kazanacağını vurgulayan Baraner, ''2004 yılında Türkiye, Avrupa'da çok satacak. 2003 yılına oranla en az yüzde 10 daha fazla turist Türkiye'ye gelecek. Türkiye'yi satan acentelerle yaptığımız çalışma bunu gösteriyor. Aralık ayında zaten satış olmaz. Satışlar ocak ayında başlar. Bu yüzden terör olayları turizmimizi etkilemez'' dedi. 
     Avrupa'nın, İstanbul'da meydana gelen terör olaylarından sonra Türkiye için harekete geçtiğini de dile getiren Baraner, ''Bu olay Avrupa'daki bazı ülkelerin Türkiye'nin önemini anlamasına neden oldu ve yalnız bırakılmaması gerektiğini gösterdi. Avrupa'nın en ünlü gazeteleri Türkiye'nin önemine yer verirken, Türkiye'nin bir an önce Avrupa Birliği'ne entegre edilmesi gerektiğini de dile getirdi'' diye konuştu. 
     Avrupa'nın bütün gazetelerinin, sayfalarını Türkiye için ayırdığına da dikkati çeken Baraner, gazetelerin, baş sayfalarında Türkiye'nin yanında yer alınması gerektiğini yazdıklarını bildirdi. 
     
     TÜRKİYE HUZUR ÜLKESİ 
     Baraner, Turizm Bakanlığı'nın bu yıl çok iyi çalışmalar yaptığına da değinerek, şunları söyledi 
     ''Turizm Bakanlığı, Avrupa'nın güçlü medya temsilcileri ve turizm kuruluşlarıyla görüşmeler yaptı. Bakanlık, Ocak ayında İstanbul'da sektörde söz sahibi kişilerle geniş katılımlı bir toplantı yapacak. Bizler de Avrupa'ya, Türkiye'nin huzur ülkesi olduğu, İstanbul'un dünyanın en büyük metropollerinden biri olmasına rağmen son saldırılar haricinde meydana gelen olaylar açısından en huzurlu kent olduğu mesajını iletiyoruz. İstanbul binlerce yıl çeşitli dinlere mensup insanların huzur içinde yaşadığı dünyanın tek sertifikalı barış kentidir. Bunu Avrupa kamuoyuna ve basınına anlatıyoruz. 2004 yılı Türk turizminin ciddi olarak büyük atak yaptığı yıl olacaktır. Çünkü hem tanıtım hem satış kampanyaları çok bilinçli yapılıyor.'' 
     
</TEXT>
</DOC>
