<DOC>
<DOCNO> 168960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko09.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "İşadamları bir yıl daha bu oranda prim ve vergi ödeyecek" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, işadamlarının yaklaşık bir yıl daha şimdiki oranda SSK primi ve vergi ödeyeceğini belirterek, gelecek yıl elde edilecek tasarrufla bazı iyileştirmeler yapacaklarını söyledi. 
     Gül ve Devlet Bakanı Beşir Atalay, AK Parti Eskişehir İl Teşkilatı'nın 1. Olağan Genel Kurulu'na katıldıktan sonra Eskişehir Sanayici ve İşadamları Derneği'nce düzenlenen yemeğe katıldı. 
     Burada işadamlarına hitaben bir konuşma yapan Gül, iş hayatıyla barışık hükümet olarak iş dünyasının önündeki engelleri kaldırmak için birçok düzenleme yaptıklarını ve bazı reformları da yakın zamanda hayata geçireceklerini belirterek, şirket kurulması için gereken 96 imza zorunluluğunu 3'e indirmelerinin de bunlardan biri olduğunu kaydetti. 
     Devlet olarak üretime dönük yatırım yapmayı düşünmediklerini, bu nedenle işadamlarının önünü açmayı hedeflediklerini anlatan Gül, şöyle konuştu 
     ''Özelleştirmeye ağırlık veriyoruz. Bunun en önemli örneği PETKİM'dir. Hiç kimse PETKİM'in özelleştirilebileceğini düşünmüyordu. PETKİM'i, ihalede en yüksek teklifi verene verdik. Gerçi bazıları ihaleyi kazanan aileye PETKİM'in verilemeyeceğini düşündüyse de ülkenin menfaati farklı siyaset farklı bir iştir. Yakında TEKEL gibi çok büyük KİT'leri özelleştirip devlet olarak üretimden çekileceğiz. Bakanlıklara ait sosyal tesis ve misafirhaneleri satışa çıkardık. Turizmle ilgisi olan işadamları buralara hemen talip olabilir.'' 
     
     ''İŞADAMLARI FIRSATI İYİ DEĞERLENDİRMELİ'' 
     Gül, istikrarlı bir hükümetin işbaşında olduğu Türkiye'de artık işadamlarının geleceğe umutla bakarak yatırım yapabileceğini ifade ederek, ''Türkiye'nin 2004 yılında AB'den müzakere tarihi alması durumunda bile yabancı yatırımcı ülkeye hücum edecektir. Türk işadamlarının bu fırsatları iyi değerlendirmesi gerekiyor'' dedi. 
     Türkiye'nin bu geçiş dönemini çok iyi değerlendirmesi gerektiğini anlatan Gül, bir işadamının yüksek SSK prim oranlarının indirilip indirilmeyeceği yönündeki sorusuna karşılık, şunları söyledi 
     ''Bir yıl, toplumun tüm kesimleri fedakarlık yapmak zorunda. Buna işadamları da dahil. SSK prim oranları ile vergilerin yüksek olduğunu çok iyi biliyoruz. Ama bunlardaki 2-3 puanlık indirim yüzde 6.5 faiz dışı fazla hedefini etkiler. Bu da programın zarar görmesi demektir. Bu nedenle çok fazla değil bir yıl daha dişimizi sıkacağız. İşadamları yaklaşık bir yıl daha bu oranda SSK primi ve vergi ödeyecek. Gelecek yıl elde edilecek tasarrufla bazı iyileştirmeler yapacağız.'' Gül, daha sonra Eskişehir Ticaret Odası'na ETO geçerek Oda Başkanı Ayhan Arslan ve Meclis Başkanı Alaattin Çam ile bir grup işadamına ekonomik gelişmeler hakkında bilgi verdi. 
     
</TEXT>
</DOC>
