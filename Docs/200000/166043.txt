<DOC>
<DOCNO> 166043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer "10 yıl sonra yabancısız bir Trabzonspor istiyorum" 
</HEADLINE>
<TEXT>

     Trabzonspor Kulübü Başkanı Özkan Sümer, 10 yıl sonra yabancı oyuncusuz bir Trabzonspor'un olmasını istediğini söyledi. 
     Özkan Sümer, kendisinin bu isteğinin Trabzonspor'un ihtiyaçlarıyla örtüşmesi gerektiğini belirterek, ''Yalnızca Türk oyuncularından kurulu bir takım olsa, ülkeyi temsil ederek kitleleri etkilese. Böylece kendi kaynaklarımız önplana çıkmış olur. Ülke oyuncularına yapılan haksızlığa bir cevap verilmiş ve bu haksızlık giderilmiş olur'' dedi. 
     ''Bizden olmayan iyidir'' mantığının değişmesi gerektiğini vurgulayan Sümer, şöyle konuştu 
     ''10 yıl sonra yabancı oyuncusuz bir Trabzonspor olmasını arzu ediyorum. Ama bu biraz ütopik birşey olabilir. Gelecek neyi gerektirir bilmiyorum Çok hızlı bir değişim yaşıyoruz. Bu benim heyecanım ve hevesim. O günkü şartlarda ihtiyaç duyulan şekil takıma verilecektir.'' Sümer, Trabzonspor'un ihtiyaç duyduğu kadroyu ülke içinden sağlamayı başarabilmesi durumunda kendine dorukta yer bulabileceğini de kaydetti. 
     
</TEXT>
</DOC>
