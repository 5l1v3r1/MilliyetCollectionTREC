<DOC>
<DOCNO> 162727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko48.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Elektrik'in avukatları ihtiyadi tedbir için başvurdu... 
</HEADLINE>
<TEXT>

     Enerji ve Tabii Kaynaklar Bakanlığı'nın, Çukurova Elektrik Anonim Şirketi'nin ÇEAŞ imtiyaz sözleşmesini feshetmesinin ardından, şirket avukatlarınca tespit ve ihtiyati tedbir kararı istemiyle Sulh Hukuk Mahkemesi'ne başvuruda bulunuldu. 
     Kepez ile birlikte ÇEAŞ'ta imtiyaz sözleşmesinin iptali kararının ardından Adana'daki şirket avukatları, hukuki girişimlere başladılar. 
     Adana Adliyesi'ne gelen şirket avukatları, nöbetçi Sulh Hukuk Mahkemesi'ne verdikleri tespit ve ihtiyati tedbir isteminde bulundukları dilekçede, şirketin işgal edildiği ve yöneticilerin hakimiyet sahası dışına çıkarıldığını öne sürdüler. 
     Şirket yöneticileri ve avukatların darp edildiği de belirtilen dilekçede, ''Şirketimizin işgal eylemine, güvenlik güçleri de alet edilmiştir. Şirket yöneticileri ve avukatların, yönetim binasına girmelerine izin verilmemekte ve içerde olan işgalcilerin ne yaptığı bilinmemektedir'' denildi. 
     Şirkete ''dolaylı yoldan el konulduğu'' ifade edilen dilekçede, şunlar kaydedildi 
     ''ÇEAŞ merkezinin işgal edildiğinin, şirket yöneticilerinin ve avukatlarının şirket merkezi dışına çıkarılarak her türlü belge, bilgi ve yönetimine el konulduğunun tespiti ile yönetim faaliyetlerinin şirket yönetim kurulunca sürdürülebilmesi için ihtiyati tedbir kararı verilmesi talep olunur.'' 
     
</TEXT>
</DOC>
