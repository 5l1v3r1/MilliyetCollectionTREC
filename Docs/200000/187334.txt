<DOC>
<DOCNO> 187334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur08.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı, gecikme için topu CHP'ye attı 
</HEADLINE>
<TEXT>

     Anayasa Mahkemesi Başkanı Mustafa Bumin, ek motorlu taşıtlar vergisine ilişkin kararla ilgili bir gecikme varsa bunun kendileriyle ilgili değil, dilekçeyi hazırlayanlarla ilgili olduğunu söyledi. 
     Bumin, Anayasa Mahkemesi'ne gelişinde, ek motorlu taşıtlar vergisine ilişkin kararın geç verildiği yönündeki eleştirilerin hatırlatılması üzerine, ''Herkesin kendi takdirinde olan bir konu'' dedi. Mustafa Bumin, bazı üyelerin, daha önce planlanan yurtdışı ziyaretlerine katıldıklarını anımsattı. 
     Bir gazetecinin, ''Mahkemenin tatilde olması gecikmeye neden gösterilebilir mi '' sorusuna Bumin, ''Hayır, bu davaya ait dilekçede eksiklik vardı, iade ettik. İlgili parti eksikliği tamamladı tekrar getirdi. Bir gecikme varsa o bizimle ilgili değil, dilekçeyi hazırlayanlarla ilgili. Bir de konunun çok kısa süreli olmasıyla ilgili'' yanıtını verdi. 
     Bumin, ''Sizce gecikmiş bir karar mı '' diye soran bir gazeteciye de ''Hayır'' dedi. 
     Bir başka soru üzerine de Bumin, memurların emeklilik yaşını 65'ten 61'e indiren ve kademeli emekliliği öngören yasanın iptali ve yürürlüğünün durdurulması istemiyle açılan davada bugün bir karar verileceğini bildirdi. 
     
     KILIÇ'IN SÖZLERİ 

     Haşim Kılıç da ek motorlu taşıtlar vergisi ile ilgili kararın geç verildiği yönünde eleştirilerin hatırlatılması üzerine, ''O konuda daha önce de açıklama yaptık. Dava dilekçesiyle ilgili eksiklik vardı, yolladık. İlgili parti eksiklikleri tamamladı, tekrar başvurdu. Bir müddet süre böyle geçti. Daha sonra da arkadaşlar 1 yıl önceden programlanmış bir geziyi gerçekleştirdi. O nedenle ben çok geciktiği kanaatini taşımıyorum. Kararı, gecikmiş bir karar olarak nitelemiyorum'' diye konuştu. 
     Anayasa Mahkemesi Üyesi Sacit Adalı da kararın geç verilmiş bir karar olmadığını, her şeyin normal seyrinde yürüdüğünü ifade ederken, üye Ali Hüner de ''Takdiri size bırakıyorum'' dedi. Anayasa Mahkemesi, memurların emeklilik yaşını kademeli olarak 61'e indiren yasanın iptali ve yürürlüğünün durdurulması istemini görüşmek üzere saat 10.00'da toplandı. 
     
     MALİYE BAKANI AÇIKLAMA YAPACAĞIZ 

     Maliye Bakanı Kemal Unakıtan, Anayasa Mahkemesi'nin ek motorlu taşıtlar vergisini iptali yönünde aldığı kararı incelemeyi sürdürdüklerini bildirdi. 
     Cumhurbaşkanı Ahmet Necdet Sezer'in konuğu olarak Türkiye'de bulunan Bulgaristan Cumhurbaşkanı Georgi Pırvanov ile İzmir'in Selçuk İlçesi'ndeki Efes Antik Kenti'ni gezen Unakıtan, ek motorlu taşıtlar vergisinin iptaline ilişkin gerekçeli kararı inceleyip ondan sonra açıklama yapılacağını, kesin kararın daha sonra verileceğini söyledi. 
     
</TEXT>
</DOC>
