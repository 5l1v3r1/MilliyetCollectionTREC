<DOC>
<DOCNO> 174875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur15.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar sigarayı daha zor bırakıyor... 
</HEADLINE>
<TEXT>

     Trakya Üniversitesi T.Ü Tıp Fakültesi Göğüs Hastalıkları Anabilim Dalı Öğretim Üyesi Doç. Dr. Celal Karlıkaya, kadınların, sağlıklarını erkeklerden 2 kat fazla tehdit eden sigarayı bırakmakta daha çok zorlandıklarını belirtti. 
     Karlıkaya, sigara tiryakisi kadınların ciltlerinin, içmeyen hemcinslerine göre daha çabuk kırıştığını ve bozulduğunu söyledi. Ciltleri daha solgun ve yaşıtlarından daha yaşlı bir görünüme sahip olan kadın bağımlıların, sigarayı bırakmakta zorlandığını vurgulayan Doç. Dr. Karlıkaya, şunları kaydetti 
     ''Sigara, kadında, erkekten daha fazla tahribat yaratıyor. Sigara, kadında, erken menopoz ve kısırlığa neden olabildiği gibi, rahim ağzı kanserine de neden olabiliyor. Kadınların akciğer kanseri ve diğer akciğer hastalıklarına yakalanma riski, erkeklerden daha yüksektir. Tiryaki kadınlarda, prematüre doğum, düşük, ölü doğum ve dış gebelik gibi sorunlar ortaya çıkabildiği gibi, bebekte düşük doğum ağırlığı ve zeka geriliği yaşanabilir. Tüm bunlara karşılık kadınlar, sağlıklarını erkeklerden 2 kat fazla tehdit eden sigarayı bırakmakta daha çok zorlanıyorlar.'' 
     
     PSİKOLOJİK DESTEK 

     Sigara bırakma oranları cinsiyetlere göre incelendiğinde kadınların bağımlılıktan kurtulmasının daha çok zaman aldığı ve bu aşamada yaşadıkları sıkıntılardan oldukça etkilendiğinin gözlendiğini belirten Doç. Dr. Karlıkaya, doktor kontrolünde ve psikolojik destekle bırakmanın daha kolay olabileceğini söyledi. 
     Doç. Dr. Karlıkaya, ''Daha uzun ve daha iyi yaşayacağınızı, daha sağlıklı çocuklara sahip olacağınızı, kalp krizi, felç veya kansere yakalanma riskinizin azalacağını ve sigaradan başka yerlere harcayabileceğiniz daha fazla paranızın olacağını düşündüğünüzde, sigarayı bırakmak daha kolay olacaktır'' diye konuştu. 

     
</TEXT>
</DOC>
