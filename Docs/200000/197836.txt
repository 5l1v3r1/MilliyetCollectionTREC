<DOC>
<DOCNO> 197836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur11.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece üç ülkede yaşayan dev kertenkele bilimadamı bekliyor 
</HEADLINE>
<TEXT>

     Dünyada sadece 3 yerde yaşayan ve Türkiye'de 67 yıl aradan sonra ilk kez Şanlıurfa'da görülen ancak, yakalanmak istenirken öldürülen ''Varanus Gricecus'' türü dev kertenkele, araştırılmak için 18 aydır İngiltere'den gelecek bilimadamları için bekletiliyor. 
     A.A muhabirinin aldığı bilgiye göre, bölgedeki biyolojik çeşitliliğin belirlenmesi amacıyla çalışmalar yürüten Harran Üniversitesi HRÜ Fen Edebiyat Fakültesi Biyoloji Bölümü Öğretim Görevlisi Ömer Faruk Kaya, araştırmaları kapsamında kertenkelelere ağırlık vererek Harran'da köylülerin gördüğü ''Varanus Gricecus'' adı verilen kertenkele üzerinde çalışma başlattı. 
     Kaya, nesli tükenmek üzere olan ve en son 1935'de Ceylanpınar'da görülen kertenkelenin, yaklaşık 20 ay önce köylüler tarafından yakalanmak istenirken öldürülmesi üzerine ''Varanus Gricecus''u üniversitenin özel laboratuvarlarında korumaya aldı. Bu arada, akademik yazışmalar yapan Kaya, İngiliz bilimadamlarını Şanlıurfa'ya davet etti. 
     HRÜ Fen Edebiyat Fakültesi Biyoloji Bölümü Başkanı Doç. Dr. Nihat Dilsiz, kertenkelenin bölüm laboratuvarında özel ilaçlar ve koruma yöntemleri ile muhafaza edildiğini belirterek, İngiliz bilimadamlarını şubat ayından sonra Şanlıurfa'ya geleceklerini belirtti. 
     
     ''VARANUS GRİCECUS'' 
     Dünyada sadece Afrika, Amerika ve Türkiye'de yaşayan ve yok olma tehlikesi ile karşı karşıya bulunan Varanus Gricecus adı verilen kertenkelenin bazı özellikleri şöyle 
     ''Uzunluğu, 1 metre, yetişkinleri ise 1,5 metreye kadar çıkabiliyor. Ağırlığı 20 kilograma kadar ulaşabiliyor. Sıcak ve kurak bölgelerde yaşayan, otla beslenen kertenkele, aç kalması durumunda kendi türlerine saldırabileceği gibi insanlara ve koyunlara da saldırabiliyor. Saatte 90 kilometre hızla gidebiliyor. Bölgenin sulu tarıma açılmasının ardından Türkiye'de yaşamı tehlikeye girdi.'' 
     
</TEXT>
</DOC>
