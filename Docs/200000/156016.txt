<DOC>
<DOCNO> 156016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur07.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakmak için soda yada meyve suyu öneriliyor... 
</HEADLINE>
<TEXT>

     Sağlığı tehdit eden sigarayı bırakabilmeleri için tiryakilere, sigara içme isteğini artıran kahve yerine soda, meyve suyu içmeleri ya da kahveden vazgeçilmiyorsa ayakta ve fincanın iki elle tutularak içilmesi öneriliyor. 
     Selçuk Üniversitesi Meram Tıp Fakültesi Aile Hekimliği Anabilim Dalı Başkanı Yrd. Doç. Dr. Ruhuşen Kutlu, günümüzün insan sağlığını tehdit eden alışkanlıkların başında gelen sigaranın, ülkemizde yıllık yaklaşık 100 bin kişinin ölümüne yol açtığını söyledi. 
     Tiryakilerin içinde bulundukları durumu bahane göstererek sigaraya başladıklarını belirten Kutlu, sigara bağımlılığın fiziksel ve psikolojik olarak iki ana faktöre bağlı olduğunu kaydetti. 
     Bunların ikisi biraraya geldiğinde sigarayı bırakmanın oldukça zor hale geldiğini vurgulayan Kutlu, ''Bütün sigara tiryakileri sigarayı bırakırsam ölürüm diyor. Başta bundan kurtulmak için bazı gerçekler göz önüne alınarak sigarayı bırakmazsam ölürüm düşüncesini benimsemeleri gerekir'' dedi. 
     Kutlu, tiryakilerin önemli kısmının kahve içerken, telefonla konuşurken ve televizyon seyrederken sigara içme isteğinin ağır bastığını belirterek, şunları söyledi 
     ''Sigara içmek çok uzun zaman periyodunda öğrenilen davranıştır. Sigara içmeye yönelten bazı etmenler vardır. Tiryakiler, her sigara yakışında acaba neden sigara içiyorum sorusunu kendilerine yöneltmelidir. Bu düşünce sigarayı yakmaya neden olan şeyleri ve içmeye yol açan davranışları anlamaya yardımcı olur. Sigara içtiren nedenler belirlendikten sonra sigarayı bırakmak daha da kolaylaşacaktır.'' Sağlığı tehdit eden sigarayı bırakabilmek için öncelikle neden olan etmenler üzerinde durulması gerektiğini vurgulayan Kutlu, bunun için öncelikle sigara içme isteğini artıran kahve yerine soda ya da meyve suyu içilmesini önerdi. 
     Kutlu, kahveden vazgeçilmiyorsa, ayakta ve fincanın iki elle tutularak içilmesinin sigara isteğini düşüreceğini anlatarak, ''Lokanta ve kafeteryalarda sigara içilmeyen bölümlerde oturun. Yolculuklarda, sigara içilmesine neden olan otomobil yerine toplu taşım araçlarının tercih edin'' dedi. 
     Bunların yanı sıra, telefonla konuşulurken diğer elin boş kalmamasına dikkat edilmesi gerektiğini vurgulayan Kutlu, tiryakilere telefonla konuşmaları sırasında ellerinde kalem, küçük bir fotoğraf, oyuncak bulundurmalarını ya da leblebi ve şeker yemeleri önerisinde bulundu. 
     
</TEXT>
</DOC>
