<DOC>
<DOCNO> 175667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun12.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk, Wall Street'te manşet... 
</HEADLINE>
<TEXT>

     Türkiye'nin en çok okunan romancılarından Orhan Pamuk, Amerikan finans çevrelerinin gazetesi Wall Street Journal'in ''Edebiyat'' sayfasına manşet oldu. 
     ''Tarihe karşı ihtiyatlı bir yaklaşım izlediğine'' dikkat çeken gazeteye açıklamada bulunan Pamuk, ''Türkiye'nin yetiştiği aile içinde savunulduğu şekilde Batılı değil, daha ziyade Doğulu bir ülke olduğu sonucuna vardığını ve çocuklukta başından geçen olayların kendisinde, sadece yoksul insanların dine inandığı izlenimi yarattığını'' söyledi. 
     ''Pamuk'un çalışma odasının penceresinden görünen minareler ile gökdelenlerin, Doğu ile Batı ve eski ile yeninin yan yana bulunmasının canlı örneği olduğu'' kaydedilen yazıda, ''Pamuk'un bu ikilemi romanlarına da yansıttığına'' işaret edildi. 
     Yazıda daha sonra şu görüşe yer verildi 
     ''Bu durum bir dereceye kadar Türkiye'nin içinde bulunduğu ikilemi yansıtıyor ve ülke bir çelişkiler kazanını andırıyor Kültürel olarak Müslüman, fakat kesin olarak laik Başbakan Recep Tayyip Erdoğan'ın İslami bir partiyi yönettiği, buna karşılık güçlü askeriyenin gölgesinin hiçbir zaman eksik olmadığı uzun süredir Amerikan müttefiki olmasına rağmen, ABD'nin Irak'a karşı kuzeyden cephe açmasına izin vermeyen AB'ye üye olabilmek için can atan, fakat sıkı iç güvenlik yasalarından bir türlü vazgeçemeyen bir ülke...'' Yazıda, Pamuk'un 1983'te yayımlanan ilk romanının büyük başarı kazandığına, daha sonra kaleme aldığı ve 30 dile çevrilen 6 roman sayesinde de uluslararası üne kavuştuğuna işaret edildi. 
     Pamuk'un ''Benim Adım Kırmızı'' adlı romanı Dublin'de edebiyat ödülünü kazanmış ve yazara, tek bir eser için ödenen en yüksek para ödülü olan 114 bin dolar verilmişti. 
     
     YENİ ROMANI ABD'DE YAYIMLANACAK 

     Pamuk, gazeteye yaptığı açıklamada, ''çalışabilmek için çoğu zaman telefonun fişini çekmek zorunda kaldığını buna rağmen başarılı bir romancı olmaktan mutluluk duyduğunu'' söyledi. 
     Yazıda, Pamuk'un yeni romanı ''Kar''ın gelecek yıl ABD'de yayımlanacağı ve romanın ana konusunun, ''dincilik ve askeri darbenin küçük bir Anadolu kasabasındaki yansımaları olduğu'' kaydedildi. Pamuk, ''Türkiye'de yayımlandığında romanın toplatılmasından endişe ettiğini, fakat hiçbir şey olmadığını'' sözlerine ekledi. 
     Pamuk'un insan hakları ihlallerini protesto amacıyla devletin vermek istediği bir ödülü reddettiğini yazan gazeteye konuşan yazar, ''Ben romancıyım, propagandacı değil'' dedi. 
     
</TEXT>
</DOC>
