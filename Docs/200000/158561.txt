<DOC>
<DOCNO> 158561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur26.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç subaylar hükümetten tedirgin mi Gül ne dedi.. 
</HEADLINE>
<TEXT>

     Ankara kulisleri bir süredir AKP hükümetinin özellikle laiklik ilkesini hedeflediği düşünülen girişimlerinin Türk Silahlı Kuvvetleri'nde yarattığı hoşnutsuzluk haberleriyle çalkalanıyor. 
     TBMM Başkanı Bülent Arınç'ın eşinin türbanla protokolde yeralması, YAŞ kararlarına muhalefet şerhi konulması, Dışişleri Bakanlığı'nın Milli Görüş genelgesi, 23 Nisan resepsiyon krizi ve son olarak 19 Mayıs bayram kutlama tartışmalarının genç subayları rahatsız ettiği iddia ediliyor. 
     Dışişleri Bakanı ve Başbakan Yardımcısı Abdullah Gül, bugün TBMM'den ayrılırken Cumhuriyet gazetesinde yer alan ''genç subaylar tedirgin'' haberini nasıl değerlendirdiğinin sorulması üzerine, ''Bırakın bu gibi şeyleri... Biz nelerle uğraşıyoruz başkaları nelerle uğraşıyoruz'' dedi. 
     Bir başka soru üzerine, Türkiye'nin önünün açık olduğunu, herkesin geleceğe baktığını ve geleceğe koştuğunu ifade eden Gül, şöyle konuştu 
     ''Bu konuların en basit örneği Irak olayıdır. Irak olayında da aynı şeyler yaşandı. Bizimle ABD arasındaki en önemli fark biz geçmişle uğraşıyoruz, onlar ise geleceğe bakıyor. Bu gibi tartışmalara son verelim.'' 
     
</TEXT>
</DOC>
