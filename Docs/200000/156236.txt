<DOC>
<DOCNO> 156236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur14.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık Mahsuni'nin ölüm yıldönümü için büyük tören 
</HEADLINE>
<TEXT>

     Aşık Mahsuni Şerif, Nevşehir'in Hacıbektaş İlçesi'ndeki mezarı başında anılacak. 
     Geçen yıl tedavi için gittiği Almanya'da hayatını kaybeden Aşık Mahsuni Şerif, ölüm yıldönümü olan 17 Mayıs'ta, mezarının bulunduğu Nevşehir'in Hacıbektaş İlçesi'nde çeşitli etkinliklerle anılacak. 
     Hacıbektaş Belediyesi'nce düzenlenecek etkinlikler çerçevesinde, Mahsuni Şerif'in Çilehane Tepesi'ndeki mezarı ziyaret edilip, İstanbul Şahkulu Derneği tarafından ''lokma'' denilen etli pilav dağıtılacak. 
     Öğleden sonraki etkinliklerde Hacı Bektaş Kültür Merkezi'nde gerçekleştirilecek olan ''Mahsuni ve Anadolu Ozanlık Geleneği'' konulu panele, Cumhuriyet Gazetesi yazarı Miyase İlknur, Star Gazetesi yazarı Musa Ağacık, araştırmacı-yazar İslam Çankaya ve Mahsuni Şerif'in oğlu Ali Mahsuni konuşmacı olarak katılacaklar. 
     Akşam da Hacıbektaş Spor Salonu'nda, ozanlar tarafından konser verilecek. 
     Öte yandan, CHP Genel Sekreteri Önder Sav, yaptığı açıklamada, tüm il ve ilçe başkanlıklarına gönderdikleri genelgeyle partilileri, Aşık Mahsuni Şerif'i anma etkinliklerine katılmaya çağırdıklarını kaydetti. 
     
</TEXT>
</DOC>
