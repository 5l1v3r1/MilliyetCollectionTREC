<DOC>
<DOCNO> 179371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur13.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen açlık grevine başladı... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız ve konfederasyona bağlı 10 sendikanın başkanı, hükümetle yaptıkları toplu görüşmelerde uzlaşma sağlanamaması üzerine Abdi İpekçi Parkı'nda açlık grevine başladı. 
     Türkiye Kamu-Sen'in Abdi İpekçi Parkı'ndaki ''toplu görüşme takip çadırı''nda bir araya gelen sendikacılar, ''Memuru bu hale düşürenler utansın'' ve ''Memuruz, haklıyız, kazanacağız'' şeklinde sloganlar attılar. 
     Genel Başkan Akyıldız, burada yaptığı açıklamada, 15 Ağustos'ta hükümetle başlayan toplu görüşmede dün uzlaşma sağlanamadığını hatırlatarak, konfederasyonun, kamu çalışanlarının haklarının korunması ve geliştirilmesi için toplu görüşme masasında elinden geldiğini yaptığını söyledi. 
     ''Siyasi iradenin tavrının anlamakta güçlük çekiyoruz'' diyen Akyıldız, Uzlaştırma Kurulu'nun 2002'de aldığı kararın yasal olduğunu ve hükümetin uymak zorunda olduğunu kaydetti. 
     
     ''BU PARAYI ALIN, AĞZINIZI KAPATIN'' 

     Hükümetin, Türkiye Kamu-Sen'in ısrarlı ve kararlı tutumu karşısında kamu çalışanlarının 2002 yılı alacağını olduğunu teyit ettiğini ve 160 milyon lira vermeyi teklif ettiğini anımsatan Akyıldız, şöyle konuştu 
     ''Hükümet, bize 'Bu parayı alın ve ağzınızı kapatın' demek istiyor. Bunu kabul etmek mümkün değil. Uzlaştırma Kurulu kararı uygulanırsa, Temmuz ayından itibaren 6 aylık 420 milyon lira alacağımız vardır. Biz, 2004 yılı göz ardı edilmezse ve yapılan kira yardımı artırılırsa, 160 milyon liranın kabul edilebileceğini ifade ettik. Ama, hükümet içeriye nasıl girdiyse, birinci 6 ay yüzde 6, ikinci 6 ay yüzde 6, artı yüzde 1 refah payı önerisiyle dışarı çıktı. Bunun anlamı şudur Siyasi irade IMF ve Dünya Bankası'nın baskısından kurtulamamıştır. IMF tarafından çizilen kırmızı çizgileri aşamamıştır.'' 57. Hükümet döneminde yaşanan felaketlere ve krizlere rağmen memurların mağdur edilmediğini ifade eden Akyıldız, ''58. ve 59. hükümetler, üç başlı 57. hükümet kadar bile olamamıştır. IMF o zaman da yakamıza yapıştı, ama kamu çalışanları enflasyon altında ezdirilmedi. 2003 yılında kamu çalışanları enflasyon altında ezdirilmiş, üvey evlat muamelesi görmüştür. Türkiye Kamu-Sen bunun hesabını soracak büyüklükte ve güçtedir'' diye konuştu. 
     Faiz oranlarının düşmesi ile ortaya çıkan payın patronlar ve iş çevrelerine dağıtıldığını kaydeden Akyıldız, ''Ama biz, bize düşen payı söke söke alırız'' dedi. 
     Akyıldız, bugün 70 ilde yaklaşık 5 bin kişinin açlık grevine başladığını belirterek, bu eylemle, siyasi iradeyi uyarmak istediklerini ve uzlaşma sağlanana kadar eyleme devam edeceklerini söyledi. Akyıldız, açlık grevinin 3 günlük nöbetler halinde devam edeceğini kaydetti. 
     Konuşmanın ardından Akyıldız ve konfederasyona bağlı 10 sendikanın başkanı çadıra geçerek, eylemlerine başladı. 

     
</TEXT>
</DOC>
