<DOC>
<DOCNO> 190744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko42.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan POAŞ borcunun ertelenmesini gizlemedik 
</HEADLINE>
<TEXT>

     Doğan Holding Yönetim Kurulu Başkanı Aydın Doğan, Petrol Ofisi borcunun ertelenmesini gizlemediklerini savunarak, yasa gereği aktif büyüklüğün yüzde 10'undan küçük borç ertelemelerinin açıklanma yükümlülüğü bulunmadığını söyledi. 
     Aydın Doğan, Doğan Holding Yönetim Kurulu Başkan Yardımcısı İmre Barmanbek ve Petrol Ofisi Yönetim Kurulu Başkanı Vural Akışık ile birlikte holding merkezinde bir basın toplantısı düzenleyerek, gazetecilerin sorularını yanıtladı. 
     Doğan, Petrol Ofisi'nin ihale şartnamesinde yer aldığı halde ''altın'' hissenin neden kaldırıldığının sorulması üzerine, şartnamenin ilgili maddesinde POAŞ'ın, ordunun ihtiyaçlarını temin etmesinden dolayı önemli stratejik kurumlardan biri olduğu ve 5 yıl süresince ''altın'' hissenin tutulması gerektiğinin belirtildiğini anımsattı. 
     Aydın Doğan, ''Ancak ordu da 5 yıl içinde Petrol Ofisi'nden ayrılabilirdi. Zaten biz satın aldıktan 3-4 ay sonra ordu ayrıldı ve altın hissenin mantığı kalmadı. Konulmasının önemli nedeni ortadan kalktı'' diye konuştu. 
     POAŞ'ın yüzde 25.8 oranındaki hissesinin satın alınması sırasında hisse senetlerinin usulsüz olarak teminat gösterildiği yönündeki iddiaların sorulması üzerine Aydın Doğan, şunları söyledi 
     ''Biz yüzde 25.8 oranındaki hisseyi 387.5 trilyon liraya aldık ve 116 trilyon lirasını peşin verdik. Biz devlete dedik ki bakın 116 trilyon lira verdik, hisseleri de size veriyoruz. Bizden başka teminat istemeyeceksiniz. Peki dediler. Devlet hem benim 116 trilyon liramı aldı elinde tutuyor, hem hisseleri tutuyor. Bundan kamunun zararı ne Eğer hisseler bu bedeli etmezse o zaman devlet beni mi kandırdı Neden bu usulsüzlük olarak adlandırılıyor Ben talep ettim onlar da kabul ettiler.'' Yolsuzlukları Araştırma Komisyonu raporlarında hisse değerlerinin değişiklik göstermesi halinde devletin alacığının da tehlikeye düşeceği iddiasının yer aldığının hatırlatılması üzerine Doğan, ''O zaman devlet hem beni kandırdı, hem 116 trilyon liramın üzerine oturdu'' dedi. 
     
     ''BİZİM İÇİN ÖZEL BİRŞEY Mİ VAR " 

     Aydın Doğan, Petrol Ofisi'nin vergi ödeyemez durumda olduğu ve bundan dolayı devletin zarar ettiği iddialarına ilişkin bir soruya, şirketin birleşmeden dolayı zarar etmediğini ve geçmiş zararları mahsup edilinceye kadar vergi ödemeyeceğini ifade ederek, şu yanıtı verdi 
     ''Bu birleşme, bize sağlanan özel bir durum değil. Garanti, Osmanlı ve Körfez Bankası birleşecek kimse ses çıkarmayacak. Tabaş ve Türk Petrol birleşecek, Koç Yatırım ile Koç Holding birleşecek, Maret, Sek ve Tat birleşecek kimse ses çıkarmayacak. Eğer devlet birleşin, büyüyün, vergi muafiyeti ve yasayla bunu teşvik edeceğim diyorsa, benim bundan istifade etmemem diye birşey mi var '' Doğan, Petrol Ofisi'nin özelleştirilmesinde devletin zarar ettiği iddialarına yönelik bir soru üzerine ise, şöyle konuştu 
     ''Petrol Ofisi'nden devletin cebine 1.5 milyar dolar keş para girdiğini biliyor musunuz Petrol Ofisi özelleştirmesi, Cumhuriyet tarihinin en temiz, en büyük özelleştirmesidir. Tek kalemde 1 milyar 260 milyon dolarlık çek verilmiştir. Ondan sonraki kısım için de 200 milyon dolar seviyesinde verilmiş. Biz 1.5 milyar dolar devlete keş para ödedik. Devlet bu parayı aldı bizden. Vergisini de 2-3 yıl sonra daha fazla alacak. Ekonomiye büyük bir değer kazandırdı. Petrol Ofisi'ni aldıktan sonra 200 milyon dolar yatırım yaptık. Bu, Türkiye'nin en dürüst, en namuslu, en temiz, şeffaf, halkın gözü önünde yapılan bir özelleştirme. Niye birleştirdiniz deniyor. Tabii birleştireceğim. Bizim alnımızda şey mi yazıyor Beceremeyin, batın . Yasa çıkarmışlar. Tabaş ile Türk Petrol da zararlıydı. Birleştiler. Bizim için özel birşey mi var '' 
     
     BORÇ ERTELEMESİ 

     Aydın Doğan, Petrol Ofisi'nin özelleştirilmesinde bankalara ne kadar borçlandıklarının sorulması üzerine, 1 milyar 260 milyon dolarlık ödemenin 500 milyon dolarının öz kaynaklardan, kalanını banka konsorsiyumundan sağladıklarını belirterek, ''Ödeme çekimiz iş hayatımızın şeref belgelerinden biri olarak duruyor'' dedi. 
     Borç ertelemesine ilişkin soruları Doğan, ''1.7 milyar dolara aldık. 102 trilyon lirayı 2 sene erteledik. Öteleme bize göre yasal, doğal. Bu kadar büyük ciro yapan şirketin bu ötelemesi normal'' diye yanıtladı. 
     Aydın Doğan, ''Borç ötelemenizin gerekçesi ne Grup zorda mı '' sorusuna, ''5 milyar dolar ciro yapan grubun zor durumda olduğu söylenebilir mi Doğan Grubu'nun şu anda kasasında 100 milyon dolar nakit parası var'' dedi. 
     Doğan, borç ertelemesinin neden gizlendiği sorusuna, ertelemeyi gizlemediklerini, yasa gereği aktif büyüklüğün yüzde 10'undan küçük borç ertelemelerinin açıklanma yükümlülüğü bulunmadığını kaydederek, ''Petrol Ofisi'nin cirosu 6-7 katrilyon lira. Aktif büyüklüğü ise 3 katrilyon lira civarında. Ötelenen borç yüzde 10'un altında olduğu için açıklamadık'' yanıtını verdi. 
     Aydın Doğan, başka bir soru üzerine de, ''Petrol Ofisi'nin Haydarpaşa'da 20 dönümlük bir arazisi var. Biz alırken devlet arazi bizim dedi. Biz aldıktan sonra arazinin Hazine'ye geçtiğini söylediler. Şimdi bu araziyi almaya çalışıyoruz'' diye konuştu. 
     
     "GERÇEKLERİN YANINDA OLUN" 

     2001 krizinin ana nedeninin bankalarda yapılan usulsüzlükler olduğunu ve batan bankaların yarısına yakının elinde medya kuruluşları bulunduğunu ifade eden Aydın Doğan, ''Medya kuruluşlarının bankalarından usulsüz olarak kullandıkları paraları ve yolsuzlukları haber yaptığımızda, olaya bir medya savaşı görünümü vermeye girdiler'' dedi. 
     Krizlerde medya çalışanlarının da işsiz kaldığını kaydeden Doğan, gazetecilere ''Sizlerden ricam takım tutar gibi bulunduğunuz grupların değil, gerçeklerin yanında olmanızdır'' diye konuştu. 
     Haksızlıklarla ve yolsuzluklarla mücadele etmeye kararlı olduğu için bazı çevrelerin sürekli olarak karalamalarına muhattap olduğunu ifade eden Doğan, şöyle devam etti 
     ''Elinde medya gücü olmayan kişilerin yaptığı yolsuzluklara karşı çıktığımız zaman alkışlanıyoruz. Ama elinde medya gücü olan ve yolsuzluk yapan kişilerle mücadele ettiğimiz zaman medya savaşı deniyor. Bu olayın içine girdiğinizde karşımıza Cumhuriyet tarihinin en büyük yolsuzluk ve usulsüzlükleri çıkmaktadır. Medya sektörü, maalesef gazete ve televizyonlarını ellerindeki öteki işlerin taarruz birliği ve savunma kalkanı olarak kullanan bir işadamı türünün istilası altındadır.'' Konuşmasının ardından soruları yanıtlayan Doğan, Demir-Halkbank'ın satışıyla ilgili bir soruyu, ''Bu bankayı ucuza aldığımız söyleniyor. Eğer Demir-Halkbank'ı ucuza aldıysak, faizleri ekleyerek, kim talipliyse aldığımız fiyattan vermeye hazırız'' şeklinde yanıtladı. 
     Başka bir soru üzerine gazetecilerin hak ettikleri ücretleri alamadıklarını ifade eden Doğan, ''Krizlerde sizler de çok kaybettiniz, biz de çok kaybettik. Biz gerektiğinde paylaşmayı biliriz'' dedi. 
     Doğan, 212 sayılı Basın Yasası'nın geçmişe dönük hakların saklanması koşuluyla tartışılabileceğini söyledi. 
     
     TÜRK MEDYASI BATAKLIĞIN İÇİNDE 

     Aydın Doğan, ''Sektörde birbirlerine rakip olan medya patronlarının fotoğrafları böcek ve sinekli halde yayınlanıyor. Bunları nasıl değerlendiriyorsunuz '' sorusuna şu yanıtı verdi 
     ''Türk medyası o kadar kötü bataklığın içine girdi ki, hepsi ellerindeki yayın kuruluşlarını birer taaruz birliği haline getiriyor. Çamura batmış insanların sıçrattığı pislikler beni de rahatsız etmeye başladı. Mesleğimiz kirlendi. Hepimizi paçalarımızdan tutup o pisliğin içine sürüklüyorlar. Ama ben o kadar rahatım ki kafamı yastığa koyduğumda uyuyabiliyorum. 
     Türkiye'de kiralık gazeteci var. Hortumcu grupların medya çalışanlarının, haksız çamur atmaları bu değil mi '' Doğan, başka bir soru üzerine, 3 çocuğunun medya sektöründe çalıştığını ve birinci işlerinin medya olduğunu anlattı. 
     Çocuklarıyla birlikte Türkiye'de medya etiğini yerleştirmeye çalıştıklarını ifade eden Doğan, ''Artık dünyada medya kuruluşları büyük sanayi kuruluşları haline geliyor. Nadir Nadi, Simavilerin dönemindeki medya artık yok. Ama bugünkü aklım olsaydı bankacılığa girmezdim'' diye konuştu. 
     
     ''CUMHURBAŞKANI TEKELLEŞME KONUSUNDA PEŞİN HÜKÜMLÜ'' 

     Aydın Doğan, Cumhurbaşkanı Ahmet Necdet Sezer'in medyada tekelleşmeye ilişkin görüşlerinin anımsatılması üzerine, Türkiye'de medya tekeli bulunmadığını savunarak, ''Sayın Cumhurbaşkanı medyada tekelleşme konusunda maalesef peşin hükümlü. Türkiye'de medya tekeli varsa o da Çukurova Grubu'dur'' dedi. 
     BDDK'nın hazırladığı yasa taslağında, medya patronlarının banka sahibi olamayacağı hükmüne ilişkin olarak da Doğan, bunun dünyada pekçok örneği bulunduğunu, ancak böyle bir yasanın çıkması halinde yasaya uyacaklarını söyledi. 
     Doğan Grubu'nun AK Parti ile ilişkilerine ilişkin sorular üzerine Doğan, siyaseti yönlendirmediklerini ifade ederek, ''Siyasetçiyle yayıncı birbiriyle hasım değildir. Tayyip Bey gibi ülkeyi iyi yöneten herkesle aram iyidir'' dedi. 
     
     9 AYDA 330 MİLYON DOLAR ÖDENDİ 

     POAŞ Yönetim Kurulu Başkanı Vural Akışık da sorular üzerine, 31 Aralık 2002'de şirketin banka borçlarının 1.3 milyar dolardan fazla olduğunu, 30 Eylül tarihli bilançoda bu borcun 1 milyar dolara düştüğünü belirterek, şunları kaydetti 
     ''9 ayda 330 milyon dolar anapara ödenmiş. Ben bankalara olan borçları da erteleyebilir, Özelleştirme İdaresi'nin borçlarını öderdim. 
     Aldığım mal kusurlu. Verdikleri bilgilerle, sonunda aldığımız mal arasında fark var. Bana defolu mal sattılar. Olduğunu söyledikleri tapular çıkmadı. Sağlam dedikleri ambarlar, depolar çürük çıktı. Sağlam dedikleri depolara, ambarlara 200 milyon dolarlık yatırım yaptık. Bu yatırımı çevreyle uyumlu olmadığı için yaptık. Bazı depoları da kapattık.'' 
     
</TEXT>
</DOC>
