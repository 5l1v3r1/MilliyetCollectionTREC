<DOC>
<DOCNO> 180240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun21.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı Straw, Blair'i uyardı... 
</HEADLINE>
<TEXT>

     İngiltere Dışişleri Bakanı Jack Straw'un, Başbakan Tony Blair'e gönderdiği ''gizli'' damgalı bir notla, ''Ya Irak'a daha fazla asker gönderelim ya da hem ABD, hem de İngiltere olarak orada stratejik bir iflası kabul edelim'' dediği bildirildi. 
     Daily Telegraph gazetesi çok gizli notun Jack Straw'un Başbakan Blair ile yapacağı bir toplantı için hazırladığını duyururken, notun, muhabirler tarafından bizzat görüldüğünü kaydetti. 
     Haberde, halen Irak'ta olan asker sayısının bölgede gerek duyulan yeniden yapılanmayı sağlamaya yetmediği uyarısında bulunan Straw'un, ''Bu güç aynı zamanda da terörizmin giderek yükselen tehdidine karşı güvenliği sağlamak için mücadele etmektedir'' dediği bildirildi. 
     Straw'un, Irak'a gönderilmesi gereken ek asker sayısı konusunda rakam da verdiğine dikkat çekilen haberde, Dışişleri Bakanı'nın 5 bin kişilik bir birliğin hem güvenliğin sağlanmasında, hem de İngiltere'nin kararlılığının Iraklılara ve diğer koalisyon güçlerine gösterilmesinde önemli rol oynayacağını söylediği kaydedildi. 
     Straw'un, ''Aynı zamanda Washington da halen 150 bin olan asker sayısını arttırmaya ikna edilmeli'' dediği belirtilen haberde, Bakan'ın bu yeni tavrının, 18 Temmuz'da BBC'nin hükümet aleyhine Irak haberi yayınlamasının ardından intihar eden Savunma Bakanlığı silah uzmanı Dr. David Kelly'nin soruşturması yüzünden zaten ağır bir baskı altında olan Başbakan'ın durumunu güçleştireceği ifade edildi. 
     Straw'un, ''Irak'ta politik sürecin ağır işlemesinin de güvenlik, yeniden yapılanma gibi sorunların çözümünü yavaşlattığını söylediğine işaret edilen haberde, Dışişleri Bakanı'nın, bunun da Irak halkının koalisyona olan güvenini sarstığı görüşünde olduğunu bildirildi. 
     Telegraph'a göre Straw, bunun da terörizm için verimli bir zemin yarattığını belirtirken, Ramazan ayından önce gözle görülür bir ilerleme sağlanması gereğini de vurguladı. 
     Haberde, Mart ayında İngiltere'nin asker gönderdiği sırada Avam Kamarası'nda karara karşı iktidardaki İşçi Partili 139 milletvekilinin oy kullandığı da hatırlatılarak, ''Ek asker gönderme kararı almak da güç olacaktır. İşçi Partisi'ndeki direniş büyüyecektir'' yorumu yapıldı. 
     
</TEXT>
</DOC>
