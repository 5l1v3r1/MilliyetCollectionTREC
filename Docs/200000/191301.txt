<DOC>
<DOCNO> 191301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/siyaset/asiy.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in ayak sesleri 
</HEADLINE>
<TEXT>

   CHP İstanbul Milletvekili Derviş, Parti Meclisi seçimlerinde Genel Başkan Baykal'dan fazla oy aldı. Derviş'e yakın isimler de Baykal'ın ekibini geçti 
      EZELHAN ÜSTÜNKAYA, SALİHA ÇOLAK Ankara 

   
   CHP'nin tartışmalı geçen 30. Olağan Kurultayı'nın en büyük sürprizi, kurultay öncesi teşkilata yazdığı mektupla gündeme gelen ve partide yeniden yapılanma isteyen İstanbul Milletvekili Kemal Derviş'in Parti Meclisi PM seçimlerinde 1021 oy alarak Genel Başkan Deniz Baykal'ı geçmesi oldu. Baykal ise 973 delegenin oyuyla yeniden genel başkanlık koltuğuna oturdu. 
   1157 delegenin katıldığı seçimde, Derviş'e yakın isimlerden İstanbul milletvekilleri Bihlun Tamaylıgil 1092, Zeynep Damla Gürel 1068, Ersin Arıoğlu 1081, Ankara Milletvekili Bayram Meral de 964 oy alarak parti yönetimine girdi. 
   
   Blok liste kurtardı 
   Derviş'in yönetime firesiz girmesi için tercih edildiği iddiasına rağmen blok liste, "Baykal'ın ekibi" olarak bilinen mevcut yönetime yaradı. 1157 delegenin oy kullandığı seçimlerde PM üyeleri Bülent Tanla 594, Mehmet Sevigen 697, Eşref Erdem 699, Fuat Çay ise 765 oy alabildi. Baykal'a yakın dört isim blok liste yerine çarşaf liste uygulansaydı liste dışı kalacaklardı. Blok liste sayesinde yönetime giren Tanla, Sevigen, Erdem ve Çay'ın oylarının düşük çıkmasının örgüt tepkisinden kaynaklandığı belirtildi.. 
   Parti örgütüne eleştirilerine rağmen Derviş ve ona yakın isimler, örgütün başındaki bu isimlerden fazla oy aldı. Oysa kurultay öncesi açıklamaları nedeniyle partide tartışma yaratan Derviş'in "çizik operasyonu"na uğraması bekleniyordu. Genel Sekreter Önder Sav PM seçiminde 991 oy alarak, Baykal'ın ekibindeki diğer isimleri geçti. Sav'ın bu oyuna karşılık, aralarında örgüt üzerinde h kim olma konusunda çekişme yaşandığı iddia edilen Erdem 699'da kaldı. 
   PM seçiminde en fazla oyu 1096'yla Lütfiye Memioğlu alırken, İstanbul Milletvekili Onur Öymen'e 1095 oy çıktı. Bilim Platformu'ndan Örsan Öymen de PM'ye girdi. Tüzük değişikliğine "ret" oyu verenlerle birlikte PM'den 30 kişi tasfiye edildi. CHP'de ilk kez muhalifsiz bir PM oluştu. Tasfiye edilenler arasında, Grup Başkan vekilliği seçimlerinde Baykal'a rağmen aday olan Oya Araslı ile muhalifler Mustafa Gazalcı, Demet Işık, Adnan Keskin, Aykut Oray, Haluk Özdalga, Nurettin Sözen, Erol Tuncer yer aldı. 
   
   20 kadın yönetimde    Üye sayısı 80 kişiye çıkarılan PM'de toplam 20 kadın yer aldı. 2. Cumhurbaşkanı İsmet İnönü'nün torunu Ankara Milletvekili Gülsün Bilgehan, Kadın Kolları Genel Başkanı Güldal Okuducu ile Manisa'da 1995'te işkence gören gençlerden Emrah Sait Erda'nın ablası avukat Pelin Erda, CHP yönetiminin yeni isimleri oldu. Ağrı Miletvekili Naci Aslan ile damadı Şanlıurfa Milletvekili Turan Tüysüz, tüzük değişikliği konusunda ters düştü. Tüysüz tüzük değişikliğine "ret" oyu verirken, "kabul" oyu veren Aslan PM'ye girdi. 
   Kurultay sürecinde gelenek haline gelmesine rağmen Anıtkabir ziyareti gerçekleşmedi. Delegelerden oluşan CHP heyeti, Anıtkabir Komutanlığı'ndan kurultayın ilk günü için izin almasına rağmen daha sonra programı iptal etti. CHP tarihinde ilk kez kurultay sürecinde Anıtkabir ziyaret edilmedi. 
   
   Kemal Derviş'in ekibi Zeynep Damla Gürel 1068 Ersin Arıoğlu 1081 Bayram Meral 964 Bihlun Tamaylıgil 1092 
   Deniz Baykal'ın ekibi Önder Sav 991 Eşref Erdem 699 Mehmet Sevigen 697 Bülent Tanla 594 Bülent Baratalı 807 Fuat Çay 765 Mahmut Yıldız 940 
   
</TEXT>
</DOC>
