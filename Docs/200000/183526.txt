<DOC>
<DOCNO> 183526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/siy08.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP işgali' yargıya 
</HEADLINE>
<TEXT>

   AKP'ye iki evini satan Ankaralı işadamı, "işgal edilen" üçüncü dairesini AKP'den kurtarmak için yargıya gitmeye karar verdi 
   TÜRKER KARAPINAR Ankara 

   
   Ankaralı işadamı Mehmet Neşet Korkmaz'ın Tunalı Hilmi Caddesi'ndeki iki evini satın alan AKP Çankaya İlçe Teşkilatı, işadamının 15 yıllığına kiraladığı üçüncü dairesinin anahtarını da, "Bir bakalım, beğenirsek burayı da kiralarız" diyerek aldı. Anahtar geri gelmeyince dairesine giden Korkmaz, evinin camında "AKP Çankaya İlçe Teşkilatı Gençlik Kolları" yazılı tabelayı görünce hakkını yargıda aramaya karar verdi. 
   Korkmaz, yerel seçimlere hazırlık yapan AKP Çankaya İlçe Teşkilatı'na 16 Temmuz'da Tunalı Hilmi Caddesi'ndeki 7 ve 8 numaralı dairelerini sattı. Korkmaz, 15 yıllığına kiraladığı 6 numaralı diğer dairenin anahtarını da, "bir bakalım beğenirsek tutarız" diyen teşkilat yetkililerine verdi. Ancak, anahtar geri gelmeyince evine giden Korkmaz, "AKP Çankaya Gençlik Kolları Başkanlığı" yazılı tabelayla karşılaştı. AKP'li yetkililerden, yaklaşan yerel seçimler nedeniyle evden çıkamayacakları yanıtını alan Korkmaz, kiraladığı daire için "60 milyar lira ödeyin, size devredeyim" dedi. Teşkilat yetkilileri ise, "Biz parti olarak görüştük buradan çıkmıyoruz. İstersen sana, 10 yıl vadeli 45 milyar lira ödeyelim, mesele hallolsun" yanıtını verdi. Teklifi kabul etmeyen Korkmaz, yasal yollara başvuracağını söyledi. 
   
</TEXT>
</DOC>
