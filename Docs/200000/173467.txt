<DOC>
<DOCNO> 173467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun20.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan Türkiye'ye dönen Türkler, Bulgar polisini test edince 
</HEADLINE>
<TEXT>

     Almanya'nın Dortmunt kentinden yaşayan iki Türk ailesi, tatillerini geçirmek üzere Türkiye'ye dönerken, sahte soygun ihbarında bulunarak Bulgar polisini ayağa kaldırdı. 
     Bulgaristan İçişleri Bakanlığı'ndan edinilen bilgiye göre, Halil İbrahim 30 ve Ahmet Kurtoğlu 36 adlı iki kişi, aileleriyle Türkiye'ye dönerken, E-80 uluslararası otoyolunda soyulduklarını iddia ettiler. 
     Bulgaristan'ın Hasköy kenti bölgesindeki Klokotnitsa Köyü yakınlarında geçen Cumartesi günü dinlenmek üzere gece mola verirken soyulduklarını söyleyen Kurtoğlu ve İbrahim, silah tehdidiyle kendilerinden toplam 12 bin 500 euro alındığını öne sürdüler. 
     Kurtoğlu ve İbrahim, maskeli olmadıklarını söyledikleri iki saldırganın eşgalini veremeyince, sahte ihbarda bulunduklarını itiraf ettiler. 
     Bulgaristan İçişleri Bakanlığı Genel Sekreteri General Boyko Borisov, olayın tamamen düzmece olduğunu belirtirken, soyulduklarını iddia eden iki Türk ise Bulgaristan Devlet Radyosu'na BNR , ''Sadece polisin çalışıp çalışmadığını denemek istedik'' dediler. 
     Kurtoğlu ve İbrahim, polise verdikleri ifadelerinde, daha yola çıkarken, Bulgaristan'daki güvenlik önlemlerin yetersiz olduğunu düşündükleri için ''polisi öyle bir sınava sokmaya karar verdiklerini'' söylediler. 
     
</TEXT>
</DOC>
