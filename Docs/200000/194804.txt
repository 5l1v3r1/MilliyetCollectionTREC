<DOC>
<DOCNO> 194804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko26.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener İmar Bankası ödemeleri için kesin tarih yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İmar Bankası ödemeleri konusunda kesin herhangi bir tarih belirtmenin doğru olmadığını bildirdi. 
     Şener, Kurumsal Yatırımcı Yöneticileri Derneği'nin KYD düzenlediği II. Ulusal Yatırım Fonları konferansı öncesinde basın mensuplarını sorularını yanıtladı. 
     İmar Bankası ile ilgili ödemelerin yapılabilmesi için bazı hukuki düzenlemeler yapılması ve bir kanunun Meclis'ten geçmesi gerektiğine işaret eden Şener, şunları kaydetti 
     ''Bu kanun tasarısıyla ilgili imzalar dün tamamlanmıştır. Bugün de öyle zannediyorum ki TBMM'ye gönderilecektir. Meclis'te bu yasalaşacaktır. Yasalaştıktan sonra da Ziraat Bankası tarafından ilgili prosedür tamamlandıktan hemen sonra ödemeler yapılacaktır. Dolayısıyla bu prosedürün yani yasalaşma ve Ziraat Bankası'nda işlemlerin tamamlanmasının kısa bir süre içerisinde tekemmül etmesini beklediğimizi ifade edebilirim. Ama kesin herhangi bir tarih burada belirtmek doğru değildir diye düşünürüm.'' Şener, ödemelere bonoların da dahil olduğunu bildirdi. 
     
     TEKEL'İN ÖZELLEŞTİRİLMESİ 

     Abdüllatif Şener, özelleştirmenin, hükümetin temel hedeflerinden biri olduğunu, Türkiye'de 17-18 yıldır düzgün bir özelleştirme yapılamadığını ancak ekonominin rasyonelleşmesi bakımından ve ülkedeki kaynakların en etkin bir biçimde kullanılabilmesi açısından özelleştirmenin süratle tamamlanması gerektiğini kaydetti. 
     Hükümet tarafından hazırlanan özelleştirme programının aksatılmadan yürütüldüğünü vurgulayan Şener, konuşmasını şöyle sürdürdü 
     ''Bugünlerde de önemli bir özelleştirme yani Tekel'in özelleştirmesi basınımızın gündemindedir. Tekel ikiye ayrılmıştır. Birincisi alkollü içeceklerle ilgilidir. Bunun işlemleri aşağı yukarı tamamlanmak üzeredir. İkincisi de sigarayla ilgili bölümdür. Bununla ilgili teklifler de açılmıştır. Ancak ihale prosedürü devam etmektedir. Bu çerçeve içerisinde ihaleyi, ihale kararını etkileyecek herhangi bir açıklamada bulunmam doğru değildir.'' 

     
</TEXT>
</DOC>
