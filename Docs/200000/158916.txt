<DOC>
<DOCNO> 158916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/guncel/gun02.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
8 bin dolar bulsalar... 
</HEADLINE>
<TEXT>

Emekli Sandığı, estetik kapsamında diye ilaç masraflarını karşılamadığı için yapışık doğan ikizler ameliyat edilemiyor. Öğretmen baba çaresiz bekliyor 
     HALUK ATALAY İstanbul 

     Sarıgazi Kemal Türkler İlköğretim Okulu'nda görevli 14 yıllık öğretmen İsa Gülbetekin'in dramı, siyam ikizi çocukları Gülşen ve İrem'in 20 Aralık 2002'de Zeynep Kamil Hastanesi'nde dünyaya gelmesiyle başladı. Hamilelik dönemi boyunca ayrı yumurta ikizleri olarak gözlenen bebekler, karın bölgesinden birbirine yapışık olarak doğdu. Doktorların, bebeklerin birbirinden ayrılabileceğini söylemesi üzerine rahatlayan İsa Gülbetekin, ücretsiz izne ayrıldı. Ancak, hastane masraflarını karşılayan Emekli Sandığı, doku geliştirici ve cerrahi müdahalede kullanılacak ilaçları onaylamadı. 
     
     ARABASINI DA SATTI 
     Bu ilaçların estetik kapsamına girdiği gerekçesiyle verilmediğini belirten Gülbetekin, "Altı aylık bebeklerin estetik kaygısı olur mu 8 bin dolar tutan bu parayı denkleştiremedim. Arabamı sattım ama o da yetmedi, tükendim" dedi. 
     Gülbetekin, yaşadıklarını şöyle anlattı "Ücretsiz izne ayrıldığım için gelirim yok. İkizlerin dışında Muhammet 12 ve Mahide 8 adlı iki çocuğum var. Onları da okutmaya çalışıyorum. Eş dost yardımıyla hayata tutunmaya çalışıyoruz. Çevrem çocuklarımın karaciğer zarında bir sorun olduğu için hastanede tutulduğunu sanıyor. Gerçeği söylemekten utandım. 14 yıldır öğretmenlik yapıyorum. Bir öğretmen için yardım istemek ne zor şeydir bilir misiniz " 
     

</TEXT>
</DOC>
