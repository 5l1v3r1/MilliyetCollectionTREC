<DOC>
<DOCNO> 197796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/soneko02.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla ''talih kuşunu'' arayan il İstanbul... 
</HEADLINE>
<TEXT>

     Şans oyunlarına en fazla umut bağlanan ilin İstanbul, bölgenin ise Marmara olduğu belirlendi. 
     Milli Piyango İdaresi verilerine göre, Türkiye'de şans oyunlarının neredeyse üçte biri İstanbul'da oynanıyor. Sayısal loto hasılatının yüzde 29.7'sini İstanbul karşılıyor. Şans Topu'nun yüzde 25.5'ini, 10 Numara'nın ise yüzde 27.3'ünü İstanbul'da yaşayanlar oynuyor. 
     Bu şekilde söz konusu oyunlarda Türkiye'de dönen paranın yüzde 27.5'u İstanbul'dan çıkıyor. 
     Şans oyunlarına yatırımda bu ilimizi Ankara izliyor. Başkent, 3 oyunda Türkiye hasılatının yüzde 12.2'sini karşılarken, İzmir de yüzde 9.1'lik oranla üçüncü sırada yer alıyor. 
     Antalya ise yüzde 3.8'lik hasılat ile 3 büyük ilin ardından şans oyunlarına en fazla ilgi duyulan dördüncü il olma özelliğini gösteriyor. Bursa, Adana, Mersin, Kocaeli ve Muğla da bu illerin arkasında talih oyunlarına umut bağlayanların yoğun olduğu diğer iller olarak sıralanıyor. 
     
     EN AZ HASILAT BAYBURT'TA 

     Verilerde Bayburt, 81 il arasında şans oyunlarında hasılatın en düşük seviyede kaldığı il olarak yer alıyor. Sayısal loto, şans topu ve on numara hasılatının sadece yüzde 0.04'lük bölümü bu ilden çıkıyor. 
     Kilis, Bingöl ve Muş, talih oyunlarında az hasılat elde edilen diğer iller olarak belirleniyor. 
     
     GÜNEYDOĞU, DOĞUYU GERİDE BIRAKTI 

     Bu arada bölgeler itibarıyla değerlendirmede ise şans oyunlarına en fazla yatırım yapılan bölge Marmara olarak görülüyor. 
     Sayısal lotonun yüzde 42, şans topu ve on numaranın ise yüzde 38'lik bölümü bu bölde oynanırken, Marmara'yı, İç Anadolu ve Ege Bölgeleri izliyor. İç Anadolu'da sayısal loto oranı yüzde 17, şans topu ve on numara oranları ise yüzde 19 olarak tespit ediliyor. 
     Ege Bölgesinin sayısal lotodaki payı yüzde 16, şans topu ve on numarada ise yüzde 17 olarak hesaplanıyor. 
     Her 3 oyunda da hasılatın yüzde 11'ini karşılayan Akdeniz'in ardında ise Karadeniz yer alıyor. Karadeniz Bölgesi, sayısal lotonun yüzde 8, şans topunun yüzde 8.5, on numaranın ise yüzde 9'luk hasılatını karşılıyor. 
     Bu oyunlarda Türkiye hasılatının yüzde 4'lük bölümünü üstlenen Güneydoğu Anadolu Bölgesi, bu oranla sayısal loto ve on numaradan aldığı pay yüzde 2, şans topundan aldığı pay ise yüzde 2.5 olan Doğu Anadolu Bölgesini geride bırakıyor. 
     
</TEXT>
</DOC>
