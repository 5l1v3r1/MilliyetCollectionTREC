<DOC>
<DOCNO> 192979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun02.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BM ülkeleri bu kez de insan klonlanması konusunda ikiye ayrıldı 
</HEADLINE>
<TEXT>

     ABD, insan klonlamaya karşı BM bünyesinde yoğun bir kampanya başlattı. 
     Her çeşit insan klonlamasının yasaklanmasını öngören bir sözleşme hazırlanmasını isteyen karar tasarısı, BM Genel Kurulu'na bağlı olarak çalışan Hukuk İşleri Komitesi'nin önünde bulunuyor. 
     Kosta Rika tarafından kaleme alınan tasarının 6 Ekim Perşembe günü oya konulması bekleniyor. Ancak ABD'nin girişimine karşı 23 ülke bu tür bir sözleşmenin kabulüne karşı çıkıyor. İslam ülkeleri ise konuyla ilgili bir karar alınmadan önce en az 2 yıl beklenmesini istiyorlar. 
     ABD BM Daimi Temsilcisi Büyükelçi John Negroponte, yaklaşık 100 kadar ülkenin temsilcilerine birer mektup göndererek ''tasarının bir an önce onaylanmasını'' istedi ve ''gecikmenin talihsizlik olacağını'' öne sürdü. 
     
     KİM NE İSTİYOR 
     İnsan klonlanması konusu BM genel kurulunu ciddi biçimde bölmüş durumda. Belçika tarafından hazırlanan ve aralarında Fransa, Almanya, İngiltere, Çin ve Japonya gibi devletlerin bulunduğu 23 ülke tarafından desteklenen bir başka tasarı, sadece bebek dünyaya getirmek için klonlanmanın yasaklanmasını istiyor. 
     Tasarı, tıbbi araştırma ve deneyler için klonlama konusunu ise her ülkenin kendi kararına bırakıyor. 
     Kosta Rika'nın hazırladığı tasarı kabul edildiği takdirde BM, klonlamayla ilgili sözleşmeyi kaleme almak üzere bir çalışma grubu kuracak. Bu heyet tarafından hazırlanacak sözleşmenin sadece insan klonlanmasını yasaklaması, hayvan klonlanması gibi diğer klonlamaları ise serbest bırakması öngörülüyor. 
     Bu arada, BM'de 57 üyesi bulunan İslam Konferansı Örgütü'nün İKÖ , klonlamayla ilgili tartışmaların 2 yıl süreyle askıya alınmasını öngören bir başka öneri hazırlayarak, Genel Kurul'a sunacağı ifade edildi. 
     Bilim adamları insan cenininden elde edilen kök hücrelerin kullanımı yoluyla Alzheimer ve Parkinson gibi hastalıkların tedavi edilebileceği umudunu taşıyorlar. Ancak başta Roma Katolik Kilisesi olmak üzere kürtaj aleyhtarı gruplar, bu işlemin, ceninin yok edilmesine neden olduğu gerekçesiyle uygulamaya karşı çıkıyorlar. 
     Geçen yıl ABD Başkanı George W. Bush da, kök hücreler kullanılarak yapılacak araştırmaların federal fonlardan yararlandırılmasını yasaklamıştı. 
     
</TEXT>
</DOC>
