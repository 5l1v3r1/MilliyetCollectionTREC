<DOC>
<DOCNO> 165838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko17.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener İşçi memur maaşlarındaki artış yakında belli olacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Düzenleme ve Denetleme Kurulu BDDK üyeliğine Mustafa Ekim'in atanmasına ilişkin kararnamenin köşke gönderildiğini açıkladı. Bakan Şener, işçi ve memur maaşlarındaki artışın ise önümüzdeki günlerde belli olacağını söyledi. 
     Şener, Ankara Ticaret Odası ATO , Gazi Üniversitesi ve Ankara Yeminli Mali Müşavirler Odası tarafından düzenlenen ''Enflasyon Muhasebesi ve Maliye Bakanılğı Kanun Tasarısı'nın Değerlendirilmesi'' konulu panelin çıkışında, gazetecilerin sorularını yanıtladı. 
     Şener, bir soru üzerine, BDDK'da 3 üyeliğin boş olduğunu hatırlatırken, bununla ilgili, bir üyeliğe Mustafa Ekim'in atanmasına ilişkin kararnamenin köşke gönderildiğini söyledi. 
     Mustafa Ekim'in Cumhurbaşkanı kararnameyi imzaladıktan sonra BDDK üyeliğe başlayacağını bildiren Şener, ''Mustafa Ekim bankalar yeminli baş murakıbıdır. Meslekten bankacı, değerli bir arkadaşımızdır. Diğer üyeleri de kısa zamanda teklif edeceğiz'' diye konuştu. 
     Şener, ''BDDK'nın hızla karar alması gereken konular var mı '' sorusunu da, ''şu anda herhangi bir aciliyet bilmiyorum'' diye yanıtladı. 
     ATO Başkanı Sinan Aygün'ün Maliye Bakanı'na serzenişinin hatırlatılması üzerine Şener, ''dost sitemine benziyor'' yorumunda bulundu. 
     
     NİYET MEKTUBU 

     IMF ile ilgili soru üzerine ise Şener, süratli şekilde yasama faaliyetlerinin devam ettiğini belirterek, ''TBMM ,gece gündüz mesai yapıyor ve niyet mektubuyla ilgili çalışmalar son safhada'' dedi. 
     Programın uygulandığını, ancak yasama sürecindeki bazı gecikmelerin Meclis içtüzüğündeki iptalden kaynaklandığını anlatan Başbakan Yardımcısı Şener, şöyle devam etti 
     ''Dolayısıyla burada önemli olan, yürüyen programın işletilmesiyle ilgili hükümetin gösterdiği kararlılıktır. Hükümet bu kararlılığı göstermektedir. Uygulamakta olduğu ekonomik programı kararlılıkla sürdürecektir. Bununla ilgili, tüm hukuki ve idari düzenlemeler ile çalışmalar hükümet tarafından aksatılmadan yürütülmektedir. Ancak bazı yasaların Meclis içtüzüğündeki iptalden kaynaklanan boşluk sebebiyle yasama sürecinde fazla vakit alması basın tarafından gecikme var mı gibi yorumlanıyor. Aslında bu gecikme değildir.'' Şener, 5. gözden geçirmenin ne zaman tamamlanacağının sorulması üzerine, ''Programla ilgili her şey hazır. Yasama sürecinde olanlar var'' dedi. 
     Niyet mektubunun ne zaman tamamlanacağına ilişkin olarak da Şener, ''tamamlanmak üzere zaten'' karşılığını verdi. 
     
     İŞÇİ-MEMUR ZAMLARI 

     Şener, ''İşçi ve memur zamları nedeniyle mi niyet mektubu gecikiyor'' sorusuna karşılık, şunları söyledi 
     ''Hayır. İşçi ve memur maaşlarıyla ilgili artış önümüzdeki günlerde zaten belli olacak. Özellikle memur ve emeklilerle ilgili maaş ayarlamaları ilgili ödeme takviminden belli bir süre önce sürekli eski hükümetler tarafından da açıklanmıştır. Herhangi bir gecikme sözkonusu değildir. Maaşların ödeme tarihine yetişecek şekilde açıklamalar yapılacaktır.'' Enflasyonun yüzde 20 hedeflendiği bir ortamda ''sıfır zammı'' nasıl yorumladığına ilişkin soruya da Şener, ''bütün bu mülahazalar, dikkatle hükümet tarafından değerlendirilmektedir'' karşılığını verdi. 
     
</TEXT>
</DOC>
