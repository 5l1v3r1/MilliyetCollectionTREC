<DOC>
<DOCNO> 190115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun27.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çingenelere askeri arazi... 
</HEADLINE>
<TEXT>

     Belçika Silahlı Kuvvetleri, ülkede sabit ikametleri olmayan, karavan ve çadırlarda yaşayan 20 bin çingeneye kışla ve arazilerini açma kararı aldı. 
     Milli Savunma Bakanı Andre Flahaut, geçen hafta işgal ettikleri bir özel araziden polis zoruyla çıkarılan ve çeşitli sorunlara neden olan 300 çingeneye, Brüksel yakınlarındaki Neder Over Heembeek askeri kışlasının arazilerini açtı. 
     Belçika federal ve yerel hükümetleri ile çingenelerin temsilcilerinin ve askeri makamların bir araya geldikleri bir toplantıda alınan karara göre, Silahlı Kuvvetler, toplu olarak gezen, karavan ve çadırlarda yaşayan çingeneleri önceden belirlenen askeri arazilerde ağırlayacak. 
     Çingeneler, bu arazilere gelişlerini 72 saat önceden yetkililere bildirecek. Uzlaşma, bugün imzalanan bir anlaşmayla yürürlüğe sokuluyor. 
     
</TEXT>
</DOC>
