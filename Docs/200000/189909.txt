<DOC>
<DOCNO> 189909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko40.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret maratonu başlıyor... 
</HEADLINE>
<TEXT>

     Asgari Ücret Tespit Komisyonu, 2004 yılında uygulanacak yeni ücreti belirleme çalışmaları çerçevesinde ilk toplantısını 4 Kasım Salı günü yapacak. 
     Çalışma ve Sosyal Güvenlik Bakanı Murat Başesgioğlu'nun açış konuşması ile çalışmalarına başlayacak olan komisyonun ilk toplantısında Türk-İş ve TİSK yöneticileri de yeni ücrete ilişkin görüşlerini açıklayacak. 5 işçi, 5 işveren ve 5 hükümet temsilcisi olmak üzere, toplam 15 üyeden oluşan Asgari Ücret Tespit Komisyonu'nda işçi tarafını Türk-İş, işveren tarafını ise Türkiye İşveren Sendikaları Konfederasyonu TİSK temsil ediyor. 
     Türk-İş, asgari ücretin çalışan işçi ile birlikte dört kişilik ailenin zorunlu gıda harcaması tutarını karşılayacak düzeyde belirlenmesini ve vergi dışı bırakılmasını talep ederken, asgari ücretin saptanmasında DİE'nin rakamlarının esas alınmasını, ücretin belirlendiği şekli ile işçiye net olarak ödenmesini ve asgari ücretin ülke düzeyinde tek tip olarak belirlenmesini istiyor. Türk-İş ayrıca, asgari ücretin en düşük memur maaşı düzeyinde olması görüşünü de savunuyor. 
     TİSK ise belirlenecek yeni ücretin işletmeler ve ekonomiye yeni yük getirecek düzeyde olmamasını ve ücretin belirlenmesinde sadece çalışan işçinin dikkate alınmasını istiyor. TİSK, asgari ücretin 16 yaş altı ve üstü için farklı saptanması görüşünü savunuyor. TİSK, prime esas kazancın alt sınırının yürürlükteki asgari ücret ile aynı düzeyde olmasını da talep ediyor. 
     Bu arada, komisyonun geçen yıl olduğu gibi bu yıl da asgari ücretin kademeli olarak vergi dışı bırakılması yönünde temenni kararı alması bekleniyor. Asgari ücret halen brüt 306 milyon, net 225 milyon 999 bin lira olarak uygulanıyor. 
     
     YILLAR İTİBARİYLE ASGARİ ÜCRET 
     1 Ocak 1999 tarihinden bu yana 16 yaşını doldurmuş işçiler için uygulanan aylık brüt ve net asgari ücret şöyle 
     
     
Yürürlük Tarihi Aylık Brüt Ücret TL Aylık Net Ücret TL 1 Ocak 1999 78.075.000 58.948.065 1 Temmuz 1999 93.600.000 70.222.320 1 Ocak 2000 109.800.000 82.417.500 1 Temmuz 2000 118.800.000 86.922.500 1 Ocak 2001 139.950.000 102.369.600 1 Temmuz 2001 146.947.500 107.323.830 1 Ağustos 2001 167.940.000 122.186.520 1 Ocak 2002 222.000.750 163.563.7 1 Temmuz 2002 250.875.000 185.606.663 1 Ocak 2003 306.000.000 225.999.000 
     
</TEXT>
</DOC>
