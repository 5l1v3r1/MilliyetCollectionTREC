<DOC>
<DOCNO> 177635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yazar/cemal.html </URL>
<DATE> 2003/08/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bir dokunduk, bin ah işittik... 
</HEADLINE>
<TEXT>

   Tokat'ta cümleler hep 'yok'la bitiyor. Havaalanı yok, tiyatro yok, yatırım yapan yok, doğalgaz yok, turist yok. Özetle şik yet çok 
   
   Gözümün içine bakıyor, medet umarcasına. Kederin en katmerlisi gelip oturmuş bakışlarına. Yaşı 70. Adı, Hüseyin Melek. Çiftçi. İki kızı kocadaymış. Derdi, oğluyla. 26 yaşındaki Turan Melek ilkokul mezunu. Ama böbrek hastası. Haftanın üç günü devlet hastanesine, diyalize giriyormuş. "60 dönüm tarlam vardı, hepsini sattım, oğlumun derdine çare bulmak için" diye söze giriyor, "Şimdi elde hiçbir şey yok. Bak, özürlü personel sınavına girmek için müsaade kağıdı bu. Girdi ama kazanamadı oğlan... Yaz, bir çare bul bana. Elimden gelmiyor bir şey." Çiftçi, 43 yaşında. 
   Necmettin Erbakan'ı seven biri, diyor ki "Bizim işimiz tarım. Domates, soğan, nohut, taze fasulye... Ama gönderemiyoruz dışarı. Ortadoğu kapıları kapalı, ihracat yok. Bizim ürünlerimizi kapı kapı dışarı pazarlayacak adamımız, ihracatçımız yok." 
   
   'HEP AYNI ZİHNİYET' 
   Kamu - Sen üyesi sendikacı ve 21 yıllık devlet memuru "Evet, eskiler gitti, yeniler geldi. Ama değişen bir şey yok. Zihniyet, eski zihniyet. Özal bile bu kadar IMF'ye, AB'ye teslim olmadı. Tokat'ın sorunları mı 1700 işçinin çalıştığı Tekel Sigara Fabrikası özelleşiyor, kapanacak yani. Dışarıdan sermaye gelmiyor yatırım için. Tokatlı işadamı gidip Bursa'ya yatırım yapıyor ama buraya yapmıyor." 
   Emekli öğretmen, 57 yaşında "Türkiye'de çok şey değişiyor. Hortumlar kesiliyor. Avrupalılaşıyor Türkiye... Değişmedi diyenler, hayatlarında eksi enflasyon gördüler mi " 
   İşsiz bir genç "Tiyatroyla meşgulüm. Ama destek yok. Bir tiyatrosu bile yok Tokat'ın. Ayrıca Yimpaş sorunu var, paralar verilmiyor." 
   16 yıllık öğretmen bir hanım. İki oğluyla birlikte gelmiş Milliyet TIR'ının önüne. Ana caddede trafik yoğunluğundan, kazaların çokluğundan yakınıyor 
   "Çevre yolu yapılmadığı için böyle. Ayrıca tiyatro yok Tokat'ta. Sosyal aktivite çok az. Fakat değişim yaşanıyor Tokat'ta. Altı yedi yıl öncesinde pantolonla dolaşan kız görülmezdi bu kentte. Hele market hiç yoktu. Gaziosman Paşa Üniversitesi yatıyor bu değişimin altında... Bir de mutlaka şunu yazın. Düz liseler çok kalabalık Tokat'ta. 65 - 70 öğrenci bir sınıfta. Olacak şey değil." 
   Bir sağlık memuru, hava kirliliğinden şikayet ediyor. "Doğalgaz olmadığı için bu böyle. Politikacıların verdiği vaatler tutulmuyor. Kışın evin perdeleri simsiyah kesiliyor" diye sürdürüyor yakınmasını... 
   Genç bir lise öğrencisi "Dedem çiftçi. Şeftali yetiştiriyor. Ama komisyoncuların elinde sömürülüyor." 
   
   'TEK ÇİVİ ÇAKILMIYOR' 
   Devlet hastanesi çok yetersiz, 1930'larda Atatürk döneminde kurulmuş... Havaalanı açılmış, zarar ediyor diye kapatılmış... Demiryolu geçmiyormuş... Birinin sesi, "Tokat sahipsiz, dört yıldır çivi çakılmıyor " diye yükseliyor. 
   Öteki söze karışıyor "Bir tane turist yok, eskiden daha çok gelirdi." Bir öğretmen adayı, "Bu Tokat'a bir şey yapılmadı. Bir sigara fabrikası yapılmıştı, o da özelleşecek. Diren'in şarap ve meyve suyu fabrikaları var. Bir de Sena Tekstil Fabrikası. Onun sahibi de Vanlı zaten..." 
   Tokat böyle. Yoruma gerek var mı 
   
      
   
</TEXT>
</DOC>
