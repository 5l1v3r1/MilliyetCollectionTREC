<DOC>
<DOCNO> 164406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko28.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı ergezen, İhale Yasası'nı eleştirdi... 
</HEADLINE>
<TEXT>

     Bayındırlık ve İskan Bakanı Zeki Ergezen, Kamu İhale Yasası'nda, süreçten kaynaklanan lüzumsuz şeyler bulunduğunu belirterek, ''Sanki yatırım ödenekleri harcanmasın diye bir İhale Yasası hazırlanmış'' dedi. 
     Ergezen, İller Bankası Sosyal Tesisi'nde, gazetecilerle sohbet toplantısı düzenledi. 
     Gazetecilerin, Kamu İhale Yasası ile ilgili bir sorusu üzerine, Ergezen, şu anki Kamu İhale Yasası'na karşı olmadıklarını kaydederek, bu ihale yasasının kalması gerektiğini ifade etti. 
     Ergezen, şöyle devam etti 
     ''Ancak, bu yasa, diğerinden iyidir diye yanlışlarına evet demememiz lazım. Kabulü mümkün olmayan yanlışlar vardır. Maliye Bakanlığı'nın yatırımlara ayırdığı paradan harcanamıyor. Sanki yatırım ödenekleri harcanmasın diye bir ihale yasası hazırlanmış. İhale Yasası'nın temel felsefesine 'evet', ama siyasi iktidarların icraat yapmasını engelleyen kısma 'hayır'.'' 
     
     İSTANBUL'A ÜÇÜNCÜ KÖPRÜ 
     Ergezen, İstanbul Tüp Geçişi Projesi'nin, yeniden gündeme gelmesiyle, üçüncü köprüden vaz mı geçildi şeklindeki soruya da üçüncü köprüyü yapacaklarını söylediklerini ve 2003 yılı bütçesi görüşülürken, teklifleri arasında bulunan üçüncü köprüyü kamuoyuna açıkladıklarını bildirdi. 
     Üçüncü köprüden vazgeçildiğine dair, bir işaret gelmediğini belirten Ergezen, şunları kaydetti 
     ''Tüp geçit bir ihtiyaçtı. 4 dönemdir parlamentodayım. Her dönem Ulaştırma Bakanlığı'nın bütçesi görüşülürken, bu konu tartışılır. Bugün son aşamaya geldi. Bir ihtiyaçtır. Üçüncü köprü ile ilgili 17. Karayolları Bölge Müdürlüğü'nden çalışmalar hakkında brifing aldık. Görebildiğim kadarıyla, bu köprü veya buna benzer bir çözüm ihtiyaçtır. Ancak 3-5 beş ay sonra değişik alternatifler ortaya çıkar, o günde buna ihtiyaç olmadığı kabul edilirse, elbette kimsenin zorla köprü yapacak hali yok.'' 
     
</TEXT>
</DOC>
