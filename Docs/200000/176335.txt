<DOC>
<DOCNO> 176335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur12.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, Hükümet'ten zam önerisi bekliyor... 
</HEADLINE>
<TEXT>

     Hükümet ile memur sendikaları temsilcileri 15 Ağustos'ta başlayan toplu görüşmeler çerçevesinde 21 Ağustos Perşembe günü ikinci kez biraraya gelecek. 
     İkinci toplantıda, hükümetin Maliye Bakanlığı ile Hazine Müsteşarlığı yetkililerinin yapacağı ortak çalışma sonrasında belirlenecek ve maaşlara 2004 yılında yapılacak zamma ilişkin bir öneri sunması bekleniyor. 
     15 Ağustos'ta başlayan toplu görüşmelerde hükümete taleplerini ileten Türkiye Kamu-Sen ve KESK, 21 Ağustos'taki toplantıda hükümetin kendilerine zam önerisini sunması halinde bundan sonra izleyecekleri yöntemi saptayacak. Her iki memur konfederasyonunun genel başkanları birinci toplantının ardından yaptıkları açıklamada, görüşmenin olumlu geçmediğini bildirmişlerdi. 
     2002 yılındaki Uzlaştırma Kurulu kararı uyarınca memurun yüzde 18 oranında alacağı bulunduğunu savunan Türkiye Kamu-Sen öncelikle bu alacağın kamu çalışanlarına ödenmesini isteyerek, daha sonra 2004 yılına ilişkin zammı görüşebileceğini belirtiyor. 
     Türkiye Kamu-Sen ayrıca, kamu çalışanlarının hayat standardının yükseltilmesi ve 2004 yılı başından itibaren asgari geçim standartını esas alan bir ücret sistemine geçilmesini, Zorunlu Tasarruf Fonu'nda biriken ana paralar ile Konut Edindirme Yardımında biriken paraların hak sahiplerine ödenmesini, görev tazminatı uygulamasının tüm çalışanlara yaygınlaştırılmasını, maaşlarını alamayan belediye memurlarının maaşlarının ödenmesini, kamu personel rejiminde yapılacak düzenlemelerde memur sendikalarının görüşlerinin alınmasını, 4688 sayılı kamu görevlileri sendikaları yasasının değiştirilerek grev ve toplu sözleşme ile siyaset hakkının tanınmasını istiyor. 
     Türkiye Kamu-Sen, iki çocuklu bir memurun maaşının asgari geçim standardı olan 1 milyar 583 milyon liraya yükseltilmesini de talep ediyor. 
     
     KESK'İN TALEPLERİ 
     Öncelikle temel aylığın 873 milyon lira olarak belirlenmesini talep eden Kamu Emekçileri Sendikaları Konfederasyonu KESK , temel aylık dışında maaşların belirlenmesinde memurun eğitim, kariyer, öğrenim durumu, çalışma koşulları, unvanı, yetki ve sorumluluğu, kıdemi, riski ve başarıları gibi kriterlerin dikkate alınmasını istiyor. 
     KESK, aynı niteliklere sahip kamu çalışanları arasındaki ücret farklılıklarının giderilmesi gerektiği görüşünü savunarak, sosyal yardım ve ödeneklerin nakdi olarak ödenmesini talep ediyor. KESK, kamu görevlilerine siyaset hakkı ile toplu sözleşme ve grev hakkının tanınmasını da istiyor. 
     Bu arada, KESK tarafından 23 Ağustos Cumartesi günü Ankara'da geniş katılımlı bir miting gerçekleştirilecek. 
     
     MAAŞLARDA ERİME 
     KESK tarafından yapılan bir araştırmaya göre, kamu çalışanlarının maaşlarında 2002 yılında yüzde 17.9 oranında erime meydana geldi. 
     Araştırmaya göre, maaşlarda 1998 yılında yüzde 20, 1999 yılında yüzde 14.2, 2000 yılında yüzde 18.2, 2001 yılında yüzde 13.8 oranında yaşanan erime, 2002 yılında yüzde 17.9 olarak gerçekleşti. 
     KESK'in araştırmasına göre, en düşük kamu çalışanı maaşı ile 1979 yılında 829 kilogram ekmek alınabilirken 2003 yılında 379 kilogram, 1979 yılında 54 kilogram dana eti alınabilirken 2003 yılında 44 kilogram, 1979 yılında 12 kilogramlık 69 adet tüp alınabilirken 2003 yılında 27 adet tüp ve 1979 yılında 224 kilogram ayçiçek yağı alınabilirken 2003 yılında 190 kilogram ayçiçek yağı satın alınabiliyor. 
     
</TEXT>
</DOC>
