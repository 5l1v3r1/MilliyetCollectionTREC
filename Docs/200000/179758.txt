<DOC>
<DOCNO> 179758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun30.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkler bize güveniyor, hayal kırıklığına uğratamayız 
</HEADLINE>
<TEXT>

     Başbakan Recep Tayyip Erdoğan, AB'yi bir siyasi değerler bütünü olarak gördüklerini söyledi. 
     Erdoğan, Almanya Başbakanı Gerhard Schröder ile yaptığı görüşmeden sonra düzenlenen ortak basın toplantısında gazetecilerin sorularını cevaplandırdı. 
     Erdoğan, bir Alman gazetecinin, ''Türkiye'nin değişik bir kültür çevresine ait olduğu için AB'ye girmemesi gerektiği'' görüşleri hakkında ne düşündüğünü sorması üzerine, ''Buna üzülüyoruz. AB bir Hıristiyan kulübü ya da coğrafi bir birliktelik değildir. AB'yi bir siyasi değerler bütünü olarak görüyoruz'' dedi. 
     Kültürlerin birbirleri ile çatışmaması gerektiğini ifade eden Erdoğan, ''Medeniyetler buluşması Avrupa çatısı altında gerçekleştirilmelidir. AB, medeniyetlerin uzlaştığı bir adres olmalıdır'' diye konuştu. 
     Erdoğan, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın Türkiye'ye sınır dışı edilmemesi yönünde alınan mahkeme kararı ile ilgili bir soruya karşılık da, ''Burada yargının bağımsızlığı ilkesinden dolayı söylenebilecek bir şey yok. Ancak bundan sonra da atılabilecek yasal adımlar var. Ülkelerimizin İçişleri Bakanları da bu konuyu görüşmek amacıyla yakın zamanda bir araya gelecekler'' dedi. 
     
     TÜRKLER POLİTİKAMIZA GÜVENİYOR 
     Almanya Başbakanı Schröder de, muhalefetin Türkiye'nin AB üyeliğine karşı tutumuyla ilgili ne yapmayı düşündüğü yolundaki soruya karşılık, ''Ben muhalefete sadece aklıselim davranması çağrısında bulunabilirim. Türkiye'de insanlar politikamıza güveniyorlar, onları hayal kırıklığına uğratamayız. Türkiye ile üyelik müzakerelerine ne zaman başlanacağı İlerleme Raporu'na bağlıdır'' diye konuştu. 
     Yasalarla Almanya'da uyumu destekleyici adımlar attıklarını da ifade eden Schröder, ''Yeni yasalarla birlikte 2000 yılından bu yana 220 bin Türk Alman vatandaşı olmuştur. Bu da entegrasyonun ne kadar ciddiye alındığını gösteriyor. Erdoğan, entegrasyon konusunda yardımcı olmak istediğini, bugüne kadar olmayan bir açıklılıkla ifade etmiştir. Bundan büyük memnuniyet duydum'' dedi. 
     Türkiye'nin Irak'a asker göndermesi durumunda ilişkilerin bundan etkilenip etkilenmeyeceği sorusuna karşılık da Schröder, ''Bu Türk hükümetinin egemen bir kararıdır. Buna saygı duymamız gerekir'' diye konuştu. 
     
</TEXT>
</DOC>
