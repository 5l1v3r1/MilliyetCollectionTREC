<DOC>
<DOCNO> 189198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo06.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Azgınlar 
</HEADLINE>
<TEXT>

      
   UEFA Kupası'nda Newcastle United'ın Hollanda deplasmanında NAC Breda ile oynadığı maç öncesinde çıkan olaylarda 95 taraftar tutuklandı. Newcastle United'ın Breda'yı 1 - 0 yenerek ikinci tura yükseldiği maçın öncesinde tutuklanan 95 kişinin 87'sinin İngiliz olduğu bildirilirken, bu taraftarlar dün serbest bırakıldı. UEFA Disiplin Komitesi, olaylarla ilgili İngiliz Futbol Federasyonu'nun da dikkatini çekti. 
   İNGİLİZ holiganların, barlarda içki içmelerinin ardından çevredeki taraftarlara sataşmasıyla gerginlik yaşandı. Hollanda Polis Sözcüsü Rien Van Kuik, olayların bilet tartışmasından sonra patlak verdiği, İngilizler'in Breda'yı terketmeleri yönündeki uyarıları dikkate almadığını açıkladı. Tutuklanan 90 taraftarın UEFA Kupası'nda bundan sonraki maçları izlemekten men edilme tehlikesiyle karşı karşıya olduğu bildirildi. 
   
   
</TEXT>
</DOC>
