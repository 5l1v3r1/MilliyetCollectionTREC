<DOC>
<DOCNO> 160838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo26.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Roma'dan Brezilyalı Cafu'yu alıyor... 
</HEADLINE>
<TEXT>

     Şampiyonlar Ligi Kupası ve İtalya Kupası sahibi AC Milan'ın, AS Roma'dan defans oyuncusu Marcos Cafu'nun transferini tamamlamak üzere olduğu açıklandı. 
     1997-1998 sezonundan bu yana Roma forması giyen Cafu'nun, tatile çıkmadan önce Milano'ya giderek, sözleşme imzalaması bekleniyor. 
     Milan ve Roma kulüplerinden basına sızan haberlerde, 33 yaşındaki Brezilyalı defans oyuncusunun ilk olarak Milano'da sağlık kontrolünden geçeceği, daha sonra sezon başına 1.5 milyon euro karşılığı 2 yıllık kontrat imzalayacağı iddia edildi. 
     Bu sezondaki başarısını gelecek yıl da tekrarlamakta ısrarlı olan AC Milan, Lazio'dan defans oyuncusu Jaap Stam ve Manchester United'dan ortaalan oyuncusu David Beckham ile de ilgileniyor. 
     İtalyan basını, Manchester United'ın, İngiliz Milli Takımı'nın kaptanı da olan Beckham için en az 45 milyon euro bonservis bedeli istediğini öne sürdü. 
     
</TEXT>
</DOC>
