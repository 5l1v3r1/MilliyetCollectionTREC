<DOC>
<DOCNO> 165222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur10.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye'nin tıkanan damarlarını açıyoruz" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Türkiye'nin tıkanan damarlarını açacağız ve açıyoruz. Bu sayede yıllardır toplumun damarlarına kirli kan pompalayan hortumları kesiyoruz'' dedi. 
     Erdoğan, partisinin TBMM Grup toplantısında gündeme ilişkin değerlendirmelerde bulundu. ''AK Parti her geçen gün hem kendi iddiasına hem de Türkiye'nin büyük iddiasına yaraşır bir itibar kazanıyor'' diye sözlerine başlayan Erdoğan, en büyük rüyalarının Türkiye'nin itibarını güçlendirmek, kendi enerji ve azimlerini ülkenin hizmetine sunmak olduğunu söyledi. 
     Geçen hafta Malezya, Pakistan ve Selanik'e yaptığı gezinin ''Türkiye iddiasına yaraşır, gücüne yaraşır, potansiyeline yaraşır bir büyüme ve gelişme içindedir'' şeklindeki bir cümleyle özetlenebileceğini ifade eden Erdoğan, şöyle konuştu 
     'Türkiye'nin itibarı artmış, içerideki hukuku, siyasi ve sosyal güven unsuru dünyanın her yerinde yankılanmıştır. İktidarımızın performansı ve başarısı, dışarıda ülkemizi ilgiyle izleyen herkesi tabiri caizse hayrete düşürmüştür. Bizler en kötümser günlerde bile Türkiye'ye olan güvenimizi yitirmedik ve zaafa düşmedik. Konjonktürel sıkıntıları aşacağımıza inandık ve bu inancımızı herkese tek tek aşılamaya çalıştık. Kendimize duyduğumuz güveni, ülkemizden ve milletten aldığımız için hitap ettiğimiz herkese ümitvar olun, karamsarlığa prim vermeyin çağrısında bulunduk. Gelinen noktada Türkiye sadece 3-5 ay öncesinin karamsarlığını dağıtmakla kalmadı, geçmişin yaralarını sarmak için büyük bir atılım gerçekleştirdi.'' 
     
     ''TÜRKİYE BÜYÜK BİR AÇILIM SAĞLIYOR'' 
     Başbakan Erdoğan, AK Parti iktidarının gelecek açısından millete ümit verdiğini, ekonomik ve kurumsal çevrelere bir öngörülebilirlik perspektifi sunmaya başladığını söyledi. Hükümetin Irak savaşının zararlarını telafi etmekle kalmayıp 1991 yılındaki birinci Körfez Savaşı'nın Türkiye'ye yansıyan tahribatını da giderdiklerini ifade eden Erdoğan, sözlerini şöyle sürdürdü 
     ''Türkiye yıllarca acı çekti ve ağır bedeller ödedi. Terörün milletimize ödettiği ağır maliyeti bir an için bir tarafa bırakarak söylüyorum ekonomik olarak ödediğimiz bedel çok ağırdır. 
     Çok boyutlu siyasetimiz ve basiretli yönetimimiz sayesinde Türkiye zaaflarından kurtularak büyük bir açılım da sağlıyor. Bu açılım, doğudan batıya bakışları üzerimizde olan herkesin gözlerini kamaştırıyor. Bu açılım sayesinde bizi zaafa uğratan sorunları kaynağından çözüyoruz. 
     Bu sayede Türkiye'nin tıkanan damarları açacağız ve açıyoruz. Bu sayede yıllardır toplumun damarlarına kirli kan pompalayan hortumları kesiyoruz. İstiyoruz ki Türkiye topyekün büyümek için yeniden şahlansın ve büyüme heyecanını yakalasın. Bu heyecanımız, coşkumuz semeresini vermeye başlamıştır. 
     
</TEXT>
</DOC>
