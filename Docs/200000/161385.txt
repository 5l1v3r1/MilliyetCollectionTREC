<DOC>
<DOCNO> 161385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/spor/ykoksaldi.html </URL>
<DATE> 2003/06/06/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Topluma kim zararlı 
</HEADLINE>
<TEXT>

     Doping, spor ahlakının ciğerinin sökülmesi gibi birşey. Sporcunun itibarını bitirecek bir ihanet. Ama Türkiye, doping yüzünden 6 ay ceza alan Hasan Şaş’ın dünya starı olmasıyla övündü. O dönemlerde Hasan "Gençlerimize kötü örnek oluyor" diye tartışılmadı. Aksine o değişti, bunları geride bıraktı ve ilerledi. 
     Roma - Galatasaray maçındaki kavgaların benzerlerini neredeyse her hafta kendi ligimizde görüyorduk. Arada tek fark vardı Karşı taraf yabancıydı. Ahlakımız ters yüz oldu. Capello’ya "Aşağılık", Lima’ya "Kudurmuş", italyan polisine ise "Vahşi" dendi. Siyasi birçok konuda beklenen, ama verilmeyen notalar, alelacele italya yollarına düşürüldü. Peki liglerimizde rakibe ve hakeme saldıran teknik direktörler, futbolcular, taraftarlarla çatışan polisler için aynı sert tavır gösterildi mi Aynı hakaret kelimeleri kullanıldı mı Futbolda milliyetçilik her yerde var, ama iç adaletimizi rencide edici boyutlarda yaşamak ahlaksızlık değil mi 
     Ligin son haftası yoğunlaşan şaibe çığlıklarını dinlerken Dünya Kupası aklıma geldi. Brezilya maçı sonrası Haluk Ulusoy hakem için "Taraf tuttu. Sanırım tatilini Brezilya’da geçirir" demişti. Bülent Yavuz ise kurulan baraja kadar hakemin verdiği kararları incelemişti. Vardığı sonuç netti "Hakem Brezilya’nın adı altında ezildi." 
     Bizler de milletçe "Brezilya, K.Rika’ya satacak ağbi" muhabbetleriyle yatıp kalkmıştık. Ama K.Rika maçında hakem lehimize hatalı kararlarla skoru etkiledi, Brezilya şampiyonluğun bir kimlik ve kültür olduğunun dersini verdi. Sustuk... Bu söylemlere kimse itiraz etmedi, ama şimdi benzer suçlamalardan rahatsız olunuyor. Federasyon Başkanı gazetelere düşen iddialara rağmen "Belge yok" diye resmi girişimde bulunmuyor. "Güzel bir sezon geçirdik" sözüyle gelecek sezon da aynı adaletsizliklere hazırlanın, masa başında işi sıkı tutan kazanır mesajı veriyor. Tüm spor camiasını kapsayan bu çifte standart ahlaksızlık değil mi 
     Türk futbolu, içeride ve dışarıda ortak bir dil ve felsefeye sahip değil. Kendine karşı dürüst ve adil davranamıyor. Daum’un kokaini, Nouma’nın eli tartışılıyorsa bu herkes, her durum ve her makam için yapılmalı. O zaman kendi hatalarımızın içinde otururken başkalarınınkini konuşmaya hakkımız olabilir. 
     

</TEXT>
</DOC>
