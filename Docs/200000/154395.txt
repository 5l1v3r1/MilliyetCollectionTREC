<DOC>
<DOCNO> 154395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yazar/sazak.html </URL>
<DATE> 2003/05/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul depreme hazır mı 
</HEADLINE>
<TEXT>

     Ege, Akdeniz, Doğu Anadolu 'deprem sağanağı' altında. Uzay fotoğraflarıyla saptanan bilimsel veriler şu gerçeği ortaya koyuyor 
     'Anadolu plakası, Sina Yarımadası merkezli cam sileceği gibi yılda 2.5 cm batıya doğru dönüyor. Dönen kısım Marmara'nın güneyi. Bu da güneyle kuzey arasında enerji biriktiriyor.' 
     Bu uyarının anlamı açık. 
     İstanbul depremi yaklaşıyor. 
     17 Ağustos'taki Marmara depreminin ardından İstanbul'u hedef alacak 'büyük deprem'le ilgili çeşitli spekülasyonlar yapıldı. Depremin 10 - 30 yıl arasında beklendiği, Marmara Denizi'ndeki canlı fayların tek parça kırılması halinde depremin büyüklüğünün 7'nin üzerinde gerçekleşeceği öne sürüldü. İstanbul'un riskleri Ulusal Deprem Konseyi'nin 2002 raporunda da yazıldı. 
     Son Bingöl depreminde görüldü ki, sözel hazırlıklara karşın 'kriz yönetimi' konusunda Ankara güven vermekten uzak. Yerel yönetimler de öyle .. Siyasetin başlıca insan kaynağı olan 'müteahhitlik' sektörü Doğu'da 'aşiretler'le, Batı'da 'ihaleci partiler'le bütünleşip iktidarları tayin ettikçe rantçı düzenin çarkları işlemeye başlıyor. Depremin yıktığı okulları yapan da, halka dağıtılan çadırların üzerine konan da aynı eller. 
     Ne yazık ki, 'hesap verebilirlik' kavramı işlemiyor. 
     Halkın davasını güden olmadığı için acılar çabuk unutuluyor. Hesap sorulmuyor. Oysa Çeltiksuyu okulunda can veren öğrenci ailelerinin müteahhiti dava etmenin ötesinde tazminat hakları da bulunuyor. 
     Boğaziçi Üniversitesi'nden Prof. Gülay Barbarosoğlu, olası İstanbul depremine hazırlık konusunda yaptığımız bir söyleşide şunu demişti 
     'Halk deprem şokunu 5 ay sonra unutuyor. Bu da mesajların etkinliğini azaltıyor. 17 Ağustos travmasından çıkılmış. Geçenlerde inşallah deprem oluncaya kadar konuşuyorduk. Bana dediler ki, demek ki yakında olmasını bekliyorsunuz. Çünkü hazırlanmak en az 5 yıl alır.' 
     Deprem Konseyi'nin görüşü de bu yönde. Prof. Mustafa Erdik şunu söylüyor 
     'İstanbul varsayımlarını en kötü senaryoya göre yapıyoruz. Tehlike, Marmara'da dört segmanının arka arkaya kırılmasıdır. Bu da yaklaşık 7.6 büyüklüğünde bir deprem yaratır.' 
     İstanbul için neler yapılmalı 
     Kentte 1 milyondan fazla konut var. Deprem zararlarını azaltmak üzere hazırlanan Ulusal Strateji Raporu'nda, kötü mühendislik ve denetimsizlik faktörleri dikkate alınarak orta yükseklikteki 4 kat ile 8 kat arası binaların güvenliği üzerinde duruluyor. Gerçi son üç yılda İstanbul'un 'mikro bölgeleme' çalışmaları tamamlandı, riskli alanlarda yapılar güçlendirildi ama Anadolu'nun zemini belediyelerce döşenen 'kaldırım taşları gibi oynak' oldukça deprem senaryolarını akıldan çıkarmamak gerekiyor. 
     Bingöl örneği 'sivil toplum'un inisiyatifi açısından cesaret vericidir. 
     İstanbul yıkılmadan, hazırlıkların lafta kalmadığını görelim. 
     
     

</TEXT>
</DOC>
