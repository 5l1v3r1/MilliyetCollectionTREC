<DOC>
<DOCNO> 157232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/spor/ytan.html </URL>
<DATE> 2003/05/17/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
Bir Trabzon klasiği 
</HEADLINE>
<TEXT>

     Dahası, her iki takımda hedefe ulaşmış ve UEFA kapısını aralamıştı. 
     Doğrusunu söylemek gerekirse, müsabaka umduğumdan daha iyi başladı. Tempolu, süratli, pozisyonu az ama heyecanı yüksek bir mücadele oldu. Topu kazanan taraf, olumlu pas yüzdesini artırabilmek için iyi niyetle olağanüstü mücadele ettiler. Trabzonspor ani çıkışlarla dikine oynadığı zaman rakibine büyük üstünlük sağladı. "Daha önceleri neredeydiniz" demek geliyor insanın içinden. Hele Galatasaray maçında. Trabzonspor'un ikinci yarıdaki temposu kupa finalinin kopyası gibiydi. 
     Trabzonspor'da sayılı saatleri kalan M.Yılmaz ve Makorelli, sahanın en iyisiydi. Hele iki gol atan adaşımın seyrine doyum olmuyor. Keza defansta Oumar, kritik anlarda yaptığı müdahalelerle takımın dirilmesini sağladı. Ali Şen çok top kaybetti, çok top ezdi ama çok çalıştı, çok boğuştu. 
     Fazlaca tanımam, etmem... Topu topu beş, bilemediniz altı maçını izledim. Ancak, Musa Eryılmaz, MHK'nın bir Ankaragücü - Beşiktaş maçı ile toplum hafızasında iz bırakan hakemlerimizden birisidir. Bende de öyle .. 
     Dün gece alıcı gözle baktım. 
     Maçın hemen başında, daha 3. dakikada oyundan koptu. Antep kalecisi Ömer'in M. Yılmaz'a yaptığı açık faul, tartışmasız penaltıydı. Vermedi, basireti bağlandı, veremedi... Allah bilir. 
     O dakikadan itibaren oyundan koptu. Ne yapacağına bir türlü karar veremedi. 12. kural ihlallerinde ciddi yorum hatası yaptı. Çok ucuz sarı kartlar gösterdi. 41. dakikada Makorelli, Bülent'i kolundan çekti. Faul ve sarı kart olmalıydı. Tabiki, ikinci sarı karttan da dışarı çıkmalıydı. Maçın sonlarında Ömer'i gözleyemedi ve oyunun gerginleşmesine yol açtı. 
     Bu maç, skor ve tempo olarak bir Trabzonspor klasiğidir. Bu kadro, istenildiği zaman en iyisini, iyinin de iyisi yapabiliyor. Ne yazık ki, bu yönetim, bu kadronun iskeletini koruyamayacak. 
     

</TEXT>
</DOC>
