<DOC>
<DOCNO> 162507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo17.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan İbrahim Toraman'ı Fenerbahçe'ye vermedi 
</HEADLINE>
<TEXT>

     Gaziantepspor Kulübü Başkanı Celal Doğan, İbrahim Toraman'ı transfer etmek isteyen Fenerbahçe Kulübü Başkanı Aziz Yıldırım'a olumsuz yanıt verdi. 
     Ceylan Intercontinantel Otel'de Fenerbahçe Kulübü Başkanı Yıldırım ve İkinci Başkan Nihat Özdemir ile yaklaşık 2 saat süren bir toplantı yapan Celal Doğan, İbrahim Toraman'ı isteyen Yıldırım'a, bu oyuncuyu satmayı düşünmediklerini söyledi. 
     İkinci Başkan Nihat Özdemir, Celal Doğan ile birçok konuda görüştüklerini belirterek, ''İbrahim Toraman'ın transferini de konuştuk. İbrahim'e biz 3 ay önce talip olmuştuk. Başkan bize yeni yönetim kurulunun İbrahim'i şu anda satmayı düşünmediğini söyledi. Eğer satmayı düşünürlerse, yeniden talip oluruz'' dedi. 
     Gaziantepspor Kulübü Başkanı Celal Doğan ise İbrahim Toraman'ı satmama kararlarının kesin olduğunu kaydederek, ''Bizim kararımız kesin. Fiyat yükseltme gibi bir amacımız yok. İbrahim ile de görüştük, kulüpte kalmak istiyor. Futbolcumuzun kafasını karıştırmasınlar'' diye konuştu. 

     
</TEXT>
</DOC>
