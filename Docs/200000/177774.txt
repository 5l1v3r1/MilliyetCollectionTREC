<DOC>
<DOCNO> 177774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yasam/yas02.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlış' adama otostop yaptılar 
</HEADLINE>
<TEXT>

   Bolu'da üç gasp zanlısının nefes kesen kaçışı, Jandarma Komutanı Teğmen Nuri Ünal'ın aracına otostop yapmalarıyla sona erdi 
      ERSİN ERCAN Bolu DHA 
   
   Değişik illerde çok sayıda hırsızlık olayından sabıkalı Gökhan Akyol 18 , Yasin Mumcu 27 ve Abdülbaki Doğan 23 , cezaevinde tanıştı. 
   Cezaevinden çıktıktan sonra birlikte çalışma kararı alan üç kafadar, 'iş 'e Sakarya Karasu'dan bir otomobil çalarak başladı. Mudurnu'dan Nallıhan yönüne giderken benzinleri biten zanlılar, bir kamyonu durdurup, sürücüsü İsa Ertuğrul'un 13 milyon 500 bin lirasını bıçakla zoruyla gasp ettiler. Ertuğrul'un ihbarı üzerine Mudurnu Jandarma Komutanlığı ekipleri operasyon başlatırken, Mumcu'nun kullandığı otomobil aşırı hız nedeniyle şarampole uçtu. 
   Hafif yaralı üç zanlı ormana kaçarken, kaza ihbarı üzerine gittiği olay yerinde otomobilin çalıntı olduğunu belirleyen jandarma operasyon başlattı. 
   Jandarma ekipleri, akşam saatlerinde ormanlık alanda yakılan ateşin bulunduğu yere gidince, zanlıları kıstırdı. Ancak 'Dur ' ihtarına uymayan üç zanlı kaçtı. 
   
   Komutan tuzak kurdu 
   Jandarma, Akyol'u saklandığı bir boş kümeste yakaladı. Mumcu ve Doğan'ı ise, Jandarma Komutanı Teğmen tuzağa düşürdü. 
   İki zanlının otostop yaparak kaçabileceğini düşünen Jandarma Teğmen Nuri Ünal, özel otomobiliyle yola çıktı. Teğmen Ünal, Taşçılar Köyü mevkiinde yüzünde kan lekeleri bulunan ve otostop yapan bir kişiyi otomobiline aldı. Silahını çeken Ünal, otostopçudan teslim olmasını istedi. Silahı görünce Mumcu teslim oldu. 
   Doğan da, otostop yaptığı bir kamyonla Sakarya'ya doğru giderken yakalandı. 
   Zanlılar nöbetçi mahkemede tutuklanarak cezaevine gönderildi. 
   
   
</TEXT>
</DOC>
