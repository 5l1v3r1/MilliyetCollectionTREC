<DOC>
<DOCNO> 156844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko10.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıflara zorunlu bağışa son 
</HEADLINE>
<TEXT>

     Kamu vakıfları ile derneklerin gelir ve harcamaları disiplin altına alınıyor. İlk olarak da, kamusal vakıfların devletin kaynaklarını kullanmaları ve vatandaştan zorunlu bağış şeklinde para toplamaları yasaklanıyor. 
     Acil Eylem Planının ''Kamu dernek ve vakıfları tamamen kaldırılacak. Buradan sağlanan gelirler arasından devamında yarar görülenler muhafaza edilecek'' hükmü çerçevesinde başlatılan çalışmalar devam ediyor. 
     Başbakanlığın ilgili birimlerinin yanı sıra Maliye ve DPT yetkililerinin de katıldığı çalışmalarda, kamu dernek ve vakıflarının tamamen kapatılmasının Anayasaya uygun olmadığı belirtildi. Bunun yerine vakıf ve dernek gelirleri ile harcamalarına yönelik tedbirlerin uygulamaya konulması üzerinde duruldu. 
     Ekonomi birimleri, hangi vakıf ve derneğin vatandaştan hangi isim altında ve ne kadar para topladığını araştırırken, söz konusu çalışmaların ardından yeni dönemde bunların hangilerinin faaliyetlerini bu şekilde sürdürebileceğine, hangilerine ise yasaklama geleceğine karar verileceği ifade edildi. 
     
     İLK ADIM KAMU VAKIFLARI 

     Kamu vakıf ve derneklerinin disiplin altına alınmasını sağlayacak ilk adım da, kamu kaynaklı vakıfların çalışma esaslarını düzenleyen taslakla atılıyor. 
     Vakıflar Genel Müdür Vekili Yusuf Beyazıt, kamusal nitelikli vakıfların çalışma usul ve esaslarını yeniden düzenleyen taslağın, Bakanlar Kurulu'nda ele alınacağını bildirdi. 
     Ülkede kamu vakfı şeklinde bir tanımlamanın doğru olmadığını, çünkü kamunun kurduğu bir vakıf bulunmadığını kaydeden Beyazıt, bu vakıflara kamu vakfı denmesinin bunların kamu kurumları bünyelerinde kurulmasından ve kamu kaynaklarını kullanmalarından kaynaklandığını vurguladı. 
     Yeni düzenlemede vakıfların, kamu kurum ve kuruluşlarının kaynaklarını kullanmalarının yasaklandığını kaydeden Beyazıt, diğer düzenlemeleri de şöyle sıraladı 
     ''Taslak hükümlerine göre, kamu kaynakları bu vakıflara aktarılamayacak. Bir vatandaş kamu hizmeti alacağı zaman bu hizmetin karşılığında bu tür vakıflara bağış yapmak zorunda kalmayacak. Yine vakıflar, kamudan ihalesiz mal alamayacaklar. Kamu binalarını, demirbaşlarını kullanamayacaklar. Bunları kesinlikle yasaklıyoruz. Kamu kurumları sıfatlarını da kullanarak vakıf kurucusu olamayacaklar. Yani vakıflar kamu kurum ve kuruluşlarının isimlerini almayacaklar. Kuruluşlardan görev alanlar buradan maaş alamayacak. Zaten 657'de bu yasak. Aynı şekilde vakıflar, bilançolarını her sene yayınlayacaklar.'' 
     
     KANUNLA KURULAN VAKIFLAR KAPSAM DIŞI 

     Vakıflar Genel Müdür Vekili Beyazıt, ülkede Türk Medeni Kanun hükümlerine göre kurulmuş 4 bin 569 vakıf bulunduğunu da bildirdi. 
     Bunlardan 621 kadarının kamuyla ilgisi olduğunu ve getirilecek yeni sistemden etkileneceğini kaydeden Beyazıt, ''Biz, vakıflar için yeni bir sistem getiriyoruz. Etkilenenler bundan etkilenecek'' dedi. 
     Beyazıt, Mehmetçik Vakfı gibi kanunla kurulmuş vakıflar ile Bakanlar Kurulu'nun uygun göreceği ya da kanunda istisnası öngörülen vakıfların yeni düzenleme kapsamında bulunmayacağını ifade etti. 
     Beyazıt, yaptıkları denetimlerde kamusal kaynaklı vakıfların oldukça güçlü mali yapıya sahip olduklarının görüldüğünü de sözlerine ekledi. 
     
</TEXT>
</DOC>
