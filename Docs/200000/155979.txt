<DOC>
<DOCNO> 155979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bavul ticaretinde yeni mevzuat 1 Ocak'ta yürürlüğe girecek 
</HEADLINE>
<TEXT>

     Dış Ticaret Müsteşarı Tuncer Kayalar, Rusya ve Türkiye arasındaki ''bavul ticareti'' konusunda, Rusya tarafından uygulanan mevcut bavul ve kargo mevzuatının 1 Haziran 2003 tarihine kadar yürürlükte kalacağını bildirdi. 
     Kayalar, Nisan ayında Rusya'ya gittiğini ve orada hem Rusya ile Türkiye arasında düzenlenecek Karma Ekonomik Komisyon KEK Toplantısı'nın tarihini tespit ettiklerini, hem de iki ülke arasındaki sorunları masaya yatırdıklarını söyledi. 
     ''Türkiye ile Rusya arasında yapılan bavul ticaretinde Rusya'nın uyguladığı gümrük mevzuatı ile ilgili soru üzerine'' Kayalar, görüşmelerde bu konunun da gündeme geldiğini ve bavul ticaretinde 1 Haziran-1 Eylül 2003 tarihleri arasında 50-100 kg arası kısım için gümrük vergisinin yüzde 30'u kadar vergi alınacağını kaydetti. 
     1 Eylül 2003'den itibaren ise 50 kg veya 1000 dolarlık kısmın vergisiz, diğer kısmının gümrük mevzuatına tabi olacağını kaydeden Kayalar, Rus tarafının yeni gümrük mevzuatının 1 Ocak 2004 tarihinde yürürlüğe gireceğini ve yolcu beraberinde 50 kg'a kadar yani 2 bin dolara kadar olan kısmına gümrük vergisinden muafiyet tanınacağını ifade ettiğini söyledi. 
     Kayalar, ''Bu durumun bavul ticaretini zorlaştırıp, zorlaştırmayacağına'' ilişkin soru üzerine, ''Limitleri yukarı çekiyorlar esas itibariyle. Biraz daha zorlaştırır. Bizim yaptığımız tespitlere göre Rusya'ya yönelik bavul ticaretinin miktarı 600 milyon dolar civarında'' diye konuştu. 
     
     ''HUKUKİ ALTYAPI YENİDEN DÜZENLENMELİ'' 
     Tuncer Kayalar, Rusya ile ticari ve ekonomik ilişkilerde hukuki altyapının yeniden düzenlenmesi gerektiğine işaret ederken, şöyle devam etti 
     ''Bu çerçevede 37 tane ticaret anlaşması, 1991 tarihli ticari ve ekonomik işbirliği anlaşmasını tadil ediceğiz. Rusya tarafına, serbest ticaret anlaşmasına zemin hazırlamak ve tercihli ticaret sistemine imkan sağlamak üzere, ticari ve ekonomik alanda ortaklık ve işbirliği anlaşmasını teklif ettik. Bunun taslak çalışmalarını sürdürüyoruz. KEK Toplantısı'ndan önce bu taslağı Rus tarafına intikal ettireceğiz.'' Rusya'dan doğalgaz alımlarının bulunduğunu ve 1984 Doğalgaz Anlaşması'nın off-sete dayalı bir anlaşma olduğunu hatırlatan Kayalar, ''Fakat bunun off-set hükümleri 1994'den bu yana çalışmamaktadır. Bu off-set hükümlerinin çalıştırılması gerektiğini kendilerine ifade ettik. Bunun da takipçisi olacağız'' diye konuştu. 
     Kayalar DTM olarak, Türkiye'nin önümüzdeki dönemdeki enerji ihtiyacını, Türkiye'den yapılan ithalatı artırıcı önlemler alan, off-set avantajı sağlayan ülkelerden karşılayacak bir ticaret politikasını kararlılıkla uygulamayı düşündüklerini belirtti. 
     
     ''SIKINTI NAKLİYEDE'' 
     Müsteşar Kayalar, nakliyede sıkıntı yaşandığını belirterek, Rusya'da bugün bir tırın 4 bin 500 dolara gittiğini hatırlatarak, Rusya Ulaştırma Bakanlığı ile yapılan temaslarda bu geçiş belgelerinin kaldırılmasını talep ettiklerini söyledi. 
     Demiryolu taşımacılığının geliştirilmesini, iki ülke limanlarında karşılaşılan sorunların çözümlenmesini ve Türk taşıma şirketlerinin Rusya'da ortak şirketler kurmasının teşvik edilmesini de gündeme getirdiklerini belirten Kayalar, ''Bu konuların KEK toplantıları öncesinde yapılacak olan ulaştırma alt komisyonu içerisinde ele alınması ve orada çözüme kavuşturulması konusunda mutabık kalındı'' dedi. 
     
     ''RUSYA İLE KEK 7-9 TEMMUZ'DA'' 
     Kayalar, Türkiye ile Rusya arasındaki KEK Toplantısı'nın 7-9 Temmuz 2003'de Moskova'da yapılacağını bildirdi. 
     Suriye'nin de KEK toplantısı konusunda Mayıs ayının sonlarına doğru bir talebi olduğunu belirten Kayalar, ''değerlendirme aşamasındayız'' dedi. 
     
</TEXT>
</DOC>
