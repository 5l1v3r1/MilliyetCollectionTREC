<DOC>
<DOCNO> 178155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yasam/yas05.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lara'lar kolay yetişmiyormuş 
</HEADLINE>
<TEXT>

   Türkiye 'Lara Croft'unu sonunda buldu. Kilyos'taki yarışmaya 50 kadın katıldı, tüm etapları sadece biri tamamlayabildi 
      İLKNUR GÜLMEZ 
   
   'Türkiye Lara Croft'unu Arıyor' yarışmasını, Kilyos'taki yarışma parkurunda tüm etapları başarıyla tamamlayan tek yarışmacı olan Derya Kaya kazandı. 
   Umut Sanat Filmcilik'in 'Lara Croft - Tomb Raider 2' filmi vizyona girmeden önce 'Türk Lara Croft'ları belirlemek için Solar Beach'te düzenlediği yarışmaya, 50 kadın başvurdu. Seçilen 18 kişi, yerden metrelerce yükseklikteki halatlara tırmanıp burada yürümekten serbest tırmanışa ve karting arabalarıyla yarışa kadar bir dizi zor etapta yarıştı. Ancak, Türk kadınlarının doğa sporlarına ilgisini artırmak için açılan yarışmanın finalistleri, birçok etabı tamamlayamadan yarıştan çekildi. 
   
   Tel tel döküldüler 
   Eski voleybolcu ve atlet İnci Aykırı, serbest tırmanmada başarısız olup çekilirken, favorilerinden tekvandocu Sevdi Denktaş de diğer adaylar gibi halata tutunarak karşı tarafa geçme bölümünü yarıda bıraktı. 
   Çoğu aday gibi uzun süre ipte asılı kalan ve yardımla aşağıya indirilen Denktaş'ın bacakları yaralandı. Tüm etapları tamamlayan 'Türkiye'nin Lara Croft'u ise, yarışmaya eğlenmek için katılan Derya Kaya oldu. 
   
   'Benzemiyorum ama...' 
   Yarışmaya kazanacağından emin olarak başvurduğunu söyleyen Kaya, "Tip olarak Lara Croft'a benzemiyorum ama çok hiperaktif bir insanım. Dağ, taş benim için önemli değil" dedi. Anadolu Üniversitesi Turizm Otelcilik mezunu olduğunu, 2.5 yıldır Mimar Sinan Üniversitesi'nde Latin dansları eğitimi aldığını belirten Kaya, yeni yayın döneminde Kanal D'de sunuculuğunu Mehmet Ali Erbil'in yapacağı 'Şansa Dansa' adlı yarışma programında dansçılık yapacağını söyledi. 
   
</TEXT>
</DOC>
