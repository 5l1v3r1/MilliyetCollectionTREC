<DOC>
<DOCNO> 193067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo04.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Prag'a darbe, Lens galip... Rakipler ne yaptı 
</HEADLINE>
<TEXT>

     Şampiyonlar Ligi ve UEFA Kupası'ndaki rakiplerimiz hafta sonu kendi liglerinde hayli zorlu maçlar yaptı. Beşiktaş'ın Devler Ligi 4. sınavında Salı günü İnönü'de mutlak galibiyet hedefiyle karşılaşacağı Sparta Prag, kendi liginde darbe yedi. Zlin deplasmanında Chervenka'nın attığı gole karşılık veremeyen başkent ekibi, sahadan 1-0 yenik ayrıldı. 
     Olympiakos berabere 
     Galatasaray'ın Çarşamba gecesi Atina'da oynayacağı Olympiakos, Ionikos Nikea ile kendi sahasında oynadığı maçtan 2-2'lik skorla ayrıldı. Olympiakos'un gollerini Brezilyalı yıldız Giovanni attı. 
     Lizbon ve Lens... 
     UEFA Kupası'ndaki temsilcilerimizden Gençlerbirliği'nin rakibi Sporting Lizbon evinde konuk ettiği Rio Ave ile 1 - 1 berabere kaldı. 45. dakikada Evandro ile 1-0 öne geçen rakibi karşısında ecel terleri döken Lizbon beraberliği 83. dakikada Silva ile kurtarabildi. 
     Gaziantepspor'un rakibi Fransızların sarı kırmızılı temsilcisi Lens ise bu hafta Paris Saint Germain deplasmanındaydı. PSG'yi Daniel Moreira ile 77'de vuran Lens, bu galibiyetle puanını 19'a çıkararak 6. sıraya yükseldi. 
     Fransa'da Monaco 27 puanla ilk sırada yer alırken, Lyon ve Marsilya takımları ise 22'şer puanla ikinciliği ve üçüncülüğü paylaşıyor. 
     
</TEXT>
</DOC>
