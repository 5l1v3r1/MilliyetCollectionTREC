<DOC>
<DOCNO> 180817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle Gökhan 
</HEADLINE>
<TEXT>

   Türk futboluna 43 kez A Milli formayı giyerek hizmet veren, Beşiktaş'ın unutulmaz isimlerinden Gökhan Keskin bugünkü Bursaspor maçıyla birlikte jübile yapacak 
      
   Efsaneler arasında 
   BEŞİKTAŞ'TA Metin - Ali - Feyyaz'lı efsane kadronun kritik isimlerindendi Gökhan Keskin. 25 yıllık futbol kariyerinin 20 yılını Siyah - Beyazlı renklere hizmet ederek geçirdi. Beşiktaş camiası, emektar ismine bugün saat 20.45'de İnönü Stadı'nda Bursaspor ile oynanacak olan jübile maçıyla vefa borcunu ödeyecek. Gökhan, Siyah - Beyazlı formayla 5 şampiyonluk ve sayısız kupalar kazandığı İnönü'ye son kez çıkacak. 
   
   Arsada başlayan rüya 
   UNUTULMAZ birçok anısının olduğunu söyleyen Gökhan, 1985 - 86 yılında Trabzon'a attığı golün kendisi için özel bir anlam taşıdığını açıkladı. Emektar futbolcu, "Maçı 1 - 0 kazanmış ve şampiyon olmuştuk. O zamanki kadromuz gerçek bir efsaneydi. Biz varlığı da yokluğu da gördük. Beşiktaş'a seçildiğim yer bugünkü plazanın arsasıydı" dedi. Jübile etkinleri arasında saat 19.00'da nostalji maçı ve çeşitli konserlerde yer alıyor. 
   
   Sır gibi sakatlık    BEŞİKTAŞ'IN gol yollarındaki etkili ismi Ahmet Dursun, yine ilginç sakatlığıyla gündemdeki bir numaralı isim oldu. Daha önce stres kırığı nedeniyle uzun süre sahalardan kopan tecrübeli futbolcu, şimdi de sağ ayağında yaşadığı ağrılar nedeniyle MR çektirdi. Test sonuçlarında herhangi bir bulguya rastlanmadı. Sorunun sürmesi halinde Ahmet'in tedavi için Almanya'ya gidebileceği bildirildi. 
   SİYAH - Beyazlı takım, dün basına kapalı bir antrenman yaptı. Milli takımlarda bulunan yerli ve yabancı oyuncuların yanı sıra Ahmet Dursun da çalışmada yer almadı. Yasin düz koşuyla hazırlıklarını sürdürürken, İlhan Mansız'ın durumunun iyiye gittiği açıklandı. Lucescu'nun, Bursa maçı öncesinde futbolcularını uyararak, "Benim için her maç önemli. Kendinizi gösterin" dediği öğrenildi. 
   
   
</TEXT>
</DOC>
