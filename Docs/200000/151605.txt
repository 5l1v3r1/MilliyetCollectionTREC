<DOC>
<DOCNO> 151605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko10.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Park-Raymond James Yatırım'ın yönetimi ABD'li ortağa geçiyor 
</HEADLINE>
<TEXT>

     Türkiye'deki ilk Amerikan kökenli aracı kurum olan Park-Raymond James Yatırım Menkul Kıymetler A.Ş'nin PRJS yönetim çoğunluğu ve aktif yönetimi Amerikan ortağa geçiyor. 
     Karamehmet ailesinden Hasan ve Mehmet Reşat Karamehmet ile Amerikan sermayeli Raymond James Financial Inc. eşit ortaklığıyla 1999 yılında kurulan Park-Raymond James Yatırım Menkul Kıymetler A.Ş'nin PRJS yönetimindeki değişiklik, yazılı bir açıklamayla kamuoyuna açıklandı. 
     Park-Raymond James Yatırım Menkul Kıymetler A.Ş'den yapılan açıklamada, PRJS ortakları Hasan ve Mehmet Reşat Karamehmet ile Raymond James Financial Inc'e bağlı Raymond James European Holdings Inc.'in, aracı kurumun geleceği üzerine bugün itibarıyla anlaşmaya vardığı bildirildi. 
     Gerekli izin ve belgelerin tamamlanmasına bağlı olan anlaşmaya göre, Raymond James European Holdings Inc., yönetim kurulunda çoğunluğa sahip olacak ve şirketi aktif olarak kontrol edecek. 
     Şirketin Yönetim Kurulu, Raymond James'i temsilen Terence W. Bedford başkanlığında Alfred R. Ernst ve John Critchlow ve bağımsız üye olarak Avukat Deniz Erten'den oluşacak. 
     Değişimin parçası olarak şirketin ismi, Raymond James Yatırım Menkul Kıymetler A.Ş. olarak değiştirilecek. 
     
     TÜRKİYE'DEKİ İLK AMERİKAN KÖKENLİ ARACI KURUM 
     Park-Raymond James Yatırım Menkul Kıymetler A.Ş. PRJS , daha sonra BDDK tarafından bankacılık işlemleri izni yapması kaldırılan Parkbank ile Raymond James Financial Inc. ortaklığı ile 1999 yılında kuruldu. 
     Karamehmet Holding kuruluşu Parkbank ile ABD sermaye piyasalarında önde gelen mali kuruluşlar arasında yer alan Raymond James Financial Inc.'ın yüzde 50 eşit ortaklığıyla kurulan PRJS, İMKB'de işlem yapma yetkisi olan Türkiye'deki ilk Amerikan kökenli aracı kurum oldu. 
     Yabancı yatırımcılara Türk hisse senetlerinde alım ve satım aracılığı yapma, halka arz, stratejik ortak arayışları ve finansal danışmanlık konularında hizmet vermeyi öngören PRJS'nin ana amacı, Amerika ve Türkiye arasında sermaye akışını sağlayan bir köprü vazifesi görmek şeklinde açıklanmıştı. 
     





</TEXT>
</DOC>
