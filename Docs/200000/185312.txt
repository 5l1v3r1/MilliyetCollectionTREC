<DOC>
<DOCNO> 185312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko10.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı ve yöneticilere stratejiler... 
</HEADLINE>
<TEXT>

     Good To Great Eğitim, Danışmanlık ve İnsan Kaynakları Hizmetleri Eğitim Uzmanı Murat Beyazdağ, başarılı, kar eden ve sürekli büyüyen bir şirketin arkasında, mutlaka iyi bir yöneticinin bulunduğunu söyledi. 
     Beyazdağ, bir iş kurmada sermaye kadar insan kaynaklarının da büyük önem taşıdığını, eskiden pek önem verilmeyen ve adına ''Personel Müdürlüğü'' denilen insan kaynaklarının, şimdi işyerlerinin başarısında büyük önem kazandığını bildirdi. 
     İyi bir seçimle alınan personelin, kuruma en üst düzeyde katkı sağlamasının yolunun, yöneticilerin tutumundan geçtiğini belirten Beyazdağ, çalışanların mutlaka işe motive edilmesi gerektiğini vurgulayarak, şöyle devam etti 
     '' Herşeyi ben bilirim yaklaşımıyla yanınızda çalışan insanların düşüncelerini görmezden gelmeyin. Dikkate alınmayacak olsa bile dinleyin, onları sorumluluklarınıza ortak edin. Şirketin başarısını kendi başarısı olarak görmesini sağlayın. Ayrıca asla ve asla personelinizi grup içinde azarlamayın. Bir sorun varsa odanıza çağırıp yalnız konuşun.'' 
     
     TOPLANTI KURALLARI 
     Beyazdağ, bazı patronlar ya da yöneticilerin, yanlarında çalışanlarla ayaküstü konuşmayı tercih ettiklerini, bunun nedeni sorulduğunda ise ''Zaten 3-5 kişiyiz ne konuşulacaksa konuşuyoruz'' dediğini vurgulayarak, şunları kaydetti 
     ''Bir şirkette 2-3 kişi bile çalışıyor olsa o işyeri ile ilgili konuların konuşulacağı zaman tespit edilmeli. Ayaküstü değil, personele saat bildirerek toplantı yapılmalı. Bu ne kazandırır Personel toplantıyı ciddiye alır, hazırlık yapar, işyerinin ciddiyetini benimser, toplantıda ayaküstü akla gelmeyen başka fikirler ortaya çıkar.'' Beyazdağ, babadan oğula, toruna ve torundan da onların çocuklarına geçen şirketlerin sayılarının da oldukça fazla olduğunu belirterek, bu şirketlerin dededen kalma yöntemlerle değil, 21. yüzyılın anlayışıyla idare edilmesi gerektiğini vurguladı. 
     Good To Great olarak Türkiye'nin birçok yerinde eğitim, danışmanlık ve insan kaynakları hizmetleri konusunda seminerler düzenlediklerini vurgulayan Beyazdağ, ''Bu tecrübelerimizde gördük ki sanıldığının aksine, Anadolu insanı eğitime daha istekli. Bu konuda katı tutumlu değil'' dedi. 
     Beyazdağ, yeniliğe açık olmayan, herşeyi ben bilirim düşüncesiyle hareket eden, insan kaynaklarına yeterince önem vermeyen, günü kurtaran, yarını düşünmeyen hiçbir işletmenin ayakta kalamayacağını sözlerine ekledi. 
     
</TEXT>
</DOC>
