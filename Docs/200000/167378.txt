<DOC>
<DOCNO> 167378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur35.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK savaşı kızıştı... Bakan ve YÖK neler dedi 
</HEADLINE>
<TEXT>

     Milli Eğitim Bakanı Hüseyin Çelik Yükseköğretim Yasa Taslağı çalışmalarıyla ilgili şunları söyledi 
     ''Bizim YÖK Yasası'nı gizli hazırladığımız ve kimseyle paylaşmadığımız yolunda ithamlar var. Bu itham da zerre kadar doğruluk yoktur. Sayın Erkan Mumcu zamanında Milli Eğitim Bakanlığı'nın web sayfasında bu konu bütün kamuoyuyla paylaşıldı. Bütün rektörlerimizden hatta ilgili, ilgisiz bütün insanlardan görüşler alındı. Bu yasa hazırlığında yüzlerce bilimadamının katkısı var. Bizim ziyaret ettiğimiz rektör sayısı en az 40-50. Ama bazı rektörlerimiz veya YÖK'ün başındaki bazı insanlar, kendilerine buyurun bunu beraber yapalım dediğimiz zaman 'Hayır 2547 sayılı Yükseköğretim Yasası'nın hiçbir virgülüne dahi dokunulması gerekmiyor. Aynen böyle kalması gerekir. Bizim buna yapacağımız katkı da yoktur' şeklinde cevap verdiler. Katkıda bulunmak istemeyen insanlarla, siz yapacağınız bir yasayı paylaşamazsınız. 
     Herkesin şunu bilmesinde fayda var bizim hazırladığımız YÖK Yasasıyla, üniversiteler, daha özgür, daha özerk, daha rahat bir mali yapıya haiz olan kendi ayakları üzerinde duran, evrensel değerlerin hakim olduğu eğitim kurumları haline getirmek.'' 
     
     SALTANAT VE STATÜLERİNİ SÜRDÜRMEK İÇİN...'' 

     ''Bazı insanlar kendi saltanatlarını ve statülerini sürdürmek için bazı iddialarla ortaya çıkıyorlar. Bizi bu iddialarla, mahkum etmeye çalışıyorlar'' diyen Bakan Çelik, ''niyetlerinin, gerçek anlamda çağdaş eğitim'' olduğunu ifade etti. 
     Çelik, yasama yetkisinin siyasi iradede olduğunu belirterek, YÖK Yasası çıktıktan sonra üniversiteler ve üniversitelerin daha çağdaş hale geleceğini söyledi. 
     
     YÖK LAİK CUMHURİYET HEDEF ALINIYOR... 

     ''Yükseköğretim Kurulu"nun YÖK , Yükseköğretim Yasa Taslağı gibi önemli bir çalışmanın kamuoyuna açık ve ilgili tarafların etkin katılımıyla hazırlanmasının, bilimsel ve demokratik olacağına inandığı'' bildirildi. 
     YÖK Basın ve Halkla İlişkiler Müşavirliği, Yükseköğretim Yasa Taslağı çalışmaları ve bunun basına yansıyış şekline ilişkin yazılı açıklama yaptı. 
     Açıklamada, son günlerde bazı basın yayın organlarında, hükümetin hazırlıklarını sürdürdüğü Yükseköğretim Yasa Taslağı'na ilişkin haberlerin sıkça yer aldığına işaret edilerek, ''Daha tasarı taslağı haline bile gelmemiş bir çalışmadan bilgi sızdırılması yoluyla yapılan bu tür haberler, Türk yükseköğretim camiasında tepkilere neden olmaktadır'' denildi. 
     Haberlerin sunum biçimi ve içeriğine ilişkin eleştirilerin yer aldığı açıklamada şunlar kaydedildi 
     ''Haberlerin sunum biçimi ve içeriği, Cumhuriyetin en büyük projelerinden ülkemizin için birer övünç kaynağı olan ve Cumhuriyet'in temel kurumlarından olan üniversitelerimiz başta olmak üzere tüm yükseköğretim camiasında sıkıntı yaratmış bulunmaktadır. Haberlerde yasal yollarla seçilmiş ve atanmış olan rektörlerimizin görev sürelerinin sona ereceği varsayımı, isimlerine varılıncaya kadar vurgulanarak yer almaktadır. İsimleri baz alan bu tür haberler, şahısların yanı sıra kurumsal yapıları da olumsuz etkilemekte, rencide etmektedir.'' Açıklamada, başta rektörler olmak üzere tüm yükseköğretim camiasının ''Cumhuriyet'e layık gençler yetiştirmek'' amacıyla fedakarca çalıştığı ve gelecek-eğitim öğretim yılına hazırlandığı ifade edildi. 
     Açıklama, ''Ayrıca bu kadar önemli bir yasa taslağının, kamuoyuna açık ve ilgili tarafların etkin katılımıyla hazırlanmasının, bilimsel ve demokratik bir yol olacağına inancımızla birlikte bu hususları kamuoyuna duyurmayı görev bilmekteyiz'' sözleriyle noktalandı. 
     
</TEXT>
</DOC>
