<DOC>
<DOCNO> 175552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur29.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Eve Dönüş" yasası için başvuranların sayısı 80'e yükseldi 
</HEADLINE>
<TEXT>

     Topluma Kazandırma Yasası'ndan yararlanmak için İstanbul DGM Cumhuriyet Başsavcılığı'na başvuran terör örgütü üyelerinin sayısı 80'e yükseldi. 
     A.A muhabirinin aldığı bilgiye göre, yasadan yararlanmak için başvuranların sayısı 5 gün önce 59 iken, bugün itibariyle sayı 80'e ulaştı. 
     Başvuranların içerisinde ilk sırayı PKK Kadek terör örgütü üyeleri alırken, bunu sırasıyla DHKP C, Hizbullah ve İBDA C terör örgütlerinin üyeleri izledi. 
     Cezaevinde kalanların dışında, yasadan yararlanmak için PKK Kadek terör örgütü üyesi olduklarını belirten 3 kişi de dışarıdan başvurdu. 
     Başsavcılığa verilen dilekçeler, gerekli işlemlerin yapılması amacıyla ilgili mahkemelerine gönderildi. 
     Bu arada, 3713 sayılı Terörle Mücadele Kanunu'nun 8. maddesinde yapılan değişiklik nedeniyle söz konusu maddeden birkaç kez ceza aldıkları için cezaevinde bulunan çeşitli yayın organlarının sorumlu yazıişleri müdürleri Yaşar Çamyar, Çağdaş Büyükbaş ve Nurettin Temel de tahliye edildi. 
     Söz konusu madde nedeniyle cezaevinde olan diğer kişilerin durumlarının da incelendiği bildirildi. 
     
</TEXT>
</DOC>
