<DOC>
<DOCNO> 164172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo08.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük sınav 70'in altında alan hakemler alt kümeye... 
</HEADLINE>
<TEXT>

     Futbol Federasyonu Merkez Hakem Komitesi MHK tarafından düzenlenen ''7. Bölge Klasman Hakem ve Gözlemci Yazılı Sınavları''nın, 28 Haziran Cumartesi günü Adana'da yapılacağı bildirildi. 
     Futbol Federasyonu MHK Üyesi ve Eğitim, Planlama Alt Komisyonu EPAK Başkanı Mahmut Çetinel, Çukurova Üniversitesi'nde merkezi sistem ile yapılacak yazılı sınavlara Adana, Mersin, Hatay, Gaziantep, Osmaniye ve Kilis illerinden 96 hakem ile 29 gözlemcinin katılacağını söyledi. 
     Hakem ve gözlemcilere 50 soru yöneltileceğini ve bunların 50 dakika içinde yanıtlanması gerektiğini belirten Çetinel, şöyle dedi 
     ''Klasman hakem ve gözlemciler için hazırladığımız 50 sorudan 70 puanın altında alan hakem ve gözlemciler bir alt kümeye düşürüleceklerdir. 
     Buradaki amacımız, yeni değişikliğe uğrayan uluslararası oyun kurallarını hakemlere tam olarak özümsetmektir. MHK olarak eğitim çalışmalarına büyük önem veriyoruz. Hakem ve gözlemcilikte kaliteyi artırmak için seçici davranıyoruz. Futbol Federasyonu yöneticileri bu konuda bizlere her türlü kolaylığı sağlıyorlar.'' 
     
</TEXT>
</DOC>
