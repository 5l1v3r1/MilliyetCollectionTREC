<DOC>
<DOCNO> 197943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/uras.html </URL>
<DATE> 2003/11/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Milletvekiline "bayram hediyesi" bilgisayar 
</HEADLINE>
<TEXT>

   
   Az veren candan çok veren maldan demişler... TBMM Başkanı "candan mı veriyor, maldan mı veriyor" bilinemez ama milletvekillerine ve TBMM çalışanlarına devamlı hediye veriyor. 
   Bu bayramın hediyesi, 550 milletvekili ile 100 TBMM çalışanına birer dizüstü bilgisayar... 
   Bu hediyeleri ben çok "kıskandım"... Çünkü gazete yazılarını yazdığım dizüstü bilgisayarım uzun süredir "çat - çut ediyor. Karım bana bilgisayar hediye edecek diye bir yıldır bekliyorum... Baktım onun hediye edeceği yok... Bu bayram kendi kendime hediye etmeye karar verdim. Pazar araştırması yaptım. Bir adet IBM, R - 40 tipi dizüstü bilgisayar için Tepum'dan Hakkı Sevand ile pazarlık ettim. Arife günü Hakkı Sevand bilgisayarları kutulattırmış. Bir zarfın içine de faturasını koymuş. Göndermiş. Tenzilatlı fatura KDV'si ile tam 2 milyar 367 milyon 92 bin lira... Allah kısmet ederse bayramdan sonraki ay başı gazeteden yazı ücretimi aldığımda, faturanın bir bölümünü ödeyeceğim. 
   Bu durumda TMM Başkanı'nın milletvekillerine ve de TBMM çalışanlarına dizüstü bilgisayar dağıtmasını ben kıskanmayayım da kim kıskansın .. 
   TBMM Başkanı hediye dağıtmayı çok seviyor... Basına yansıyan haberlerden öğrendiğime göre 550 milletvekili ile TBMM 100 çalışanına daha önceleri de cep telefonu ve de telefon kartı hediye etmişti... 
   TBMM Başkanı bunların parasını "cebinden mi ödüyor, bu kadar parayı nasıl ödüyor" diye üzülüyordum. Ama üzülmem boşuna imiş. Faturaları başkaları ödüyormuş. Cep telefonlarının parasını "Azad, buzad... Bizi cennette gözet..." karşılığı şimdilerde batmış ve kapısına kilit vurulmuş durumdaki devletin cep telefonu şirketi ödemiş. Bilgisayarların parasını da milletvekillerine maaş dağıtmak ve TBMM içinde bir şube açmak karşılığı bir bankamız ödüyormuş. 
   İşte, burada "iş ciddileşiyor"... Bu tür hediyeler "kanuna aykırı değildir" ama "etiğe aykırıdır"... Bu hediye sistemi hiç de iyi bir sistem değildir... Bu yol açılır ise, yarın bir başka TBMM Başkanı, TBMM binasındaki havalandırma tesisatının yenilenmesi işini ihale ederken, müteahhit firmanın, her milletvekilinin evine bir havalandırma cihazı takmasını isteyebilir. Bir başka TBMM Başkanı, devlet dairelerinin sadece Mitsubishi otobüsleri kullanması karşılığında 550 milletvekili ile TBMM'nin 100 çalışanına birer Mitsubishi binek otomobili hediye edilmesini sağlayabilir. 
   Bu işin sonu olmaz... Sonu gelmez... Şimdilerde TBMM'nin gündeminde kamu görevlilerinin uyacakları "etik ilkeleri" ahlak ilkelerini düzenleyen bir kanun tasarısı var. Etik ilkeler kamu görevlilerinin hediye almalarına sınır getiriyor... Her ne ise... Bu tür yazılar yazmak hiç de hoş değil. Çok kimse kırılır, üzülür... Bu bayram günü bu yazdıklarımı ciddiye almayınız... Ben bunları mutlaka kıskançlık duygularının dürtüsü ile yazmışımdır... Ancak merak ettiğim bir şey var... Acaba kaç milletvekillimiz ve TBMM çalışanımız, "Bizim cep telefonumuz var. Bilgisayarımız var. Biz almayalım" diyerek hediyeleri nazik bir şekilde reddetti ki 
   
      
   
</TEXT>
</DOC>
