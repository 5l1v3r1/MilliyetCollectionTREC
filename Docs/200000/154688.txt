<DOC>
<DOCNO> 154688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/ekonomi/eko02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, 'köprü senedi' ile 1 milyar dolar gelir peşinde 
</HEADLINE>
<TEXT>

Bakanlar Kurulu'nda iki Boğaz köprüsünün gelirlerine dayalı senet çıkarılması kararı aldı. İki köprüden 1 milyar dolar gelir bekleniyor 
     ELÇİN ERGÜN Ankara 

     Orman niteliğini kaybetmiş arazilerin satışı için gerekli Anayasa değişikliğini TBMM'de tekrar görüşmeye hazırlanan hükümet, yeni kaynak arayışlarını da sürdürüyor. Dün yapılan Bakanlar Kurulu toplantısında gelir ortaklığı senedi ile köprü gelirlerinin satılması kararlaştırıldı. Hükümet buradan 1 milyar dolar gelir bekliyor. 
     Dün toplanan Bakanlar Kurulu'nda ekonomideki gelişmeler ele alındı. Daha önce yeni kaynak projeleri geliştirmek için kurulan 'kaynak komitesi'nin başında bulunan Devlet Bakanı Ali Babacan bilgi verdi. Köprü, otoyol ve baraj gibi tesislerin gelirlerinin satışı karara bağlandı. Edinilen bilgilere göre, gelir ortaklığı senedi yoluyla öncelikli olarak İstanbul'daki iki Boğaz köprüsünün gelirleri satılacak. Buradan yaklaşık 1 milyar dolarlık gelir sağlanacak. Otoyolların ise gelirlerinin az olmasının, talebi etkileyeceği vurgulanarak, satışlarının ikinci sırada yer alması kararı benimsendi. 
     Bilindiği gibi barajların su gelirlerine dayalı senet çıkarılması konusunda da öncelik Karakaya Barajı'na verilecek. Buradan da 1.5 milyar dolar gelir bekleniyor. 
     Toplantı sonrasında bir açıklama yapan Hükümet Sözcüsü ve Adalet Bakanı Cemil Çiçek de konuya ilişkin geniş açıklamanın Babacan tarafından hafta içinde yapılacağını belirtti. Hükümetin gelir getirici yeni modeller üzerinde çalıştığını söyleyen Çiçek, "Dünyada uygulanan ve Türkiye'de bazı yasal değişiklikler gerektiren gelir getirici modeller var. Hazine, bu yöndeki çalışmalarını sürdürüyor" dedi. 
     
     Enflasyon rakamı rahatlattı 
     Babacan'ın enflasyon rakamlarının beklenenin altında çıkmasıyla büyük rahatlama yaşandığını ifade ettiğini söyleyen Çiçek, Irak Savaşı nedeniyle ortaya atılan kriz senaryolarına vatandaşın ve piyasaların itibar etmediğini bildirdi. 
     

</TEXT>
</DOC>
