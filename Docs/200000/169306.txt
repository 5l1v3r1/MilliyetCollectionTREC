<DOC>
<DOCNO> 169306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko10.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Kraliçesi'nin kutlama yemeğine katılacak tek Türk kim 
</HEADLINE>
<TEXT>

     İngiltere Kraliçesi'nin Taç Giymesinin 50. yıl kutlaması, yarın Buckingham Sarayı'nda yapılacak. 
     Kraliçenin vereceği Kraliyet Bahçe Partisi'nin Türkiye'den tek davetlisi ise, Ankara Sanayi Odası ASO Başkanı Zafer Çağlayan. 
     Edinilen bilgiye göre, Kraliyet Bahçe Partisi'nin davetlisi olan ASO Başkanı Zafer Çağlayan ile eşi, sadece 60 kişinin davetli olduğu ''Diplomatik Çay Çadırı''nın konuğu olacak ve burada Kraliyet ailesi ile tanıştırılacak. 
     Kraliyet Bahçe Partileri, 1860 yılından beri düzenleniyor. Her yıl Buckingham Sarayı'nda düzenlenen, Kraliçe ve Kraliyet ailesinin katıldıkları partiye, dünyanın her yerinden, her branştan üst düzey kişiler davet ediliyor. 
     Davetliler, Kraliyet ailesi, İngiliz hükümeti ve ilgili kurumların oluşturduğu listelerle tespit ediliyor. Türkiye'den davet edilecek kişileri İngiliz Büyükelçiliği önerdi. 
     Partiye, Türkiye'den davet edilen tek kişinin ise ASO Başkanı Zafer Çağlayan olduğu öğrenildi. 
     Çağlayan'ın davetli olduğu Diplomatik Çay Çadırı'nda, sadece üst düzey diplomatlar, devlet yetkilileri ve önemli kurum temsilcileri yer alabiliyorlar. 
     Sadece 60 kişinin davetli olduğu diplomatik Çay Çadırı'nda, ülkelerin siyasi ve ekonomik durumları, İngiltere ile siyasi, ekonomik ilişkileri, ortak yürütülen faaliyetler gibi konular konuşuluyor. 
     
</TEXT>
</DOC>
