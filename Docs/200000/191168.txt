<DOC>
<DOCNO> 191168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/yazar/pulur.html </URL>
<DATE> 2003/10/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Madam Butterfly"ı seyrederken... 
</HEADLINE>
<TEXT>

   
   İNSAN bazen günlük yaşamdan bunalır, alçaklıklar, ihanetler, yolsuzluklar... 
   En iyisi, insanın bir kenara çekilip, kendi dünyasında, huzur aramasıdır. 
   Çok kere de bulur. 
   Puccini'nin "Madam Butterfly" operasını bu duygularla seyrettik sesle, müzikle, ışıkla, dekorla, huzur içinde... 
   Varsın bu huzur geçici olsun, varsın bu huzur üç saat sürsün, yeter de artar bile... 
   
   
   İSTANBUL Devlet Opera ve Balesi'nin sahneye koyduğu "Madam Butterfly" ilk kez, 1941 de Ankara Halkevi'nde oynanmış... Sahneye Carl Ebert koymuş, orkestra şefi de Ferit Alnar. Devlet Konservatuvarı öğrencileri, ilk defa dünya çapında bir operayı oynamışlar. 
   
   
   OYUNDAN sonra Vedat Tör "Ulus" gazetesinde şunları yazmış 
   "Güzel sanatları lüks telakki eden, önce mide, sonra ruh diyen münevverlerin bile var olduğu bir cemiyet içinde, Devlet Konservatuvarı, Türk inkılabının bir şeref bayrağıdır. 
   Milletçe inanmamız gerekir ki, bizim makiniste, mühendise, doktora olduğu kadar, hatta daha ziyade sanatkara ihtiyacımız vardır. 
   Bir milleti uyuşturmak mı istiyorsunuz, onu güzel sanatlardan mahrum bırakınız." 
   Vedat Nedim Tör, yaşasaydı, bugün de böyle bir yazıyı yazar mıydı, yazmaz mıydı Ya da, bu yazının altına bugün imzasını atacak insanlar var mıdır, yok mudur 
   1941'de "Madam Butterfly"ın ilk temsiline Cumhurbaşkanı İnönü de gitmiş, oyundan sonra genç sanatçıları önce kutlamış, sonra şöyle demiş 
   "Siz, yalnız şahsi yükselişinizi değil, bütün milletin her ferdine sanat duygusunu aşılayarak hep beraber yükselmeyi düşünmelisiniz. İyi bir sanatkar olmanın yanında iyi ve karakteri sağlam insanlar olmaya çalışmalısınız. 
   Unutmayın ki, siz bir terbiye müessesesi kuruyorsunuz. 
   Bu sanat, sanatların en yükseğidir bu sanatı ileri götürecek sizlersiniz. Israrla, bırakmadan, inkılap ve sanat adına çalışacaksınız ve behemehal muvaffak olacaksınız." 
   Ne "Kemalistçe" laflar değil mi 
   Neyse, şimdi liberal demokrasiye kavuştuk da böyle "Kemalist" hatta "jakoben" söylemlerden kurtulduk 
   Baleyi, belden aşağısı çıplak diyen kafaya, böyle sözleri kabul ettirebilir misiniz 
   
   
   O gece İstanbul'da "Madam Butterfly"ın ilk gecesiydi. 
   1941'de cumhurbaşkanlarının seyrettiği operayı, 2003'te, bu şehrin ne valisi seyretti, ne de belediye başkanı... 
   "Baş davetli", eski Cumhurbaşkanı Turgut Özal'ın eşi Semra Özal'dı. 
   
      
   
   
   
</TEXT>
</DOC>
