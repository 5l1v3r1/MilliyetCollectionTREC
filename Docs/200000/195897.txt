<DOC>
<DOCNO> 195897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun19.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Saddam ABD'yi Irak'tan çıkaramaz 
</HEADLINE>
<TEXT>

     ABD Başkanı George Bush, Irak'ın devrik lideri Saddam Hüseyin'in, Irak'taki Amerikan askerlerini ülkesinden çıkarma girişimlerinin başarısız olacağını söyledi. 
     Bush, Saddam Hüseyin'in El Arabiye televizyonunda yayınlanan son kasediyle ilgili olarak yaptığı açıklamada, Saddam Hüseyin'in açıklamalarında yeni bir şey görmediğini, bilinen propagandalarını yinelediğini belirterek, ''İşimiz bitene kadar Irak'tan ayrılmayacağız'' dedi. 
     Saddam Hüseyin, kasette, Irak'taki işgale karşı direnişin devam etmesini, eğer Irak'ta kalmaya devam ederlerse daha fazla sayıda işgal gücünün öldürülmesini istiyordu. 
     ABD ve müttefiklerinin Irak'ı işgal etmenin zorlukları konusunda yanlış hesap yaptıklarını savunan Saddam Hüseyin, ABD ve müttefiklerinin pikniğe gider gibi Irak'ı işgal etmeyi düşündüklerini ve kitle imha silahlarını yok edeceklerini söylediklerini belirterek, Irak'ın herhangi bir kitle imha silahına sahip olmadığını öne sürmüştü. 
     
</TEXT>
</DOC>
