<DOC>
<DOCNO> 187063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo10.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor günler geçiren takımların ilacı, Konyaspor.. 
</HEADLINE>
<TEXT>

     Birinci Süper Lig'de 8. hafta geride kalırken, Konyaspor, moral arayan ve iyi bir çıkış yakalamak isteyen takımların umudu haline geldi. 
     Lige oldukça iddialı giren Konyaspor, ilk 3 haftayı 5 puanla kapattıktan sonra, galibiyet yüzü görmeyen ve 3 puan alarak seyircisine kendini affettirmek isteyen Gaziantepspor deplasmanına çıktı. 
     Konyaspor ile oynayacağı maçtan önce ''ligde hedefledikleri yerde olmadıklarını ve moral için 3 puana ihtiyaç duyduklarını '' belirterek, yeşil-beyazlı ekip karşısına mutlak galibiyet parolası ile çıkan Gaziantepspor, hem morale hem de ligdeki ilk galibiyetine bu maçta ulaştı. 
     Konyaspor, kendi sahasında Galatasaray'ı yendikten sonra, yine iyi futbol oynamasına karşın bir türlü sahada aradığı başarıyı bulamayan Gençlerbirliği ile deplasmanda karşı karşıya geldi. 
     Bu maçta, Konyaspor galibiyetiyle moral kazanan Gençlerbirliği, Fenerbahçe ile oynadığı maçta 1-0 yenilmesine karşın umut veren bir futbol ortaya koyarken, Konyaspor maçında yakaladığı morali geçtiğimiz hafta da Adanaspor'u 6-0 yenerek tazeledi. 
     Zor günler geçiren takımların, kötü gidişe son vermek istedikleri maçlarda moral kaynağı olan Konyaspor, bu kez de, ligin 7. haftasına kadar yeni teknik direktörleri Hagi ile galibiyet yüzü görmeyen Bursaspor deplasmanına gitti. 
     Adeta Hagi'nin kurtuluş, takımın ise moral maçı olarak görülen karşılaşma sonucunda, Bursaspor uzun aradan sonra ilk galibiyeti ile tanıştı. 
     Konyaspor, 9. haftada ise belki de ligin en sıkıntılı ve moralsiz takımlarından Adanaspor deplasmanına gidecek. Kendini seyircisine affettirmek ve Gençlerbirliği'ne karşı alınan 6-0'lık farklı yenilgiyi unutturmak isteyen Adanaspor'un da umudu Konyaspor oldu. 
     Adanaspor, yeşil-beyazlı ekibi kendi sahasında yenerek, Süper Lig'de ''ben de varım'' demek istiyor. Adanaspor Basın Sözcüsü, Mehmet Önal da, takımın yarın hazırlıklarına başlayacağı Konyaspor maçında, ihtiyaç duydukları 3 puanı ve morali arayacağını söyledi. 
     Konyaspor Futbol Şubesi Sorumlusu ve Basın Sözcüsü İbrahim Kaplan, Süper Lig'de kolay maç olmadığını ifade etti. 
     Zor günler geçiren rakip takımlarla moral aradıkları dönemlerde karşılaştıklarını vurgulayan Kaplan, ''Biz de bazı takımlarla moral için karşılaşacağız. Adanaspor maçı bu nedenle bizim çok önemli'' dedi. 
     
</TEXT>
</DOC>
