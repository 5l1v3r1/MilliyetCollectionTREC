<DOC>
<DOCNO> 174541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur10.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik, Gül ile görüştü, Ruhban Okulu'nun açılmasını istedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Fener Rum Patriği Bartholomeos'u kabul etti. 
     Gül ile yaptığı yaklaşık 45 dakikalık görüşmeye avukatlarıyla birlikte gelen Bartholomeos, Dışişleri Bakanlığı'ndan çıkışında kısa bir açıklama yaptı. 
     Gül'e bazı sorunları ve istekleri hakkında bilgi verdiğini kaydeden Patrik Bartholomeos, gazetecilerin soruları üzerine, isteklerinin arasında Heybeliada Ruhban Okulu'nun yeniden açılmasının da bulunduğunu ifade etti. 
     Bartholomeos, bu isteklerinin ''İyi niyet ve müspet bir yaklaşımla'' inceleneceğinin söylendiğini belirtti. 
     Fener Rum Patriği Bartholomeos, Dışişleri Bakanı ve Başbakan Yardımcısı Abdullah Gül'e, Rum Cemaati ve Rum Patrikhanesi'nin sıkıntılarını aktardıklarını söyledi, tüm sorunlarının iyi niyet ve olumlu bir yaklaşımla inceleneceğini belirtti. 
     Bakan Gül tarafından kabul edilen Bartholomeos, Dışişleri Bakanlığı'ndan ayrılışı sırasında gazetecilerin sorularını yanıtladı. Gül'den, Rum Cemaati ve Rum Patrikhanesi'nin sıkıntılarını arz etmek için randevu talebinde bulunduğunu ifade eden Bartholomeos, birkaç hafta önce İstanbul'da buluşmalarının planlandığını, ancak Gül'ün yoğun çalışmaları nedeniyle bu görüşmenin son anda ertelendiğini kaydetti. 
     ''Bizi çok sıcak ve güzel kabul ettiler'' diyen Bartholomeos, sorunları gerek şifahen gerekse yazılı olarak arz ettiklerini bildirdi. 
     Bartholomeos daha sonra şunları söyledi 
     ''Bize de bazı sorular yöneltildi. Gereken yanıtları verdik. Partilerinin ve hükümetlerinin genel tavır ve genel yaklaşımları hakkında bilgi verdiler ve azınlıkların sorunları açısından yaklaşımlarını izah ettiler. Arz ettiğimiz konular üzerinde gerekenin en kısa zamanda yapılacağını söylediler. Bütün vatandaşların dinleri ve kökleri ne olursa olsun huzur ve mutluluk içinde yaşamalarını istediklerini söylediler ve hükümetin çalışmalarının da bu istikamette olduğunu tekrarladılar. Çok memnun ve müteşekkir ayrılıyoruz.'' Gül ile görüşmeye neden avukatlarıyla birlikte geldiğinin sorulması üzerine Bartholomeos, bazı sorunlarının hukuki olduğunu ve bu nedenle kendisinin gerekli izahı yapamadığını söyledi. 
     Bartholomeos, Gül'e aktardığı sorunlar arasında Heybeliada Ruhban Okulu'nun yeniden açılmasının da bulunup bulunmadığının sorulması üzerine de, görüşmede bu konuyu da ele aldıklarını ve Ruhban Okulu'nun açılmasını istediklerini belirtti. 
     
</TEXT>
</DOC>
