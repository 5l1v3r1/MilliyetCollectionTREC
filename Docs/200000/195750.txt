<DOC>
<DOCNO> 195750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo10.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol'da Çin Halk Cumhuriyeti dünya şampiyonu oldu... 
</HEADLINE>
<TEXT>

     Voleybolda, yılın en önemli organizasyonu olan Bayanlar Dünya Kupası'nın dokuzuncusu, bugün Japonya'da sona erdi. 
     Kupanın sahibi Çin Halk Cumhuriyeti olurken, bu organizasyona ilk kez katılan Türkiye, kupayı 7. sırada tamamladı. 
     Kupaya toplam 12 takım katıldı ve maçlar tek devreli lig usulüne göre yapıldı. Takımlar, 15 günde 7 farklı kentte 11'er maç yaptı. 
     Karşılaşmalar sonunda yenilgisiz olarak 22 puanla Çin Halk Cumhuriyeti, 3. kez şampiyonluğu kazandı. 
     1973'den bu yana 4 yılda bir düzenlenen kupada ilk kez yer alan ve Avrupa ikinciliğinden dolayı dünya klasmanında 15. sıraya dek çıkan Türkiye ise, 11 maçta 5 galibiyet alarak 7. oldu. Son derece çekişmeli geçen maçlarının birçoğunu deneyimsizlik nedeniyle kaybettiği gözlenen A Milli Takım, son 4 Dünya Kupası'nın sahibi olan Küba'yı yenerek, bir sürprize de imza attı. 
     Çin Halk Cumhuriyeti, daha önce de 1981 ve 1985 yıllarında şampiyonluk elde etmişti. 
     Kupada ikinciliği alan Brezilya ve üçüncü ABD de 2004 Atina Olimpiyat Oyunları'na katılmaya hak kazandılar. 
     
</TEXT>
</DOC>
