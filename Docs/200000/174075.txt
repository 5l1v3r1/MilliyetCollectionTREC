<DOC>
<DOCNO> 174075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur43.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan partililere Referandum'a hazır olun" 
</HEADLINE>
<TEXT>

     CHP Genel Başkanı Deniz Baykal, orman vasfını kaybetmiş arazilerin satışıyla ilgili anayasa değişikliğinin er ya da geç referanduma gideceğini savunarak, parti yöneticilerinin bu olasılığı dikkate alarak hazırlıklı olmalarını istedi. 
     CHP Merkez Yönetim Kurulu MYK , Genel Başkan Deniz Baykal başkanlığında toplandı. Basına kapalı olarak gerçekleştirilen toplantıda, orman vasfını yitirmiş arazilerin satışıyla ilgili anayasa değişikliği ve referandum tartışmaları ile 2 CHP milletvekilinin istifasının gündeme geldiği öğrenildi. 
     Alınan bilgiye göre, Baykal 2B konusundaki anayasa değişikliğinin er ya da geç referanduma gideceğini savundu. 
     Deniz Baykal, Cumhurbaşkanı Ahmet Necdet Sezer'in anayasa değişikliğinin veto etmesi durumunda, AK Parti'nin TBMM'yi olağanüstü toplantıya çağırarak aynı düzenlemeyi gerçekleştirmekte kararlı göründüğünü söyledi. 
     Referanduma gidildiği takdirde CHP'ye büyük görev düşeceğini kaydeden Baykal, tüm siyasi partiler ve sivil toplum örgütlerini harekete geçirerek, kamuoyu oluşturmaları gerektiğini belirtti. 
     Deniz Baykal, bu durumdu meydanlara ineceklerini de ifade ederek, parti yöneticilerinin hazır olmalarını istedi. 
     
     ''İSTİFALAR EKONOMİK'' 
     Toplantıda, Ağrı Milletvekili Cemal Kaya ile Batman Milletvekili Nezir Nasıroğlu'nun istifaları da değerlendirildi. 
     İstifacıların, açıkladıkları gerekçelerinin inandırıcı olmadığını kaydeden Baykal, AK Parti'yi uzun bir aradan sonra TBMM'de yeniden bir ''transfer dönemi'' başlatmakla suçladı. Baykal, istifaların gerçek nedeninin ''ekonomik'' olduğunu öne sürdü. 
     Bu arada bazı MYK üyeleri de, istifalarda AK Parti Genel Başkan Yardımcısı Dengir Mir Mehmet Fırat'ın etkili olduğunu öne sürdüler. 
     MYK toplantısında, Batman İl Örgütü'nün görevden alınmasına karar verilirken, eski il Başkanı Orhan Ekmen yeni yönetimi belirlemekle görevlendirildi. 
     
</TEXT>
</DOC>
