<DOC>
<DOCNO> 183957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur05.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar soğuyor, bacalara dikkat .. 
</HEADLINE>
<TEXT>

     Makina Mühendisleri Odası Adana Şube Sekreteri Mahmut Teberik, bina bacaları konusunda, tasarımdan bakıma kadar tüm aşamaların özen istediğini belirterek, riskleri ortadan kaldırmak için mimarından müteahhide ve kullanıcısına kadar her kesimin duyarlı olması gerektiğini kaydetti. 
     Mahmut Teberik, bacaların can ve mal güvenliği açısından büyük önem taşıdığına dikkati çekerek, binaların tasarımını yapan mimar, mühendis, müteahhitler ve yapı denetim şirketleri ile belediye yetkililerinden konuya gereken özeni göstermelerini istedi. 
     Binanın türüne göre, baca tasarımının da farklılık gösterdiğini kaydeden Teberik, ''Bu fark bilinmez, bilinse de uygulanmaz ve sonuçta apartman sakinleri bacaları kullanamaz, kullansa da yeterli verimi alamaz'' dedi. 
     Birçok apartmanın bu nedenle bacalarının kullanılmadığını ve buralarda yaşayanların ısınma ihtiyacını elektrik enerjisiyle karşıladıklarını ifade eden Teberik, bu durumun yoğun elektrik kullanımına ve sık olarak da arızalara neden olarak kesintilere yol açtığını kaydetti. 
     Adana'da sıkıntı bulunduğunu, doğal gaza yönelik çalışmalar yapıldığını, ancak, yeni yapılan binaların bazılarında baca olmadığının saptandığını ifade eden Teberik, şöyle konuştu 
     ''Bu açıdan doğal gaza geçilmesi başlı başını bir sorun oluşturacak. Gerekli hesaplamalar ve standartlara uygun bacalar yapılmayan yerlerde sıkıntı yaşanacak. 
     Doğal gaz imkanı sunulan yerlerde bugüne kadar çok sayıda kişinin zehirlenme sonucu öldüğünü biliyoruz. Baca konusu son derece önemlidir. Çünkü, 1 metreküp doğal gaz yandığı zaman 10 metreküp su buharı çıkar. Bu buhar, bacalarda çürümeye yol açar ve gerekli bakım yapılmazsa kullanılamaz hale getirir. 
     Meslek odaları, yapı denetim şirketleri ve belediye yetkilileri bir araya gelip, alınması gereken önlemleri, yapılanması gerekenleri ortaklaşa tespit etmeli ve facialar yaşanmaması için bir an önce uygulamaya başlamalıdırlar.'' 
     
</TEXT>
</DOC>
