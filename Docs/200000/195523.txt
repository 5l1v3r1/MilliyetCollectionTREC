<DOC>
<DOCNO> 195523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko15.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Spor Kulubü'nün, Sportif A.Ş. ile davasında yeni karar 
</HEADLINE>
<TEXT>

     Yargıtay 11. Hukuk Dairesi, Galatasaray Spor Kulübü Derneği'nin Galatasaray Sportif A.Ş'nin ana sözleşmesiyle ilgili açtığı davanın red kararını bozdu. 
     Galatasaray Sportif Sınai ve Ticari Yatırımlar A.Ş'den Borsa'ya gönderilen açıklamada, Galatasaray Spor Kulübü Derneği tarafından şirketin ana sözleşmesinin bazı maddelerinin Türk Ticaret Kanunu'nun emredici hükümlerine aykırı olduğunun tespiti talebiyle Beyoğlu 1. Asliye Ticaret Mahkemesi'nde açılan ve 24 Mart 2003 tarihli duruşmada reddedilen davayla ilgili, Galatasaray Spor Kulübü Derneği'nin Yargıtay 11. Hukuk Dairesi'ne temyiz başvurusu yaptığı anımsatıldı. 
     Açıklamada, temyiz başvurusuyla ilgili duruşmanın 11 Kasım tarihinde yapıldığı kaydedilerek, Yargıtay 11. Hukuk Dairesi'nin Beyoğlu Ticaret Mahkemesi'nin verdiği bu kararı bozduğu bildirildi. Galatasaray Spor Kulübü'nün büyük, AIG'nin ise küçük ortağı olduğu Galatasaray Sportif A.Ş'nin ana sözleşmesinde bulunan ve AIG'ye yüzde 21.05 hisse oranıyla idarede mutlak kontrol hakkı veren hakların iptaliyle ilgili davanın tekrar görüleceği bildirildi. 
     
</TEXT>
</DOC>
