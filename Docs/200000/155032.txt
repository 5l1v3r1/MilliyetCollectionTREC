<DOC>
<DOCNO> 155032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun02.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ''Rumsfeld ile rekabetin galibi Powell'' 
</HEADLINE>
<TEXT>

     Savaştan önce, Irak'a genel vali olacağı söylenen emekli General Jay Garner'in amiri olarak bir sivilin atanması, aralarında büyük çekişme yaşanan ABD Dışişleri Bakanı Colin Powell ile Savunma Bakanı Donald Rumsfeld arasındaki rekabetin önemli bir aşaması olarak nitelendirildi. 
     New York Times gazetesi, Paul Bremer'in Irak'a yönetici olarak atanmasını ''Powell açısından zafer'' olarak nitelendirdi. Gazete, ''Başkan George Bush'un böylece iki bakanlık arasında Irak'ın onarımını kimin daha iyi yapacağı yolunda çıkan tartışmaya da nokta koyduğunu'' yazdı. 
     Jay Garner'in yaklaşık bir aydır Irak'ın kontrolünü elinde tutmasından cesaretlenen Rumsfeld'e bağlı Savunma Bakanlığı yetkilileri, savaştan sonra da kontrolü sürdürmeyi umuyorlardı. 
     Haberde ''Irak'ın başına bir sivilin atanmasının, Irak'ta askeri işgal havası bulunduğunu öne süren Avrupalı ve BM yetkililerine de cevap niteliği taşıdığı'' vurgulandı. 
     Bremer'in atanmasından önce Powell ve Rumsfeld tarafından yapılan açıklamalar, iki bakanlık arasında büyük bir çekişme bulunduğunu açık biçimde ortaya koymuştu. Bu bağlamda, Powell, ''Irak'ta kurulacak geçici hükümeti Savunma Bakanlığı yetkililerinin denetleyeceğini'' öne süren belgenin gerçekçi olmadığını söylerken, Rumsfeld, ''emekli General Garner'in çok önemli bir iş yaptığını ve bunun aksini söylemenin yanıltıcı olacağını'' öne sürmüştü. 
     Rumsfeld, ''Beyaz Saray'ın Irak'a başka atama yapacağına dair ortada belirti bulunmadığını'' da iddia etmişti. 
     Bremer'in ABD Dışişleri Bakanlığı'nda 23 yıl süreyle görev yaptıktan sonra ''Kissinger Associates'' adlı kuruluşa geçtiği daha sonra da ''Marsh McLennan Co.'' adlı kuruluşta görev aldığı belirtildi. 
     
</TEXT>
</DOC>
