<DOC>
<DOCNO> 153899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/siyaset/siy01.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiden AKP özrü 
</HEADLINE>
<TEXT>

Milliyet'in Almanya'nın Bavyera eyaletinde AKP'nin sakıncalı terör örgütleriyle bir arada gösterildiğini ortaya çıkaran haberi üzerine Gül, Alman Büyükelçiyi aradı 
     UTKU ÇAKIRÖZER Ankara 

     Almanya'nın en büyük eyaletlerinden biri olan Bavyera'da AKP'nin sakıncalı terör örgütleriyle bir arada gösterilmesinin Milliyet tarafından ortaya çıkarılması, Türk - Alman ilişkilerinde soruna yol açtı. Almanya'nın Ankara Büyükelçisi Rudolph Schmidt'i bizzat telefonla arayan Dışişleri Bakanı Abdullah Gül, Schmidt'ten "açıklama" istedi. Schmidt ise "Bir yanlışlık olmalı. Mutlaka düzelteceğiz" dedi. Dışişleri Bakanlığı, Türkiye'nin Berlin Büyükelçiliği'ni arayarak haberin doğruluğunun Alman makamlarından teyit edilmesini istedi. Büyükelçilikten gelen "Evet, böyle bir uygulama var" raporu üzerine Ankara, tepki gösterme kararı aldı. Gül, önce büyükelçinin bakanlığa çağrılmasını istedi. Ancak Schmidt'in 1 Mayıs tatili nedeniyle İstanbul'da olduğu ortaya çıkınca, telefonla uyarılmasına karar verildi. Teamüllere göre dışişleri müsteşarı ya da yardımcısının telefon etmesi beklenirken, büyükelçiyi bizzat Gül aradı. AKP'nin sakıncalı örgüt sayılmasını "ayıp karşıladıklarını" belirten Gül, düzeltme istedi. Alman büyükelçi ise, "Hemen olayı açıklığa kavuşturacağım. Böyle bir uygulama varsa bir an önce düzeltilmesi için gerekli tüm girişimleri yapacağız. Özür dileriz" dedi. 
     


SİYASET 














</TEXT>
</DOC>
