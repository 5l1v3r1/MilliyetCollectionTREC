<DOC>
<DOCNO> 159872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/ykoksaldi.html </URL>
<DATE> 2003/05/30/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Üç ses 
</HEADLINE>
<TEXT>

     Fenerbahçeli Ümit Özat'ın, Diyarbakırspor maçı sonrası hakemlerle ilgili eleştirileri vardı. Yetkinin, karşısındakine saygısızlık yapma hakkı vermediğini hakemler nezdinde kınamıştı. Aynı televizyon programında çocuk gibi azarlanıp hedef gösterilmesi üzerine açıklama yaptı "Beni eleştiren program sunucusu, olayın içeriğini araştırmadan, yaşanan diyaloğu bilmeden eleştiri yapmamalıdır." Ümit, yılların emekçisi Tamer Güney'i, tuhaf seslerle bezeli görüntü demetiyle maskaraya çevirmeye çalışan zihniyetle karşı karşıyaydı. 
     Galatasaraylı Xavier basın toplantısında, "İnsanlara saygı gösteriyorum ve aynı saygıyı da bekliyorum. Basın tarafından yaratılan anlamsız ve yalan spekülasyonlar Avrupa'daki yıldız futbolcuların Türkiye'ye soğuk bakmasına neden oluyor. Tabii ki basının etkisi her yerde var. Ama gerçekle yalanı ayırt etmek lazım" diyordu. 
     Bu kişiler belki sizin rakipleriniz. Kimine göre iyi kimine göre kötüler. Bu, sözlerine kulak vermeyi engellememeli. Acı ile beslenen, insanların açık noktasını kollayan ve onları birbirine kırdırmaya çalışan kavgacı düzenin bizi ne hale getirdiğini anlamak için kulak vermeliyiz. Futbolu yorumlayanların çoğu, kendilerini bu işi yapanlardan üstün görüyor ve herşeyi yönetmek istiyor. Arada yapılan haklı eleştiriler de üstünlük sevdası yüzünden inanılırlığını kaybediyor. Herşeyi posasını çıkaracak kadar çok konuşuyoruz ama aslında futbolu tartışmıyoruz. Saçı başı nasıl, kim kimin kuyusunu kazdı, arkasından ne söyledi dedikoduları ve perde arkası oyunlar, ülke içi futboldan bıkma noktasına getirdi. 
     Futbol alemindeki revizyon, bütündeki arızaları onarmak için iyi bir başlangıçtır diye düşünürüm hep. Zira onu pek çok şeyin önüne geçirmiş bir milletiz. Popülizm ve yalakalığa mağlup düşen Türk futbolu, çalışana ve bilgiye saygıyı yeni kültür modeli yapabilir mi Futbolsever bunu istediğini göstermeli, bu 3 adam nezdinde haklı isyanlara destek vermeli. 
     

</TEXT>
</DOC>
