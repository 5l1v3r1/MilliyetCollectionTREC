<DOC>
<DOCNO> 195478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun13.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Saddam ve Ladin'i bulana kadar askerimizi çekmeyiz" 
</HEADLINE>
<TEXT>

     ABD Başkanı George W. Bush, İngiltere'ye yapacağı ziyaretten önce, ülkenin önde gelen iki gazetesine verdiği demeçte, Irak savaşının haklılığı konusunda İngiliz kamuoyunu ikna etmeye çalıştı. 
     Kendisini büyük savaş karşıtı gösterilerle karşılamaya hazırlanan İngilizlere, The Daily Telegraph gazetesi aracılığıyla seslenen Bush, ''Özgürlük için savaşıyoruz'' ifadesini kullandı. 
     Bush, İngiltere Başbakanı Tony Blair'e de, kesinlikle haklı gerekçeleri olan bu savaşta kendisine destek verdiği için teşekkür etti. 
     ABD Başkanı, kendisini sevgi gösterileri yerine protestolarla karşılamaya hazırlananlar için de, ''protesto hakkının en kutsal haklardan biri olduğunu'' söyledi. 
     Irak savaşının ardından İran ve Kuzey Kore'de yeni cepheler açmak için acele ettikleri yolundaki iddiaları da yalanlayan Bush, henüz böyle niyetleri olmadığını belirtti ve ''Savaş, bir ABD Başkanı olarak benim de en son seçmem gereken yoldu, ancak askeri harekat kitle imha silahlarının yayılmasını durdurmanın tek yoluydu'' dedi. 
     Başkan Bush, Blair'in Avrupa savunma politikası konusunda doğru kararı verip doğru yaklaşımı ortaya koyacağına dair inancını da dile getirdi. 
     Bush, ABD'nin terörle mücadelede geri adım atmayacağını tekrar ederek, ''Bu çabamız 11 Eylül trajedisinin bir daha yaşanmayacağından emin olana dek sürecek. İnsanlığın savaşlardan hoşlanmamasını anlıyorum. Ben de savaştan hoşlanmıyorum. Ve bunu protesto etmeye hazırlananları da anlıyorum. Benim de bir ABD başkanı olarak savaşmak son seçeneğimdi, ama savaştayız ve bu farklı bir savaş'' diye konuştu. 
     Blair'in dayanıklılığını ve kararlılığını öven Bush, onun savaşta kendisine destek olan hemen hemen tek lider olduğunu ve süreç boyunca kendisine yönelen bütün sert eleştirilere rağmen bir gün dahi şikayet etmediğini kaydetti. 
     Blair ile ilişkilerini ''çok iyi'' olarak niteleyen Bush, İngiltere başbakanını takdir ettiğini belirtti. 
     ABD Başkanı, Financial Times gazetesine verdiği demeçte de, Irak'ın devrik lideri Saddam Hüseyin'i bulmanın ve adalete teslim etmenin, verdikleri özgürlük savaşının bir parçası olduğunu belirtti. 
     Amerikan askerlerinin, Afganistan ve Irak'tan Saddam ve El Kaide terör örgütünün lideri Usame Bin Ladin'i bulana dek çıkmayacağını da vurgulayan Bush, Irak'ta düşmanın taktik değiştirdiğini, kendilerinin de aynı değişikliği yapmakta olduklarını ifade etti. 
     Bush'un İngiltere ziyareti öncesinde demeç verdiği üçüncü basın kuruluşu, PA adlı ajans oldu. 
     
</TEXT>
</DOC>
