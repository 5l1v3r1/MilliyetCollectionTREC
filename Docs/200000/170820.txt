<DOC>
<DOCNO> 170820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun05.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangınları tur attı 
</HEADLINE>
<TEXT>

   Nazilli'de dün çıkan orman yangını kısmen kontrol altına alınırken, Çanakkale, Kırıkkale, Bursa ve İstanbul'da da orman yangınları çıktı 
   DOĞAN HABER AJANSI 

   
   Aydın Nazilli'de, dün saat 13.30'da Bayındır köyündeki makilik alanda bilinmeyen bir nedenle orman yangını çıktı. Yangını söndürmek üzere, Denizli Orman İşletme Müdürlüğü'ne ait bir helikopterin ardından Marmaris Orman İşletme Müdürlüğü'nden iki helikopter daha takviye olarak yangın bölgesine gönderildi. Ketendere ve Hisar köyü arasındaki ormanlık alanda devam eden yangının kısmen kontrol altına alındığı bildirildi. 
   
   600 çam ağacı yok oldu 
   Kırıkkale Orman İşletme Müdürlüğü'ne ait bir hektarlık alanda bulunan kızılçam ormanı da saat 13.00'te yine bilinmeyen bir nedenle çıkan yangında kül oldu. 600 çam ağacının kaybedildiği yangın, İl Jandarma Komutanlığı'na bağlı ekipler ve vatandaşların gayretleriyle söndürüldü. 
   Çanakkale'nin Ayvacık ilçesine bağlı Gülpınar beldesi ile Babakale köyü arasındaki tarım arazisinde başlayan yangın da rüzg rın etkisiyle ormana sıçradı. Yangının kontrol altına alınabilmesi için Çanakkale'deki uçaklarla çevre belediyelere ait iş makineleri müdahale etti. 
   Bursa İznik'e bağlı Elbeyli beldesinde çıkan orman yangınıysa, rüzg r nedeniyle kontrol altına alınamadı. Belediyenin katı atık depoladığı Hetekli mevkiinde saat 15.00'te başladığı iddia edilen yangını söndürmesi için çağrılan helikopter, bölgedeki diğer yangınlara müdahale ettiği için akşam saatlerine kadar İznik'e ulaşamadı. 
   
   Kayışdağı'nda 19 dönüm yandı 
   Kadıköy'de Yeditepe Üniversitesi'nin Kayışdağı'ndaki kampusuna 300 metre uzaklıktaki ormanlık alanda da dün saat 13.00'te henüz belirlenemeyen bir nedenle yangın çıktı. Havadan ve karadan yapılan müdahalenin ardından 45 dakikada söndürülen yangında 19 dönüm ormanlık alan kül oldu. Sultanbeyli'de de yaklaşık 1.2 hektar ormanlık alan yandı. 
   
   Bakan Coşkun Devlet ormanı koruyamıyor    Sanayi ve Ticaret Bakanı Ali Coşkun, son günlerde artış gösteren yangınlarda kül olan orman arazilerinin 2B kapsamına alınmayacağını ve yeniden ağaçlandırılacağını söyledi. Devletin ormanı koruyamadığının anlaşıldığını belirten Coşkun, "Şu an ekili ve orman özelliğini kaybetmiş araziler üzerinde 400 bin konut var. Bunları yıkamıyoruz" dedi. Gebze Dilovası'ndaki Polisan Boya Sanayii AŞ Yönetim Kurulu Başkanı Necmettin Bitlis'in konuğu olarak özel orman arazisini gezip piknik yapan Coşkun, ormanların daha iyi korunması amacıyla özelleştirilmesi gerektiğini belirtti. 
   
   Bizi alevler değil işsizlik korkutuyor    M. AKİF ERDEM 

   Halime Eser 19 ve Ayşegül Koç 18 , Kocaeli Üniversitesi İtfaiyecilik Meslek Yüksekoğlu birinci sınıf öğrencileri... Sağlık Meslek Lisesi'ni bitirdikten sonra iş bulamayınca dikey geçişle İtfaiyecilik Yüksekokulu'na kaydolan Eser ve Koç, Bakırköy İtfaiye Grubu'nda staj görüyor. İstasyon Caddesi'nde tek katlı lokantada dün çıkan yangına müdahale eden ekipte de yer alan genç itfaiyeciler, şimdilik alevlerle boğuşmuyor, ama hortumun toplanması için yardım ediyorlar. İtfaiyeciliği yapmakta kararlı olduklarını ifade eden Eser ve Koç, 'alevlerden değil, okul bitince iş bulamamak korktuk-larını' söyledi. 
   
   
</TEXT>
</DOC>
