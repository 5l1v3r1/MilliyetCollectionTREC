<DOC>
<DOCNO> 190178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko36.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇAYKUR'un, 2003 yılı yaş çay alım kampanyası tamamlandı... 
</HEADLINE>
<TEXT>

     ÇAYKUR'un 2003 yılı yaş çay alım kampanyasının tamamlandığı bildirildi. 
     Çay İşletmeleri ÇAYKUR Genel Müdür Yardımcısı Osman Keser, yaptığı açıklamada, 21 Mayıs'ta açılan 2003 ürünü yaş çay alım kampanyasının dün tamamlandığını hatırlattı. 
     Keser, 5 aylık kampanya döneminde üreticilerden 517 bin ton yaş çay alındığını ve bu çaylardan 90 bin dolayında kuru çay üretildiğini belirtti. 
     Bu yılın ilk 10 ayında iç ve dış piyasaya 90 bin ton dolayında kuru çay satışı gerçekleştirdiklerini dile getiren Keser, bu rakamın yıl sonunda 110 bin tona ulaşacağını tahmin ettiklerini kaydetti. 
     Keser, kampanyanın tamamlanmasıyla fabrikalarda temizlik çalışmalarının başlatıldığını, akabinde makinelerin bakım ve onarıma alınacağını ifade etti. 
     Bölgedeki bazı özel sektör çay fabrikalarının yaş çay alımına devam ettiği, sezon boyunca 300 bin ton dolayında yaş çay alımı gerçekleştirildiğinin tahmin edildiği kaydedildi. 
     
</TEXT>
</DOC>
