<DOC>
<DOCNO> 177111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/spo03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabri'nin düşlerini Fenerbahçe süslüyor 
</HEADLINE>
<TEXT>

   Genç futbolcu, "Gece-gündüz, Olimpiyat Stadı'nda oynanacak bu maçı düşünüyorum. Oynamayı ve gol atmayı hayal ediyorum" diye konuştu 
      CÜNEYT KARAKAYA 

   
   Otomobili bile yok 
   9 yıldır Galatasaray'da bulunan, Fatih Terim ile birlikte A takımda forma bulmaya başlayan Sabri Sarıoğlu, Gaziantepspor maçında Hasan Şaş'a verdiği gollük pasla dikkati çekti. Avrupa'nın tanıdığı yıldızlarla birlikte forma giyen genç futbolcunun henüz bir otomobili yok. İdmana bazen dolmuşla bile gidip geliyor. Sol ayağını geliştirmek için çabaladığını söyleyen Sabri, "Futbolda mevkii kalmadı ama, kendimi bildim bileli sağ kanatta oynuyorum" dedi. 
   
   Okan-Beckham-Emre 
   ŞU anda en büyük hayalinin, ligin 6. haftasında oynanacak Fenerbahçe maçında oynamak olduğunu belirten genç futbolcu, "Gece gündüz bu karşılaşmayı düşünüyorum. O maçta oynamayı ve gol atmayı hayal ediyorum. Eğer hocam böyle bir şans verirse gol attıktan sonra hemen koşup Fatih hocaya sarılacağım" diye konuştu. Sabri, bitmek bilmeyen enerjisiyle Okan Buruk'u, ortalarıyla Beckham'ı, çevikliğiyle de Emre Belözoğlu'nu örnek aldığını vurguladı. 
   
   Galatasaray tek kaldı    ERHAN TELLİ 

   Barça'dan yeşil ışık 
   BARCELONA'NIN Arjantinli futbolcusu Riquelme'de Galatasaray avantajlı duruma geçti. Daha önce talip olduğunu açıklayan PSG ile Inter'in bu transferden vazgeçmesi nedeniyle Katalan kulübü, Sarı - Kırmızılılar'a yeşil ışık yaktı. Barcelona'nın, Riquelme'nin İspanya'da oynamasını istemediği, bundan dolayı Cim-Bom'u tercih edeceği ifade edildi. Son kararı futbolcu verecek. 
   
   Romanya pazarındalar 
   ASLAN ayrıca Romanya pazarında yeniden atağa geçti. Sarı - Kırmızılı yönetim, bir yandan Brezilyalı golcü Liedson'un kulübü Corinthias ile Sambacı oyuncunun bonservisi konusunda temasa geçerken, diğer yandan da eski futbolcusu Menajer Popescu'dan transfer konusunda yardım istedi. Pope'nin, Bratu ve Petre dışında sürpriz bir isimle görüştüğü öğrenildi. 
   
   Aslan'dan iyi prova    EROL DEMİRKOL 

   A takımı 5-0 galip 
   BURSASPOR maçı hazırlıklarını sürdüren Galatasaray'ın A takımı, Atatürk Olimpiyat Stadı'nda dün PAF Takımı'nı 5-0 yendi. Yaklaşık bir saat süren karşılaşmada goller Ayhan, Berkant 2 ve Cihan'dan geldi. Antrenör Ahmet Ceyhan'ın yönettiği maçta, Sabri iyi, Pinto kötü bir görünüm ortaya koydu. 
   
   Berkant'a "Hazır ol" 
   ANTRENMAN maçında, milli futbolcular ile sakatlıkları süren Ümit Karan, Lukunku ve Arif yer almadı. Kongolu futbolcunun hafta sonuna yetişmesinin zor olduğu belirtildi. Forvette Hakan Şükür'ün yanına partner arayan Terim'in Berkant'a "Hazır ol" talimatı verdiği öğrenildi. 
   
   Muhalefet atakta    GALATASARAY'DA muhalefette yer alan Faruk Süren, Mehmet Cansun, Burak Elmas, Celal Gürcan gibi isimlerin son dönemlerde sık sık biraraya gelmesi, Başkan Özhan Canaydın'ın harekete geçmesine neden oldu. Güçlü bir yeni yönetim kurmanın çalışmalarını sürdüren Canaydın'ın da, Cenk Soyuer, Jerfi Fıratlı ve Celal Erkut gibi genç isimlerle aracılar kanalıyla irtibat kurduğu öğrenildi. Bu arada Özhan Canaydın, yönetimin başkanından yedek üyesine kadar kenetlenmiş bir ekip halinde olduğu, değişim rüzgarının gerçekleşmeyeceğini ileri sürdü. 
   
   
</TEXT>
</DOC>
