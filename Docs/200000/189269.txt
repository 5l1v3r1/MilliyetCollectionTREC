<DOC>
<DOCNO> 189269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun33.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa'nın konuşmakta zorlanması kaygı yaratıyor... 
</HEADLINE>
<TEXT>

     Papa II. Jean Paul, tahta çıkışının 25. yıldönümünü kutladı. Ancak Papa'nın sağlık durumunun giderek kötüleşmesi, Vatikan yetkilileri için idari açıdan giderek bir kaygı kaynağı haline geliyor. 
     Vatikan'da Papa'nın ölümü durumunda neler yapılacağı tüm ayrıntılarıyla belirlendi. Papa'nın, bir gün konuşamayacak duruma gelmesi ya da akli melekelerini yitirmesi ve modern tıp sayesinde buna rağmen uzun süre yaşaması durumunda ne olacağı ise bilinmiyor. 
     Katolik Kilisesi'nde hiçbir kişi veya kurulun Papa'yı görevden alma yetkisi bulunmuyor. Katolik Kilise'nin anayasası konumundaki Kanonik Hukuk, Papa'ya görevden feragat etme hakkını tanıyor. Ancak görevini yapamaz duruma gelse de bu konuda feragata yanaşmayan bir Papa karşısında neler yapılabileceğine ilişkin herhangi bir yasal düzenlemeye de yer vermiyor. 
     
     İSTİFA MEKTUBU HAZIR 

     Arjantinli kardinallerden Jorge Maria Mejia, İspanya'da La Nacion gazetesine verdiği özel demeçte, Papa'nın istifa mektubunu hazırlamış olabileceğini ileri sürdü. 
     Kardinal Mejia, konuşma melekesini yitirmiş bir kişinin din adamlığı veya papalık gibi bir görev icra edemeyeceği görüşünde. Kardinal Mejia, Papa II. Jean Paul'ün bu sorunun bilincinde olduğunu iddia ederek, ''Bence, Papa uzun süredir bu türden bir sorun yaşanabileceğinin farkında. Dolayısıyla gerektiğinde kullanılmak üzere, görevden feragat ettiğini beyan eden bir mektubu hazırlamış vaziyette olduğunu düşünüyorum'' ifadesini kullandı. 
     Vatikan Kütüphanesi'nden sorumlu olan ve Papa'nın yakın dostu olarak tanımlanan Kardinal Mejia, konuya ilişkin tahmin ve iddiasını II. Jean Paul'ün seleflerinden VI. Paul'ün yaptığı bir eylemden hareketle dile getiriyor. 1978'de vefat eden Papa VI. Paul, rahatsız olduğu dönemde istifa mektubunu hazırda bekletmiş, ancak yine de görevden feragat yoluna başvurmamıştı. 
     
     HUKUKİ BOŞLUK TARTIŞTIRIYOR 

     Arjantinli Kardinal Mejia'nın açıklamaları, kardinaller arasında Papa'nın gerektiğinde görevi bırakması şeklindeki görüşün yaygınlaşmaya başladığının göstergesi olarak yorumlanıyor. Ancak Papa'yı hukuken buna zorlamanın mümkün olmadığı da biliniyor. 
     İtalyan kardinallerden Esilio Tonini'ye göre, Papa istifa etmemeli. Çünkü Papaların istifa etmeleri mümkün değil. 
     Kardinal Bernardin Gattin de, papaların ''hayat boyu'' görevde kalmak üzere seçildiklerine dikkati çekerek, ''Papaların, emeklilikleri söz konusu olamaz, zira hayat boyu hizmet için seçilmişlerdir'' diye konuştu. 
     Kardinal Francesco Pompedda ise Papa'nın konuşma melekesini yitirmesinin de göreve engel teşkil etmeyeceğini belirterek, ''Papa'nın düşüncesini nasıl olursa olsun ifade edebilmesi yeterlidir'' dedi. 

     
</TEXT>
</DOC>
