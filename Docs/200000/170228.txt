<DOC>
<DOCNO> 170228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko31.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Kur sıkıntısı faizlerin düşmesiyle bitecek... 
</HEADLINE>
<TEXT>

     Devlet Bakanı Kürşad Tüzmen, ihracatçıların kur sıkıntısının faizlerin düşmesiyle birlikte kaybolacağını belirtti. 
     Tüzmen, İzmir gezisi sırasında Vali Yusuf Ziya Göksu'yu ziyaret etti. 
     Ege İhracatçı Birlikleri'nde Birlik başkanlarıyla bir toplantı da yapan Bakan Tüzmen, ihracatçıların kur eleştirilerini yanıtladı. Kendisinin bu sıkıntıyı önceden görüp söylediğini, ancak arkasına baktığında kimseyi göremediğini belirten Kürşad Tüzmen, faizlerin aşağıya inmesiyle kısa bir zamanda kurun dengeleneceğini kaydetti. 
     Şu an ihracatta tek sorunun ''girdi maliyetlerinin dünya fiyatlarının üstünde seyretmesi'' olduğunu ifade eden Tüzmen, ''Bu fiyatları size verebilsek, kuru kimse konuşmaz bile. Ancak faiz indikçe, kura denge gelecek. Tabi bu arada dereye su girene kadar, kurbağanın gözünün patlamaması gerek. Bunun için çalışıyoruz'' diye konuştu. 
     
     TALEPTE SIKINTI YOK 
     Tüzmen, geçmişte ''talep bulamama'' sıkıntılarıyla karşılaşılan ihracatta bu sorunların artık aşıldığını ifade ederek, ''Bu bizim iç sorunumuz. Şimdi mutfağı düzenleyeceğiz. Müşteri hazır, çatal kaşık elde hazır bekliyorlar. Talepte, firma yapılarında sıkıntı yok. Arzda sıkıntı var. Bu geçici bir sıkıntı, aşacağız'' dedi. 
     Bakan Tüzmen, kur sıkıntısı nedeniyle tekstil ve konfeksiyonda 2-2.5 milyar dolarlık ihracat kaybı olduğunu ve Sars hastalığından dolayı Türkiye'ye dönen pazarı da ''ıskaladıklarını'' söyledi. 
     Toplantıda konuşan Ege Tekstil ve Konfeksiyon İhracatçıları Birliği Başkanı Jak Eskinazi ise kurda yaşanan sıkıntılar nedeniyle firmaların ''çok zor durumda'' olduğunu öne sürdü. 
     Bakan Tüzmen, daha sonra Aliağa İlçesi'ne geçerek, PETKİM tesislerini gezdi ve Genel Müdür Sedat Ertunç'tan bilgi aldı. Tüzmen, bir mağazanın açılışını da yaptı. 
     Yapımı 10 yıldır süren Aliağa Devlet Hastanesi inşaatını da gezen Tüzmen, inşaatın bitirilmesi için gereken ödeneğin sağlanması konusunda Sağlık Bakanı Recep Akdağ ile hemen görüşeceğini bildirdi. 
     
</TEXT>
</DOC>
