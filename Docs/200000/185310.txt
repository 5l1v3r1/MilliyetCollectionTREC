<DOC>
<DOCNO> 185310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko08.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans oyunlarına ilgi göstermiyoruz... 
</HEADLINE>
<TEXT>

     Türkiye, şans oyunlarında kişi başına oyun harcamasında, 58 ülke arasında 41'inci sırada bulunuyor. 
     Milli Piyango İdaresi yetkililerinden alınan bilgiye göre, şans oyunlarına en fazla para Cebelitarık'ta yatırılıyor. 
     Bu yılın 6 ayında şans oyunlarına yatırılan para baz alınarak yapılan değerlendirme, 30 bin nüfuslu bu ülkede kişi başına 122.06 dolar şans oyunu oynandığını ortaya koyuyor. 
     Norveç 97.39 dolar ile ikinci sırada yer alırken, Finlandiya 92.37, Güney Kıbrıs 85.99, İrlanda 79.42, İspanya da 78.78 dolar ile Cebelitarık ve Norveç'i takip ediyor. 
     Almanların ilk 6 ayda şans oyunlarına yatırdığı para kişi başına 49.24 dolar, Yunanlıların 27.19 dolar, Macarların 11.62 dolar olarak belirlenirken, bu rakam Türkler için 3.69 dolar olarak hesaplanıyor. Böylece Türkiye, 58 ülke arasında 41'inci sırada yer alıyor. 
     58 ülke içinde şans oyunlarına en az harcama yapanlar Kazaklar, Etiyopyalılar ve Hintliler olarak sıralanıyor. 
     
     EN YÜKSEK CİRO ABD'DE 
     2003 yılının ilk 6 ayında şans oyunlarına yatan para ABD'de 6 milyar 223 milyon 61.4 bin dolar olarak tespit edildi. Satış hacmi bakımından bu ülkeyi 4 milyar 340 milyon 6.5 bin dolar ile Fransa izledi. 6 aylık satış hasılatı Almanya'da 3 milyar 761 milyon 189.4 bin dolar, Japonya'da 3 milyar 752 milyon 750.9 bin dolar, İngiltere'de 3 milyar 684 milyon 723.7 bin dolar, İspanya'da da 3 milyar 670 milyon 879.3 bin dolar oldu. 
     Güney Kore 1 milyar 845 milyon 809.9 bin dolar, Kanada 1 milyar 337 milyon 363.3 bin dolar, Avustralya 1 milyar 235 milyon 927.7 bin dolar, İtalya 1 milyar milyon 526.3 bin dolar, Çin de 1 milyar 20 milyon 522 bin dolar ile şans oyunlarından yüksek ciro eden ülkeler arasında yer aldı. 
     Aynı dönemde bu rakam ülkemiz için de 258 milyon 634.7 bin dolar olarak gerçekleşti. 
     
     OYUNLARDA DURUM 
     Söz konusu veriler, yılın ilk 6 ayında dünya genelinde kişi başına sayısal oyun satışında en yüksek rakama Norveç'te ulaşıldığını da ortaya koydu. Bu ülkede kişi başına sayısal lotoya 85 dolar dolayında bir harcama yapılırken, bu ülkeyi sırasıyla Finlandiya, Malta, Danimarka, İrlanda ve İngiltere takip etti. Türkiye, bu gruptaki 52 ülke arasında 38'inci sırada yer aldı. Kişi başına piyango satışlarında ise ülkemiz, 25 ülke arasında 21'inci sırada bulunurken, bu grupta da Cebelitarık ilk sırayı işgal etti. Bu ülkeyi İspanya, Avusturya, Kosta Rika, Japonya ve Almanya izledi. 
     Ocak-Haziran dönemindeki satışlar, kazı kazan tipi oyunlara ise en fazla Güney Kıbrıs ve Fransızların ilgi gösterdiği sonucunu verdi. Kişi başına 48.3 ve 33 dolarlık kazı kazan oynanan bu grubun altında Kanada, Lüksemburg, İsviçre, ABD, İsveç, İrlanda ve İsrail sıralandı. Türkiye, bu gruptaki 48 ülke arasında da kişi başına 0.36 dolarlık satış ile 31'inci sırada yer aldı. 
     
     POTANSİYELİN YÜZDE 20'Sİ KULLANILIYOR 
     Bu arada yapılan araştırmalara göre, şans oyunları alanında Türkiye'de mevcut potansiyelin sadece yüzde 20'lik bölümü kullanılabiliyor. 
     Halen Koç, Sabancı, Doğuş, Çukurova ve Doğan Holding gibi pek çok büyük kuruluşun Milli Piyangonun özelleştirilmesiyle ilgilendiği günümüzde, bu kuruluşun özel sektörün işletmesine verilmesiyle birlikte satış hasılatının çok daha üst noktalara çıkabileceği vurgulanıyor. 
     
</TEXT>
</DOC>
