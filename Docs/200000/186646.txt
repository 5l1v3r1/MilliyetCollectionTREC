<DOC>
<DOCNO> 186646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur12.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde yenen tavuklu pilav 71 kişiyi zehirledi... 
</HEADLINE>
<TEXT>

     Kütahya'nın Emet İlçesi'ne bağlı Küreci Köyü'nde, bir düğünde yedikleri tavuklu pilavdan zehirlenen 71 kişi, çeşitli hastanelerde tedavi altına alındı. 
     Küreci Köyü'nde oturan Ahmet Şenkal, kızının düğününde misafirlerine, bakır bir kazanda pişirdiği tavuklu pilav ikram etti. Pilavdan yiyen konuklarda, gece, mide bulantısı ve kusma şikayetleri görüldü. 
     Durumun, jandarmaya bildirilmesi üzerine köye gelen ekipler, zehirlenen 71 kişiyi Emet Devlet Hastanesi'ne kaldırdı. Ayakta tedavi edilen 26 kişi taburcu edilirken, durumları tehlikeli olan 15 kişi Tavşanlı Devlet Hastanesi'ne sevk edildi. 
     Düğün sahibi Ahmet Şenkal'ın ifadesini alan güvenlik güçleri, pilavın pişirildiği bakır kazana da el koydu. Olayla ilgili soruşturmanın sürdürüldüğü bildirildi. 
     
</TEXT>
</DOC>
