<DOC>
<DOCNO> 195278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko24.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Biz sualtıcılar soğukkanlı ve medeni oluruz 
</HEADLINE>
<TEXT>

     Devlet Bakanı Kürşad Tüzmen, TBMM'de dün yaşanan tartışmaları değerlendirirken, ''gayet güzel bir tartışma oldu. Biz sualtıcılar, soğukkanlı ve medeni oluruz. Sualtı sporlarını tüm siyasilere tavsiye ediyorum'' dedi. 
     Devlet Bakanı Kürşad Tüzmen, Sualtı Sporları Federasyonu yöneticilerini kabul ederek bir süre görüştü. Görüşmeye, dalgıç kıyafetiyle gelen ikisi bayan üç sporcu, gazetecilerin ilgi odağı olurken, Bakan Tüzmen, balıkadamdan aldığı yeleği giyerek poz verdi. 
     Daha önce basına ''Bakan Tüzmen'e bir metre boyunda balık hediye edileceği söylenmişken'' Federasyon Başkanı Harun Sevinç, Tüzmen'in de isteği doğrultusunda balığı bir hayır kurumuna verdiklerini söyledi. 
     Bakan Tüzmen, Federasyon'un, son yıllarda yaptığı atak sayesinde bu spora ilgi duyan insan sayısını artırmayı başardığını söyledi. 
     Sualtı sporlarında iki önemli kuraldan ilkinin planlı dalmak, ikincisinin de soğukkanlı hareket etmek olduğunu anlatan Tüzmen, bu özelliklerin siyasilerde de olması gerektiğine işaret ederek, bu sporu tüm siyasilere tavsiye ettiğini söyledi. 
     Türkiye'de herkesin soğukkanlı davranarak sorunların çözümünü düşünmesi gerektiğini ifade eden Tüzmen, ''suya sabuna dokunmak, su gibi aziz olmak istiyor ve sudan çıkmış balığa dönmek istemiyorsanız bu sporu öğrenmelisiniz'' diye konuştu. 
     Sualtı Sporları Federasyonu'nun kıt bir bütçeyle son derece başarılı çalışmalar yaptığını ve dünya çapında balıkadam ve görüntü avcısı yetiştirdiğini kaydeden Tüzmen, Ankara'da da artık olanakların bulunduğunu, denizin bir özgürlük ortamı olduğunu, denizle uğraşanlarda bir olgunluk görüldüğünü anlattı. 
     Kendisinin de tüpsüz 33 metre, tüple 70 metreye kadar dalabildiğini anlatan Tüzmen, ''sualtı- su üstü envanterinin balık adamlara verilmesi halinde doğal müzelerimizi, batıklarımızı daha iyi koruyabiliriz. Aynı zamanda çok önemli turizm geliri elde edebiliriz'' dedi. 
     
     TBMM'DE YAŞANAN TARTIŞMA 
     TBMM'de dün yapılan, Yuvacık Barajı ile ilgili iddiaları Araştırma Komisyonu toplantısında yaşanan tartışmalarla ilgili soruları da yanıtlayan Tüzmen, geçmiş dönemlerde mecliste yaşanan kavgaları hatırlatarak, şunları söyledi 
     ''Ben soğukkanlı davranmaya ve tartışmayı büyütmemeye çalıştım. Gayet güzel bir tartışma oldu. Sayın başkan da güzel idare etti toplantıyı. Biz sualtıcılar olarak meselelere soğukkanlı, medeni yaklaşırız.'' TBMM Genel Kurulu'nda dün Yuvacık Barajı Araştırma Komisyonu'nun raporu üzerine yapılan görüşmelerde zaman zaman sert tartışmalar yaşanmıştı. 
     Devlet Bakanı Tüzmen'in konuşması sırasında CHP sıralarından, ''doğru konuş'' şeklinde söz atılmış, Tüzmen'in, ''ben her türlü konuşmayı bilirim. Burada da konuşurum dışarıda da konuşurum. Siz konuşmak istiyorsanız gelin burada konuşun. Burada konuşamıyorsanız gelin dışarıda da konuşuruz, bire bir konuşuruz'' sözleri üzerine CHP İzmir Milletvekili Enver Öktem, ''sayın bakan bizi düelloya davet ediyor'' diye bağırarak tepki göstermişti. 
     Devlet Bakanı Tüzmen, gazetecilerin, ''Dışarı çıksaydınız ne yapacaktınız '' şeklindeki sorusuna da ''onu o zaman düşünürüz'' yanıtını verdi. 
     Bu arada, Bakan Tüzmen'in federasyon üyesi bir sporcu olduğuna işaret eden Sualtı Sporları Federasyonu Başkanı Harun Sevinç, bakan Tüzmen'e federasyonca hazırlanan balık adam rozeti, anahtarlık, kolye ve kupa hediye etti. 
     Federasyon Başkanı Sevinç, kendilerinden, turizmle alakaları olmadığı halde Türsab belgesi istendiğini belirterek, sorunun çözümünde bakan Tüzmen'den yardım istedi. 
     
</TEXT>
</DOC>
