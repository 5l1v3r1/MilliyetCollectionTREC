<DOC>
<DOCNO> 165498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/siyaset/siy04.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT alanlarında yapılaşmaya sınır 
</HEADLINE>
<TEXT>

     TBMM Plan ve Bütçe Komisyonu hazine arazilerinin satışını kolaylaştıran tasarıyı değiştirerek kabul etti. Hazine mallarını kiralayanlara ödeyemedikleri borçları için ödeme kolaylığı getirilirken, 1. derece SİT alanlarında yüzde 6 yapılaşma izni yüzde 3'e indirildi. Özel kanunlardaki hükümlerlerle uluslararası sözleşmelerle korunan alanlar kapsam dışında kalacak. 
     
     Yabancılara yasak kalkıyor 
     Yapılaşma izni de 10 bin metrekarenin üzeri için geçerli olacak. Bakanlar Kurulu kararıyla satış kapsamına alınan Hazine'ye ait taşınmazlardan tahsisli olanların tahsisi kalkmış sayılacak ve bu taşınmazların satışı öncelikle yapılacak. Hazineye ait taşınmaz malların satış bedeli taksitle de ödenebilecek. Bu durumda satış bedelinin en az dörtte biri peşin, kalanı en fazla 2 yılda ve taksitlerle kanuni faizi ile birlikte ödenecek. Yabancılara satış yasağı kalkacak ancak 30 hektardan fazla taşınmaz mal edinilebilmeleri Bakanlar Kurulu'nun iznine tabi olacak. 
     

</TEXT>
</DOC>
