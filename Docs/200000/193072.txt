<DOC>
<DOCNO> 193072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo09.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Cansun, Ersun Yanal'ın gözüne bakıyor... 
</HEADLINE>
<TEXT>

     Gençlerbirliği'nin sezon başında Ali Koç'un transferine karşılık Beşiktaş'tan takas yoluyla aldığı genç futbolcu Ali Cansun, sabırla kadroya girmeyi bekliyor. 
     Ali Cansun, Beşiktaş gibi bir takımda 5 maçta forma giydiğini ve 4 gol attığını belirterek, şunları söyledi 
     ''Beşiktaş gibi büyük bir camiada forma şansı buldum. Üstelik oynadığım 5 maçta 4 gol attım. Oysa Gençlerbirliği'ne transfer olurken çok büyük umutlarla alındım. Hocam da benden övgüyle söz edip antrenmanlardaki performansımdan çok memnun olduğu halde, takımda henüz daha kadroya niye giremediğimi anlamış değilim. Ancak burası büyük bir takım, kadro da geniş. Sabırla ve istikrarla kadroya girmeyi bekliyorum. Çalışmalarımı da bu doğrultuda yılmadan sürdürüyorum.'' 
     
     HEDEF BEŞİKTAŞ ORADAN DA İNGİLTERE 
     Genç yetenek, öncelikli hedefinin Gençlerbirliği'nde oynama şansını yakalamak olduğunu ifade ederek, konuşmasını şöyle tamamladı 
     ''Daha sonra yeniden Beşiktaş formasını giymek istiyorum. Orada kendimi kanıtladıktan sonra da hedefim İngiltere'de bir takımda oynamak. Çünkü İngiliz futbolu benim stilime çok uygun ve son yıllarda tüm dünyada futbolda ilgi odağı olan bir lig. Tabii ki tüm bunları gerçekleştirmek için önce Gençlerbirliği'nde formayı kapmam lazım. Çalışmalarımı bu doğrultuda sürdürüyorum. Biliyorum ki bir gün bu hedefime ulaşacağım.'' 
     
</TEXT>
</DOC>
