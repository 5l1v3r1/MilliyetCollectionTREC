<DOC>
<DOCNO> 177471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo06.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor taraftarına ''soğukkanlı olun'' çağrısı... 
</HEADLINE>
<TEXT>

     Konyasporlu taraftarlar, pazar günü Diyarbakırspor'la Konya'da oynanacak maçta gerginlik yaşanmamasını istiyor. 
     Nalçacılar Taraftar Derneği Başkanı İsmail Altınışık, Konyaspor ile Diyarbakırspor arasında geçen yıllarda yaşanan bazı tatsız olayların, iki takım seyircisini de üzdüğünü söyledi. Zorlu Galatasaray ve Fenerbahçe maçları öncesinde, Diyarbakırspor'la pazar günü yapılacak maçta taraftarlara çok büyük görev düştüğünü belirten Altınışık, ''Kendi sahamızda zorlu maçlara çıkacağımız bu dönem öncesinde kritik Diyarbakırspor maçında Konyaspor'un saha kapatma cezası alması, çok kötü sonuçlar doğurur'' dedi. 
     Yeşil-beyazlı taraftarlardan soğukkanlı olmalarını, muhtemel tahriklere kapılmamalarını ve centilmen davranmalarını isteyen Altınışık, şunları söyledi 
     ''Bizim amacımız Diyarbakırspor'dan 3 puan alarak, kazasız bir şekilde yolumuza devam etmek. İki takımın taraftarları arasında bir gerginlik çıkmasını istemiyoruz. Dün Konya Emniyet Müdürlüğü'nde de tüm taraftar gruplarının temsilcilerinin katıldığı bir toplantı yapıldı. Taraftarın maçta taşkınlık yapmaması için bizden telkinde bulunmamız istendi. Biz de tüm yeşil-beyazlı renklere gönül verenlerden, maç boyunca kesinlikle kötü tezahürat yapmamalarını istiyoruz.'' Altınışık, Diyarbakırspor maçının dostça bir havada başlaması için bir dönem Konyaspor formasını giyen rakip takım oyuncusu Serdar'a çiçek vereceklerini belirterek, ''Ayrıca, üzerinde Konyaspor büyüktür, küfür etmez yazılı iki pankart yaptırdık. Bu pankartlardan birini stat girişine asacağız. Diğerini ise maç öncesi saha içinde gezdireceğiz'' diye konuştu. 
     
     DİYARBAKIR'DAN KONYASPOR'A ZEYTİN DALI... 

     Diyarbakırspor'dan Konyaspor'a zeytin dalı.. 
     Diyarbakırspor, 24 Ağustos Pazar günü deplasmanda yapacağı Konyaspor maçının hazırlıklarını sürdürüyor. 
     Kulüp futbol şubesi sorumlusu Ahmet Göksu, takımının geçen hafta aldığı Gençlerbirliği galibiyetinin moraliyle Konyaspor deplasmanına gideceğini ifade ederek, takımın bu akşam Seyrantepe Spor Tesisleri'nde yapacağı çalışmayla Diyarbakır'daki hazırlığını tamamlayacağını söyledi. 
     Kafilenin bu gece uçakla İstanbul aktarmalı olarak Konya'ya geçeceğini ifade eden Göksu, ''Takım yarın Konya'da yapacağı son antrenmanın ardından maç saatini bekleyecek. Konyaspor ile geçmişte oynadığımız bazı maçlarda istenmeyen olaylar yaşanmıştı. Bu nedenle bu maçta skordan çok centilmenliği önemsiyoruz. Umarız, maç dostluk çerçevesi içerisinde tamamlanır'' dedi. 
     Göksu, Gençlerbirliği galibiyeti nedeniyle futbolculara 2'şer milyar lira prim ödendiğini kaydederek, milli maç için ülkesine giden Goran'ın kafileye yarın Konya'da katılacağını sözlerine ekledi. 
     Diyarbakırspor'da, sakatlığı süren Ahmet Şahin'in ile kart cezalısı Kais, maçta forma giyemeyecek. Tedavisi süren Tayfun'un durumu ise maç saatinde belli olacak. 
     
</TEXT>
</DOC>
