<DOC>
<DOCNO> 193629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/eko05.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'tan TPAO'ya 200 milyon dolarlık kredi 
</HEADLINE>
<TEXT>

   Kredi, Azeri - Çıralı - Güneşli petrol havzasının kapasite artırım yatırımlarında kullanılacak 
      EKONOMİ SERVİSİ 
   
   Türkiye Petrolleri Anonim Ortaklığı TPAO Yönetim Kurulu Başkanı ve Genel Müdürü Osman Saim Dinç, 2004 yılının Türkiye içindeki petrol ve gaz yatırımları açısından çok büyük bir dönüm noktası olacağını söyledi. 
   Akbank'ın TPAO'ya sağladığı, 4.5 yıl vadeli 200 milyon dolarlık kredinin anlaşması dün İstanbul'da imzalandı. Saim Dinç, kredi imza törenindeki konuşmasında Azerbaycan'da TPAO'nun 5 büyük projede ortaklığı bulunduğunu bildirdi. 
   
   En önemli petrol havzası 
   Kredinin kullanılacağı Azeri - Çıralı - Güneşli petrol havzasının Bakü - Tiflis - Ceyhan Boru Hattı'nın en önemli petrol üretim havzası olduğuna işaret eden Dinç, projenin tamamlanmasıyla 2008'de tam kapasiteyle çalışıldığında günde 1 milyon varil petrolün Ceyhan'a ineceğini kaydetti. TPAO'nun Hazar Bölgesi'nde iştirak ettiği Şahdeniz ve Alov projelerine değinen Dinç, TPAO'nun 2004'te Azerbaycan'daki projeler için 500 milyon dolarlık ödeme yapacağını bildirdi. 
   
   'Kredi stoğumuz 5 milyar dolar'    Akbank Genel Müdürü Zafer Kurtul da, Türkiye'de ekonomik koşulların her geçen gün iyiye gittiğini belirterek, enflasyon ve reel faizlerin düşmesine paralel olarak reel sektörün kredi talebinin daha da artacağını söyledi. Kurtul, 9 aylık mali sonuçlara göre Akbank'ın toplam kredilerinin yıl sonuna göre yüzde 28 artarak 5 milyar dolara ulaştığını belirterek, ''Bankamız bugün itibarıyla 1.4 milyar dolar tutarında proje kredisi kullandırmaktadır'' dedi. Kurtul, sorular üzerine, kredinin maliyetinin dış pazara göre rekabetçi olduğunu, 18 aylık çekilme döneminde kullanılacak kredinin 30 ay geri ödemesiz olduğunu, faiz oranı için ise uluslararası piyasalar paralelinde en iyi teklifi verdiklerini bildirdi. 
   
   
</TEXT>
</DOC>
