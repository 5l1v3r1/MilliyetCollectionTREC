<DOC>
<DOCNO> 181241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun34.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'den Irak sonrası için Washington'a uyarılar... 
</HEADLINE>
<TEXT>

     Amerikan Merkezi Haberalma Teşkilatı CIA ve diğer Amerikan istihbarat servislerinin, Irak savaşından önce, bu ülkede savaş sonrası meydana gelebilecek tehlikeler konusunda Washington'u uyardığı bildirildi. 
     Amerikan yönetimi ve Kongre'den adlarını açıklamayan yetkililer, Washington Post'a yaptıkları açıklamada, CIA ve diğer Amerikan istihbarat servislerinin Irak'ta savaş sonrası durumun savaş dönemine göre daha zorlu olacağı ve Amerikan güçlerinin güçlü bir direnişle karşı karşıya geleceği uyarısında bulunduğunu belirtti. 
     CIA, Pentagon ve Dışişleri Bakanlığı istihbarat servislerinin Irak'ta savaş sonrası senaryolarının, Pentagon'daki üst düzey yetkililerin savaş öncesi açıklamalarına göre daha kötümser olduğunu kaydeden yetkililer, ''yazılan bu raporların okunup okunmadığını bilmediklerini'' söyledi. 
     Raporlarda savaş sonrası dönemde dile getirilen tehlikelere örnek olarak, Iraklıların ''çeşitli engellemelere, direnişe ve silahlı muhalefete girişme'' olasılıklarının vurgulandığı ve ayrıca devrik Irak lideri Saddam Hüseyin'e bağlı cumhuriyet muhafızları ve Baas partisi üyelerinin, rejimin devrilmesi halinde direnişlerini sürdürmeleri yönünde talimat aldıkları açıklandı. 
     Irak'ta ABD komutasındaki uluslararası koalisyonda, 130 bini Amerikalı olmak üzere yaklaşık 156 bin 700 asker bulunuyor. 
     
</TEXT>
</DOC>
