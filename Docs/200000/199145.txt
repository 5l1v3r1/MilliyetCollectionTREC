<DOC>
<DOCNO> 199145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun05.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara, tsunamiyi 2 bin yıl önce yaşadı 
</HEADLINE>
<TEXT>

   Bilim adamları, Yalova kıyısında yaptıkları incelemeyle 2 bin 780 yıl önce bölgede tsunaminin gerçekleştiğini ispatladı. Olası depremin birçok fabrikayı sular altında bırakmasından korkuluyor 
      ÖNAY YILMAZ İstanbul 
   
   Bilim adamlarının bulgularına göre, Marmara Denizi'ndeki Çınarcık Çukurluğu'nda meydana gelecek olası depremin yol açacağı tsunami, Yalova kıyısında bulunan, başta AKSA olmak üzere, birçok fabrikayı sular altına bırakacak. AKSA fabrikasının arkasında, denizden yaklaşık 1.5 kilometre uzaklıkta karada incelemede bulunan bilim adamları, 2 bin 780 yıl önce meydana gelen tsunaminin izlerine rastladı. Tsunaminin MÖ 780 yılında gerçekleştiğinin anlaşıldığını belirten İTÜ Avrasya Yer Bilimleri Enstitüsü Müdürü Prof. Dr. Okan Tüysüz ve Doç. Dr. Can Genç, şöyle konuştu 
   
   Dalga boyu 4 metre 
   "Burada 15-20 santim kalınlıkta ince bir tabakaya rastladık. Bu zon koyu gri-siyah, organik gereç bakımından zengin, ince taneli kum, silt ve çamurlarla dolu ve içinde bolca denizel fosiller midye, istiridye parçaları , memeli kemik ve dişleri, bitki, kömür parçaları ve tuğla-kiremit kırıntılarını kapsıyor. Burada 4 metre boyunda dalgaların yol açtığı tsunami gerçekleşmiş." Genç, doğal olayların dışında bir arada bulunması mümkün olmayan bu fosil topluluğunun, denizin karayı ani ve kısa süreli istila etmesiyle geliştiğini anlatarak, şu bilgileri verdi "Tsunami işaretçisi olan bu karışık zon, günümüzdeki sahil çizgisinden 1.5 km. kadar içeriye ulaşmakta. Bu verilerden hareketle yapılan hesaplamalar, tsunami derecesinin 2 ile 4 metre arasında, tsunamiyi geliştiren deprem büyüklüğünün de yaklaşık 6.9 veya daha üstüne karşılık geldiğini göstermekte. " 
   
   Müteahhide deprem cezası lafta kaldı    BİNGÖL depreminin ardından "Müteahhitler cezasız kalmayacak" diyen Adalet Bakanı Cemil Çiçek, 17 Ağustos depremi mağdurlarınca Kocaeli, Sakarya, Yalova ve Eskişehir'de açılan 1460 ceza davasının 1328'inin müteahhitler lehine sonuçlandığını açıkladı. Çiçek'in, AKP İstanbul Milletvekili Gürsoy Erol'un soru önergesine verdiği yanıt, deprem sonrasındaki sözlerinin yargı pratiğine yansımadığını gözler önüne serdi. Çiçek'in verdiği bilgiye göre, Kocaeli'nde müteahhitler hakkında açılan 932 ceza davasından 921'i müteahhitlerin lehine sonuçlanırken, 11 dava ise derdest edildi. Sakarya'da müteahhitler hakkında 418 ceza davası açıldı, bunlardan 394'ü beraatla sonuçlandı. Davalardan üçü kamu binaları müteahhitleri hakkında açılmıştı. Yalova'da açılan 108 ceza davasından sadece 44'ü sonuçlandı. Bu davalardan 12'sinde müteahhitler beraat etti. Eskişehir'de açılan iki ceza davasının ise biri beraatla sonuçlandı. Çiçek, Düzce'de ise 447 ceza davası açıldığını, bu davalarda 473 sanık müteahhit hakkında beraat kararı verildiğini bildirdi. 
   
   Çin'de deprem 11 ölü    ÇİN'in kuzeybatısındaki Sincan Uygur Özerk Bölgesi'nde Richter ölçeğine göre 6.1 büyüklüğünde meydana gelen depremde 700 evin yıkıldığı ve 11 kişinin öldüğü bildirildi. Kazakistan sınırında dün yerel saatle 09.38'de Türkiye saatiyle 03.38 meydana gelen depremde 34 kişi de yaralandı. Ölenlerin Sincan Üretim ve İnşaat Şirketi'de çalışanlar ve aileleri olduğu açıklandı. Şubat ayında meydana gelen 6.8 büyüklüğündeki depremde yaklaşık 300 kişi ölmüştü. 
   
   
   
</TEXT>
</DOC>
