<DOC>
<DOCNO> 177829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticartte yeni hedef Afrika 
</HEADLINE>
<TEXT>

     Devlet Bakanı Kürşad Tüzmen, ihracatta yeni hedef olarak ''Kara Afrika''yı seçtiklerini belirtirken, ''yılın bundan sonraki bölümünde, ihracatçılar ve müteahhitlerimizle birlikte Afrika'da safariye çıkacağız'' dedi. 
     Tüzmen, konuyla ilgili A.A muhabirine yaptığı değerlendirmede, Afrikaya yönelik atılım stratejisi çerçevesinde, yılın ilk yarısında, hedef bazar olarak belirlenen ülkelerle ekonomik işbirliği anlaşmalarını tamamlayarak, ilk karma ekonomik komisyon KEK toplantılarını gerçekleştirdiklerini belirtti. 
     Tüzmen, bundan sonraki aşamada ise bu ülkelerde Türk ihraç ürünleri fuarı açılacağını, buna paralel olarak, bu ülkelere yönelik ticaret heyeti gezileri düzenleneceğini söyledi. 
     Birçok kişinin haritada yerini bulmakta zorlandığı bu ülkelerin ticarette büyük potansiyeli bulunduğuna işaret eden Tüzmen, şöyle konuştu 
     ''Önümüzdeki dönem, Türk ihracatçısı, müteahhidi Afrika pazarlarında safariye çıkıyor. Ben de onlarla birlikte olacağım. Türkiye, dünyada ticaretin daha da serbestleşeceği 2005 sonrasına hazırlanırken, kendi mallarını bu ülkelerde tanıtmak zorunda. Diğer ülkelerin el atamadığı bu ülkelerle çok iyi ticari bağlantılar gerçekleştirmek istiyoruz. Bu ülkelerle ticaret hacmi çok yüksek olmayabilir, ama bir atılım yapılınca, arkası çok çabuk geliyor. Kısa sürede ihracatı 2'ye, 3'e katlamak mümkün.'' Afrikaya açılım programı kapsamında, bu yılın ilk yarısında, Sudan, Etiyopya, Cibuti ve Kamerun ile KEK toplantıları gerçekleştirildiğini hatırlatan, 1-1.5 ay içinde de Senegal ile KEK toplantısı yapılacağını açıklayan Bakan Tüzmen, şöyle devam etti 
     ''Afrika'da çok iyi çalıştık. Mısır, Sudan, Fas, Cezayir, Tunus, Kenya, Uganda, Etiyopya'da çok ciddi çalışmalarımız oldu ve sonuçlarını görüyoruz. Bunların arkası gelecek. Ben, Libya ziyaretinden sonra, hedef olarak belirlediğimiz Afrika ülkelerine gideceğim. Yılın bundan sonraki bölümünde Afrika ülkelerine yönelik yoğn bir program olacak. Bu ülkeleri ihmal etmememiz lazım.'' Afrikaya ticaret kapısını açmak ve girişi kolaşlaştırmak için, Lübnan, Mısır gibi bazı ülkelerle serbest ticaret anlaşması imzalama yönünde görüşmelerin sürdüğünü hatırlatan Tüzmen, Lübnan ile anlaşmanın yakın zamanda sonuçlanmasını beklediklerini söyledi. 
     Afrika ülkelerinde alım gücünün yüksek olmadığını, ancak sanayi gelişmediği için önemli bir talep bulunduğunu anlatan Bakan Tüzmen, şunları kaydetti 
     ''Alım gücü yüksek değil. Türk ihracatçısı, Almanya, İngiltere başta olmak üzere Avrupa gibi alım gücü yüksek pazarlarda zaten olgunluk sürecine girdi. ABD'ye ihracatta kuyum ihracatı ikinci kalem haline geldi. İhracatçımızın 2005 sonrasına kendini hazırlayabilmesi için alternatif pazarlar bulması gerekir. Bu ülkelerde yapılan çalışmaların karşılığını kısa zamanda almak mümkün. İhracatçımızın, bu ülkelerde kalıcı pazar payına sahip olmasını sağlayacağız. Ürün kalitesi ile kısa sürede bunu sağlayacağımıza inanıyorum. 
     Tüzmen, Afrika pazarının, üretim ölçeği ve malların teknolojik niteliği açısından KOBİ'ler için çok iyi bir ihracat potansiyeli oluşturduğunu da vurguladı. 
     Bu ülkelerin doğal kaynaklar açısından da zengin olduğuna işaret eden Bakan Tüzmen, ticaretin gelişmesi ile sanayicinin de ilk elden ucuz hammadde sağlama imkanı bulabileceğini, bunun da ihracatçının gelişmiş ülkelerdeki rekabet gücünü artıracağını söyledi. 
     
     HEDEF ÜLKELER 
     Dış Ticaret Müsteşarlığı DTM yetkililerinden edindiği bilgiye göre, Afrikaya açılma stratejisi kapsamında, öncelikle hedef pazar olarak belirlenen ülkelerle KEK anlaşmalarının yapılmasına, olanlarla da dönemsel KEK toplantıları yapılarak anlaşmaların işlevsel hale getirilmesine çalışılıyor. 
     İkinci aşamada, bu ülekelerde Türk ihraç ürünleri fuarları düzenlecek ve bakan başkanlğında ticari heyet gezileri düzenlenecek. Aynı ülkelerden, alım heyetleri getirilmesi de programlanıyor. 
     Yetkililer, daha çok çevre ülkelerin de ticaret merkezi durumunda bulunan, nispeten istikrarlı, doğal kaynakları zengin, altyapı yatırımları daha iyi durumda olan ülkelerin hedef olarak seçildiğini belirttiler. 
     Bu kapsamda, bu yıl Sudan, Etiyopya, Cibuti, Kamerun ile KEK toplantıları yapıldı. Senegal ile 1-1.5 ay içinde KEK anlaşması imzalanacak. Tanzanya, Angola üzerinde de çalışılıyor. 
     Cibuti'nin Doğu Afrika pazarına açılmada stratejik önemini bulunduğu belirtiliyor. 
     Devlet İstatistik Enstitüsü'nün verilerine göre, Türkiye'nin dış ticaretinde Afrika'nın payı ise yüzde 5 civarında. Bu yılın Ocak-Haziran Döneminde, Afrika ülkelerine yapılan ihracat, geçen yılın aynı dönemine göre yüzde 29.6 oranında artarak, 1 milyar 69 milyon dolara ulaştı. Afrika'dan ithalat da aynı dönemde yüzde 29.9 artarak, 1.6 milyar dolar düzeyinde gerçekleşti. 
     
</TEXT>
</DOC>
