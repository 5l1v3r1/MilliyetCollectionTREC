<DOC>
<DOCNO> 168713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun20.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf, Abu Dabi'de ortaya çıktı... 
</HEADLINE>
<TEXT>

     Irak savaşı sırasındaki açıklamalarından dolayı ''Komik Ali'' lakabı takılan eski Irak Enformasyon Bakanı Muhammed Said Essahaf, Birleşik Arap Emirlikleri'nin başkenti Abu Dabi'de ortaya çıktı. 
     Başkent havaalanına inerken görüntülenen Essahaf, Abu Dabi televizyonuna yaptığı açıklamada, ''Irak'tan ayrılırken bir daha geri dönemeyeceğimi düşündüğüm Bağdat'a bir gün yeniden dönmek için dua ediyorum'' dedi. 
     ''Arap ülkeleri bizim ulusumuz'' diyen Essahaf, herkesin anılarıyla beraber, her zaman anavatanına geri dönmeyi arzuladığını kaydetti. 
     Televizyonun, Essahaf'la yaptığı röportajı bugün gece saatlerinde yayımlaması bekleniyor. 
     ABD'nin ''en çok arananlar listesi''nde ismi bulunmayan Essahaf, Bağdat'ta ABD askerlerine teslim olduktan sonra geçen ay serbest bırakılmıştı. 
     
</TEXT>
</DOC>
