<DOC>
<DOCNO> 163321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko04.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 sınavını geç, 2 kat fazla ekonomik yardım al... 
</HEADLINE>
<TEXT>

     Avrupa Birliği AB Komisyonu Ekonomik ve Mali İşler Bölümü'nün çok taraflı kurumlar yetkilisi Didier Bouteiller, Türkiye'nin AB'ye tam üyeliğini değerlendirirken, ''2004 Aralık ayı, Türkiye'nin AB üyeliği açısından çok kritik bir tarih. Türkiye'nin öncelikle, bu tarihe hazırlanması ve bu sınavı geçmesi gerekir'' dedi. 
     Didier Bouteiller, Türkiye'nin AB'ye tam üyelik konusundaki soruları yanıtladı. 
     ''Reformlarda çok önemli ilerlemeler var ama kesinlikle bu ivmenin devam ettirilmesi gerekiyor'' diyen Bouteiller, bu gelişmelerin çok olumlu karşılandığını kaydetti. 
     Türkiye'nin, Kopenhag siyasi kriterlerini yerine getirip getirmediğinin, Aralık 2004'te belli olacağını belirten Bouteiller, AB ile 2004 Aralık ayında müzakerelerin başlangıç tarihinin saptanacağını ve bu tarihin, Türkiye'nin AB üyeliği açısından bir çeşit kaderini belirleyeceğini hatırlattı. 
     Bouteiller, ''Türkiye'nin reformları bu şekilde sürdürmesi ve siyasi koşulları yerine getirmesi halinde tam üyelik müzakerelerinin 2005 yılının başlarında başlayabileceğini tahmin ediyoruz. Ama teknik hazırlık sürecinin uzun olduğunu da belirtmek isterim'' dedi. 
     Bouteiller, Türkiye'nin AB üyeliği konusundaki kararlılığını teyit etmek amacıyla, somut ve ayrıntılı tedbirlerin kesin takvime bağlanmasının da müzakerelerin başlaması açısından önemli olduğunu vurguladı. 
     
     MALİ YARDIMDAKİ ARTIŞ... 
     Türkiye'ye, gereken mali yardımın yapılacağını belirten Didier Bouteiller, 2004-2006 döneminde, Birliğin, Türkiye'ye mali yardımının iki-üç kat artacağını da işaret etti. 
     Türkiye'nin ekonomik, sosyal ve coğrafi açısından önemli bir ülke olduğunu belirten Bouteiller, ''Türkiye, eğer AB üyesi olursa, nüfus açısından Birliğin en büyük ülkesi haline gelecek'' dedi. 
     
</TEXT>
</DOC>
