<DOC>
<DOCNO> 184551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko06.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan döviz piyasasına müdahale... 
</HEADLINE>
<TEXT>

     Merkez Bankası, döviz piyasasında son günlerde gözlemlenen aşırı oynaklığı engellemek amacıyla, bugün döviz piyasasına doğrudan alım yönünde müdahale etti. 
     Merkez Bankası'ndan yapılan açıklamada, diğer doğrudan alım ya da satım müdahalelerinde olduğu gibi bu müdahalenin de döviz kuru seviyesinden duyulan bir rahatsızlığı ifade etmediği belirtilerek, şöyle denildi 
     ''Nitekim, Merkez Bankası tarafından değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın Merkez Bankası'nca yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceği kamuoyuna açıklanmıştır.'' 

     
</TEXT>
</DOC>
