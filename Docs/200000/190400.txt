<DOC>
<DOCNO> 190400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun40.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS aşısını kendi üzerinde deneyecek 
</HEADLINE>
<TEXT>

     Almanya'nın önde gelen araştırma enstitülerinden Robert-Koch Enstitüsü'nün Başkanı Reinhard Kurth, AIDS hastalığına karşı geliştirdiği aşıyı kendi üzerinde deneyecek. 
     Kurth, Bild gazetesine yaptığı açıklamada, aşının kobaylarda olumlu sonuçlarla denendiğini, maymunlarda da denendikten sonra 6 ay içinde aşıyı kendi üzerinde deneyeceğini söyledi. 
     Bir aşının hastanelerde kullanılmadan önce gönüllüler üzerinde denenmesi gerektiğini belirten Kurth, ''Kendi üzerimde denemediğim bir şeyi, diğer insanlarda denemeyi uygun görmüyorum'' dedi. 
     Denemek istediği aşının alerjik şok tehlikesi bulunduğunu, ancak bundan korkmadığını kaydeden Kurth, ''Yanımda bir adrenalin iğnesi olduktan sonra endişem yok'' diye konuştu. 
     Kurth, 1981'de de Hepatit B aşısını kendi üzerinde denemişti. 
     
</TEXT>
</DOC>
