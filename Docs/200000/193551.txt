<DOC>
<DOCNO> 193551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo12.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 8 sayı attı, San Antonio Spurs galip 
</HEADLINE>
<TEXT>

     ABD Profesyonel Basketbol Ligi'nde NBA ilk hafta mücadelesine, bu sabaha karşı yapılan 4 maçla devam edildi. 
     Geçen sezonun şampiyonu San Antonio Spurs, sahasında Miami Heat'i 80-73 yenerek, 5. maçında 3. galibiyetini elde etti. 
     Karşılaşmada Spurs'da oyuna sonradan girerek 23 dakika sahada kalan Hidayet Türkoğlu, 8 sayı, 6 ribaunt ve 1 blokluk performans gösterdi. Türkoğlu, 2 sayılık atışlarda 7'de 3, 3 sayılık atışlarda 2'de 0 ve serbest atışlarda da 2'de 2'lik isabet tutturdu. 
     Sakatlıkları süren yıldız oyuncuları Tim Duncan ve Tony Parker ile 1 maç cezası bulunan antrenör Greg Popovich'den yoksun sahaya çıkan evsahibi ekipte, Arjantinli oyun kurucu Emanuel Ginobili, 15 sayı, 8 ribaunt ve 5 asist, Malik Rose, 14 sayı ve 11 ribaunt, Sloven pivot Radoslav Nesteroviç de 14 sayı ve 9 ribauntla galibiyette başrolü oynadı. 
     Konuk ekipte ise Eddie Jones, 26 sayı, 4 ribaunt ve 4 top çalma, Lamar Odom, 14 sayı ve 12 ribaunt, John Wallace da 10 sayıyla oynamalarına karşın yenilgiye engel olamadı. 
     Ligin yenilgisiz 2 ekibinden biri olan ve Pasifik Grubu'nda liderliğini sürdüren Los Angeles Lakers, deplasmanda Milwaukee Bucks'a 113-107'lik skorla üstünlük sağladı ve 4. maçından da galibiyetle ayrılmayı başardı. 
     Karşılaşmada konuk ekibin yıldız oyuncularından Kobe Bryant, 31 sayı, 7 ribaunt ve 8 asist, Shaquille O'Neal da 23 sayı, 14 ribaunt ve 4 blokla oynayıp takımlarını galibiyete taşırlarken, yeni transferlerden Gary Payton, 19 sayı ve 5 asist, ''postacı'' lakaplı forvet Karl Malone da 11 sayı, 11 ribaunt ve 5 asistle bu 2 oyuncuya eşlik etti. 
     Evsahibi ekipte ise Michael Redd'in 36 sayı ve 8 ribauntluk başarılı performansı yenilgiyi önleyemezken, Tim Thomas, 16 sayı ve 11 ribaunt, Desmond Mason da 13 sayı ve 5 ribauntla oynadı. 
     Diğer maçta Houston Rockets, deplasmanda New Jersey Nets'i 86-75 yenerken, Indiana Pacers'ın, sahasında Denver Nuggets'ı 71-60 yendiği maçta atılan toplam 131 sayı, lig tarihinde bir maçta kaydedilen en düşük 9. toplam skor olarak kayıtlara geçti. 
     Lige, yarın sabaha karşı yapılacak 10 maçla devam edilecek. 
     
</TEXT>
</DOC>
