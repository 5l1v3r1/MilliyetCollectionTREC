<DOC>
<DOCNO> 156910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo33.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mavi Kupa' Marmara Üniversitesi'nin... 
</HEADLINE>
<TEXT>

     Mavi Jeans'in düzenlediği ''Mavi Kupa'' Üniversitelerarası Basketbol Şenliği, Marmara Üniversitesi'nin birinciliğiyle İstanbul'da sona erdi. 
     18 üniversitenin mücadele ettiği ve 9 gün süren şenlikte basketbolseverler heyecanlı maçlar izleme fırsatı buldu. 
     Şenliğin son gününde İTÜ Ayazağa Spor Salonu'nda yapılan final maçında İstanbul Bilgi Üniversitesi'ni 71- yenen Marmara Üniversitesi, birinciliği elde etti. 
     Marmara Üniversitesi sporcuları ve teknik heyeti, kazandıkları kupanın yanısıra eylül ayında İsveç'te düzenlenecek 33. Avrupa Erkekler Basketbol Şampiyonası'nı izleme hakkını da elde etti. 
     İstanbul Bilgi Üniversitesi'nin ikinci olduğu şenlikte, Fatih Üniversitesi'ni 75-73 yenen Mimar Sinan Üniversitesi de üçüncü sırada yer aldı. 
     Final maçını Basketbol Federasyonu Başkanı Turgay Demirel de izlerken, aralarında Doğan Hakyemez, Hasan Arat, Battal Durusel, Fehmi Sadıkoğlu, Necati Güler, Nuri Tan, Zeki Tosun ve Mehmet Baturalp gibi isimlerin de bulunduğu veteranlar maçı yapıldı. Bu maçta İTÜ ile Mavi Kupa Karması 29-29 berabere kaldı. 
     Şenlikte Mimar Sinan Üniversitesi'nden Tufan Aktulgalı ''Sayı Kralı'', Fatih Üniversitesi'nden Levent Altan ''Ribaunt Kralı'', Bahçeşehir Üniversitesi'nden Cihan Göncü ise ''Smaç Şampiyonu'' oldu. 
     Bu arada final maçı boyunca salonda çeşitli dans gösterileri ve şovlar yapılırken, Mavi Jeans'in organize ettiği yarışlarda birinci olanlar da hediye kazandı. 
     
</TEXT>
</DOC>
