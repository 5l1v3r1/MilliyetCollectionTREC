<DOC>
<DOCNO> 153767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko42.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemeleri... Bankalarda bugün de kuyruklar oluştu 
</HEADLINE>
<TEXT>

     Ziraat Bankası Merkez Muhasebe Daire Başkanlığı Müdür Yardımcısı Mehmet Tunçbilek, Zorunlu Tasarruf Hesabı anapara ödemelerinin ilk günlerinde bazı sıkıntılar olabileceğini belirterek, ''Bu sıkıntıları görüp yeni önlemler alıyoruz'' dedi. 
     Zorunlu Tasarruf Hesabı anapara ödemelerine dünden itibaren başlanırken, vatandaşlar Ziraat Bankası şubelerinde bugün de uzun kuyruklar oluşturdular. 
     Özellikle ödemeler konusunda sorun yaşayan vatandaşlar şubelerde yoğunluğa neden olurken, banka yetkilileri tarafından sık sık bilgilendiriliyorlar. Vatandaşlar, ödemelerin yanı sıra ''eksik ödeme, birden fazla Tasarrufu Teşvik Hesap Numarası, birleştirme, döküm almak'' gibi nedenlerle de şubelere başvuruyorlar. 
     Zorunlu tasarruf hesabı ödemeleri konusunda bilgi veren Ziraat Bankası'nın nemalardan sorumlu Merkez Muhasebe Daire Başkanlığı Müdür Yardımcısı Mehmet Tunçbilek, ilk günler olduğu için şubelerde izdiham yaşandığını belirtirken, vatandaşların nema konusunda da yeterli derecede bilgi sahibi olmadığını söyledi. 
     Çeşitli nedenlerle anaparasını eksik alanların, paralarını almaktan çekinmemesi gerektiğini kaydeden Tunçbilek, ''Vatandaşlar ödemelere her zaman itiraz edebilirler. Parasını alan bir kişi hak kaybına uğramaz'' dedi. 
     Zorunlu tasarruf ödemelerinin başladığı bu ilk günlerde uygulamada bazı sıkıntılar yaşanabileceğini belirten Tunçbilek, bu sorunların ise alınan yeni önlemlerle giderileceğini bildirdi. 
     
     İŞYERLERİNDEN KAYNAKLANAN SORUNLAR 

     Zorunlu Tasarruf Hesabı ödemeleri için Ziraat Bankası'nın, Tasarruf Teşvik Kesintileri 3 Aylık Şahıs Bildirim Formlarına göre kayıt yaptığını belirten Tunçbilek, özel ve kamuda birçok kurumun 3 aylıklarını ya ödemediklerini ya da toplu olarak ödedikleri için 3'er aylık formları ve dekontları Banka'ya iletmediklerini söyledi. 
     Bu gibi nedenlerle bazı vatandaşların paralarının eksik görünebileceğini belirterek, işyerlerinin 3 Aylık Şahıs Bildirim Formlarını en kısa zamanda ilgili Ziraat Bankası şubelerine iletmeleri gerektiğini bildirdi. 
     Bugün bir gazetede çıkan ''1997 yılından sonra Ziraat Bankası işyerlerinden bu formları istemedi'' ifadesinin kesinlikle yanlış olduğunu da vurgulayan Tunçbilek, Ziraat Bankası olarak söz konusu formları her zaman istediklerini bildirdi. 
     Ancak bazı işyerlerinin bu formları Banka'ya iletmediğini belirten Tunçbilek, fakat daha önce ''beyana'' dayalı olarak ödeme yapıldığı için formlarla ilgili sorunların ortaya çıkmadığını kaydetti. Tunçbilek, şöyle devam etti 
     ''Geçmiş yılların 3 aylık formları işyerleri tarafından zamanında buraya gönderilmiş olsaydı burada bir birikme olmayacaktı. Formların belli bir güne kadar verilmesi şartı olsaydı da böyle bir yığılma olmayacaktı. Ama 96'dan sonra form düzenlemeyen kurum bile var. 
     3 aylık form düzenleyen bazı işyerlerinin ise formlara sadece isim ve soyadı yazdıklarını, tasarruf teşvik personel hesap numarası yazmadıklarını söyleyen Tunçbilek, aynı isimden olanları ayırt etmek amacıyla söz konusu numaranın mutlaka yazılması gerektiğini kaydetti. 
     
     BİLDİRİM KONUSU 

     Kesinti ve katkı tutarları dökümünü isteyen hak sahiplerinin Türkiye'deki tüm Ziraat Bankası şubelerine başvurabileceklerini kaydeden Tunçbilek, ay ve yıl itibariyle kesinti rakam tutarlarını gösteren detaylı dökümün en geç 3 gün sonra gönderileceğini söyledi. 
     Tunçbilek, vatandaşların bu dökümlerle çalışmış oldukları işyerlerine giderek 3 aylık şahıs bildirim ve icmal formalarının düzenlenip düzenlenmediğini öğrenmesi gerektiğini bildirdi. 
     Tunçbilek, söz konusu formu düzenlemeyen işyerlerinin ise toplu olarak yatırılan aylık dekontları Ziraat Bankası Genel Müdürlüğü'ne iletmesi gerektiğini vurguladı. Tunçbilek, şunları söyledi 
     ''Vatandaşların şunu öncelikle bilmesi lazım. Yayınladığımız son tasarruf teşvik personel hesap numarasına bağlı olarak 30 Nisan ve 1 Mayıs'ta 1'ler, 2 Mayıs'ta 2 ile başlayanlara ödeme yapılacak. Bununla beraber 2 ile ödeme yapıldığı gün 1'lere de ödeme yapılabilecek. Örneğin 5 ile ödeme yapıldığı gün de 1-2-3-4'de şubelerimize başvurabilecek. 
     Birden fazla tasarruf teşvik personel hesap numarası olanlar ise şubelerimizde olan talep formundan bildirilerek Türkiye'de ki 1200 şube aracılığıyla bunlar bize yöneltilecek. Biz elektronik posta ile şubelerimize tekrar geri döneceğiz.'' 
     




</TEXT>
</DOC>
