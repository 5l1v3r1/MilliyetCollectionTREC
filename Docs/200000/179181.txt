<DOC>
<DOCNO> 179181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sonspo10.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan'ın rakiplerini tanıyalım... 
</HEADLINE>
<TEXT>

     Fransa'nın başkenti Paris'te süren 9. Dünya Atletizm Şampiyonası'nda, yarın koşulacak bayanlar 1500 metre finalinde yarışacak Türk atlet Süreyya Ayhan, son dönemdeki performansıyla, finale kalan 12 atlet arasında altın madalyanın en iddialı ismi olarak görünüyor. 
     İsviçre'nin Zürih kentinde 15 Ağustos'ta yapılan Golden League yarışmalarındaki 3.55.60'lık derecesiyle, 1500 metrede sezonun en iyi derecesini yakalayan Süreyya Ayhan'ın finaldeki 11 rakibi arasında, kariyerinde 4 dakikanın altına inen sadece 3 isim var. 2003 yılında ise Süreyya Ayhan dışında bu mesafeyi 4 dakikanın altında koşabilen atlet bulunmuyor. 
     Finalde koşacak Rumen atlet Maria Cioncan, 2001 yılında Tunus'ta yapılan Akdeniz Oyunları'ndan bu yana, Süreyya Ayhan'ın katıldığı uluslararası yarışlarda Türk sporcuyu geçen ilk atlet oldu. Ayhan'ın oldukça düşük bir tempoyla tamamladığı yarışta seriyi 4.03.40 ile birinci sırada tamamlayan Cioncan'ın, 2002 yılında yapılan Dünya Kupası'nda birinciliği var. Cioncan'ın 1500 metredeki en iyi derecesi ise 4.02.10. 
     
     AYHAN'A EN YAKIN DERECELER VE SAHİPLERİ 
     1500 metre finalinde koşacak 12 atlet içinde, Süreyya'dan sonra bu mesafeyi 4 dakikanın altında koşan 3 atlet var. 
     26 yaşındaki Kenyalı atlet Jackline Maranga, 1998 yılında Monaco'da elde ettiği 3.57.41'lik derecesiyle, Ayhan'a en yakın dereceye sahip isim. Maranga'nın bu mesafede, 2002 yılında Afrika şampiyonluğu, 1996 ve 97 yıllarında dünya gençler ikinciliği bulunuyor. 
     Türk atlete en yakın derecelerden birine de bir başka Kenyalı atlet Naomi Mugo sahip. 26 yaşındaki atlet 1998 yılında Monaco'da 3.58.12 koşarak, kariyerindeki en iyi 1500 metre derecesini elde etmiş. Ancak Mugo, Paris'teki eleme serisinde ilk 5'e girememesine karşın, iki serideki ilk 5'ler dışında en hızlı zamanı elde ederek, 4.04.54 ile finalde koşmaya hak kazandı. 
     26 yaşındaki Rus atlet Yelena Zadorozhnaya da Ayhan'ın 3.55.60'lık derecesine en yakın zamana sahip atletler arasında finalde mücadele edecek. Rus atlet 2002 yılında Zürih'te yapılan yarışlarda, 1500 metrede 3.59.94'lük bir dereceye sahip. Ancak, Zadorozhnaya da seride 4.05.86'lık zamanıyla 5. olarak son anda final koşmaya hak kazandı. Zadorozhnaya'nın, 2002 yılında yine Paris'te yapılan 18. Grand Prix finallerinde, 4.00.63'lük derecesiyle bir birinciliği bulunuyor. 
     
     DİĞER RAKİPLER 
     Süreyya Ayhan'ın yarınki yarışta diğer rakipleri şöyle 
     
     Joanne Pavey İngiltere 
     30 yaşındaki tecrübeli atletin bu mesafedeki en iyi derecesi, Temmuz ayında Roma'da koştuğu 4.02.03'lük zaman. 
     Pavey, 1997 yılında Atina'da yapılan 6. Dünya Şampiyonası'nda, 1500 metrede 11. olmuştu. 
     
     Hayley Tullet İngiltere 
     İngilizlerin finaldeki diğer atleti Tullet de 30 yaşında. En iyi derecesi, 15 Ağustos'ta Zürih'te elde ettiği 4.01.18'lik zaman. İngiliz atletin, Avrupa Salon Şampiyonası'nda, 1500 metrede birinciliği bulunuyor. 
     
     Nelya Neporadna Ukrayna 
     18 yaşındaki Ukraynalı atletin en iyi derecesi, Paris'te eleme serisinde koştuğu 4.04.24. Neporadna, Süreyya Ayhan'ın da koştuğu ve ikinci olduğu seride beşinci olarak finale kaldı. 
     
     Daniela Yordanova Bulgaristan 
     Bulgar atlet, eleme serisindeki 4.04.83'lük derecesiyle, sezonun en iyi derecesini yaparak iki serideki ilk 5'ler dışında en iyi ikinci hızlı zamanı koşarak finale kalabildi. 
     Yordanova'nın kariyerindeki en iyi 1500 metre derecesi ise 2002 yılında Zürih'te koştuğu 4.00.65. Bulgar atletin, Lizbon'da 2001 yılında yapılan 8. Dünya Salon Şampiyonası'nda beşinciliği bulunuyor. 
     
     Tatyana Tomashova Rusya 
     Yarı finalde 2. seriyi 4.05.38 ile birinci tamamlayarak finale yükselen 28 yaşındaki Rus atletin en iyi derecesi, 15 Ağustos'ta Zürih'te elde ettiği 4.00.91. 
     Münih'te geçen yıl yapılan 18. Avrupa Şampiyonası'nda 4.01.28 ile bronz madalya kazanan Rus atletin, 3000 metrede, Melbourne'da yapılan 17. Grand Prix finallerinde birinciliği, Paris'te yapılan 18. Grand Prix finallerinde ise ikinciliği bulunuyor. 
     
     Yekaterina Rozenberg Rusya 
     Rusya'nın finaldeki bir diğer temsilcisi Rozenberg'in bu mesafedeki en iyi derecesi, 15 Ağustos'ta Zürih'te koştuğu 4.00.07. 
     
     Jolanda Ceplak Slovenya 
     27 yaşındaki Sloven atletin en iyi derecesi, Mayıs 2003'te koştuğu 4.02.44'lük zaman. 
     Ceplak'ın, 800 metrede, 2002'de Münih'te yapılan 18. Avrupa Şampiyonası'nda ve Viyana'da yapılan 27. Avrupa Salon Şampiyonası'nda birincilikleri var. 
     
     REKOR ÇİNLİ ATLETTE 
     Bayanlar 1500 metrede dünya rekoru 3.50.46 ile Çin Halk Cumhuriyeti'nden Yunxia Qu'ya ait. 
     Çinli atlet, 10 yıldır geçilemeyen bu zamanı, 11 Eylül 1993 tarihinde Pekin'de koştu. 
     9. Dünya Atletizm Şampiyonası'nda bayanlar 1500 metre finali, yarın TSİ 19.20'de koşulacak. 
     
</TEXT>
</DOC>
