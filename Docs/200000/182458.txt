<DOC>
<DOCNO> 182458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Bu galibiyet bize pahalıya maloldu'' 
</HEADLINE>
<TEXT>

     Fenerbahçe Teknik Direktörü Christoph Daum, Gaziantepspor maçında yenik duruma düşmelerine karşın 3-1 kazandıkları için futbolcularını kutladığını söyledi. 
     Christoph Daum, maçtan sonra düzenlenen basın toplantısında, takımının kazanma hırsının Fenerbahçe camiasına bir işaret olduğunu ifade ederek, ''Takım hiçbir zaman pes etmiyor. Yenik duruma düşmelerine karşın kazanma hırsıyla sonucu değiştirdiler'' dedi. 
     Maçta kırmızı kart gören Tuncay'ın gelecek hafta Galatasaray ile yapılacak derbi maçında oynamayacak olmasının da kendileri için büyük bir kayıp olduğunu anlatan, Alman teknik adam, ''Önümüzdeki önemli maçta Tuncay eksik olacağı için bu galibiyet bize biraz pahalıya maloldu. Yeni kurduğumuz bu takım iyi yolda. Ancak düzeltmemiz gereken konular var'' diye konuştu. 
     Gaziantepspor Teknik Direktörü Nurullah Sağlam'ın maçla ilgili değerlendirmeleri üzerine de yorum yapan Daum, şunları söyledi 
     ''Yenildiğinizde bazı şeyleri objektij göremeyip, düş kırıklığıyla farklı değerlendirmeler yapabiliyorsunuz. Bu durumda maalesef hakeme yükleniliyor. Ancak bu biçimde hakeme yardımcı olunmaz. Hakem, Ömer'in provakasyonunu önlemeye çalıştı ve taraftarları sakinleştirerek görevini yaptı.'' 
     
     SAĞLAM ''MAÇI KİMİN KAZANDIĞINI BİLMİYORUM'' 

     Gaziantepspor Teknik Direktörü Nurullah Sağlam ise maçtan sonra yaptığı açıklamada, karşılaşmanın sonucunun önceden belirlendiğini savundu. 
     Oyunun genelinde skora doğrudan etki eden pozisyonları kamuoyunun göreceğini ileri süren Sağlam, şöyle konuştu 
     ''Oyunun tamamında Fenerbahçe baskılı gibi göründü. Ancak şunu bilmek lazım ki sonucu önceden belli maçları oynamak zevk vermiyor. Verilmeyen bir penaltımızın yanında sonuca etki eden birçok pozisyon var. Bu maçı Fenerbahçe kazanmadı. Biz de kaybetmedik. Kimin kazandığını bilmiyorum. Tahkim Kurulu kimi ödüllendirdi, bunu da bilmiyorum.'' 
     
     FENERBAHÇE MAÇTAN SONRA ÇALIŞTI 

     Fenerbahçe Teknik Direktörü Christoph Daum, Gaziantepspor maçının hemen ardından statta futbolcularına, hafif bir çalışma yaptırdıktan sonra yarın için izin verdi. 
     Sarı-lacivertliler, Galatasaray derbisinin hazırlıklarına, 16 Eylül Salı günü öğleden sonra yapacakları antrenmanla başlayacak. 
     
     FENERBAHÇE, HAFTALAR SONRA İLK 3'E GİRDİ 

     Gaziantepspor karşısında 3-1 kazanan Fenerbahçe, ligde üstüste 4. galibiyetini elde ederek, haftalar sonra puan sıralamasında ilk 3'e girdi. 
     Birinci Süper Lig'de en son geçen sezonun 15. haftasında Kadıköy'de İstanbulspor'u 2-0 yenerek 3. sırada bulunan Fenerbahçe, aradan geçen 24 haftanın ardından Galatasaray'ın da Konyaspor'a yenilmesini iyi değerlendirip, haftayı 3. sırada kapattı. 
     Bu arada ligde son olarak üstüste 4 galibiyeti, geçen sezonun 12 ile 15. haftaları arasında yaşayan sarı-lacivertli takım, uzun bir zaman sonra üst üste 4 maç kazanabildi. 
     
     OLAYLI MAÇ 

     Fenerbahçe'nin Gaziantepspor ile yaptığı maç bir hayli olaylı geçti. 
     Oldukça çekişmeli geçen maçta hakem M.Selçuk Dereli, Fenerbahçe'ye 7, Gaziantepsporlu oyunculara 6 sarı kart gösterirken, Fenerbahçeli Tuncay'ı gösterdiği 2. sarı karttan sonra kırmızı kartla oyun dışına gönderdi. Tuncay, gördüğü kırmızı kart sonrası gelecek hafta Galatasaray ile yapılacak maçta cezalı duruma düştü. 
     Fenerbahçeli taraftarların sahaya attıkları yabancı maddeler nedeniyle hakem Dereli, 3 ve 4 numaralı anonsları yaptırdı. Sarı-lacivertli kulübe bu nedenle ceza gelmesi bekleniyor. 
     Öte yandan Fenerbahçe'nin ilk golünü atan Van Hooijdonk, sarı-lacivertli forma altında 3. kez serbest vuruştan gol buldu. 
     Ligde 4 golü bulunan Hollandalı futbolcu, ligin 2. haftasında Trabzonspor'a, 4. haftada da Diyarbakırspor'a serbest vuruştan attığı golden sonra Gaziantespor karşısında yine serbest vuruştan golünü atarak, bu konudaki iddiasını ortaya koydu. 
     
</TEXT>
</DOC>
