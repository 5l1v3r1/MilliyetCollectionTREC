<DOC>
<DOCNO> 193071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo08.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe'de Karadeniz haftaları kayıpla başladı 
</HEADLINE>
<TEXT>

     Birinci Süper Futbol Ligi'nde, fikstür gereği dünden itibaren ''Karadeniz haftaları''na başlayan Fenerbahçe, ilk sınavında puan kaybederek düş kırıklığı ile ayrıldı. 
     Akçaabat Sebatspor ile deplasmanda 1-1 berabere kalan sarı-lacivertli takım, ezeli rakiplerinin puan kaybettiği haftada, lider Beşiktaş ile puan farkını kapatma avantajını kullanamadı. 
     Ligde hafta sonunda kendi sahasında Çaykur Rizespor'u konuk edecek sarı-lacivertli ekip, 13. hafta maçında ise deplasmanda Samsunspor ile karşı karşıya gelecek. 
     Sarı-lacivertliler, Çaykur Rizespor ve Samsunspor maçlarında alacağı başarılı sonuçlarla, 14. hafta Beşiktaş ile yapacağı derbi maçı öncesi moral bulmaya çalışacak. 
     
     SON İKİ DEPLASMANDA PUAN KAYBI 
     Fenerbahçe, Birinci Süper Futbol Ligi'nde yaptığı son iki deplasman maçını kazanamadı. 
     Ligin 9. haftasında Bursaspor deplasmanında 2-2'lik skorla 2 puan bırakan sarı-lacivertliler, dünkü maçta da Akçaabat Sebatspor karşısında puan kaybetti. 
     Bir sonraki deplasman maçını 13. hafta Samsunspor ile yapacak Fenerbahçe, daha sonra 15. hafta Ankaragücü'ne ve sezonun ilk yarısının son haftasında da Malatyaspor'a konuk olacak. 
     Sezonun ilk haftalarında zorlu Trabzonspor ve Diyarbakırspor deplasmanlarında kazanmasını bilen, ancak son haftalarda düşüşe geçen sarı-lacivertli ekibin deplasmanda yaptığı maçlar ve elde ettiği sonuçlar şöyle 
     2. hafta Trabzonspor-Fenerbahçe........ 0 - 1. 
     4. hafta Diyarbakırspor-Fenerbahçe..... 1 - 2. 
     6. hafta Galatasaray-Fenerbahçe........ 2 - 2. 
     8. hafta Konyaspor-Fenerbahçe.......... 2 - 4. 
     9. hafta Bursaspor-Fenerbahçe.......... 2 - 2. 
     11. hafta Akçaabat Sebatspor-Fenerbahçe 1 - 1. 
     
</TEXT>
</DOC>
