<DOC>
<DOCNO> 193984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun28.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te petrol boru hattında patlama... 
</HEADLINE>
<TEXT>

     Irak'ın kuzeyindeki Kerkük kenti yakınlarında bir petrol boru hattında meydana gelen patlamanın ardından önemli bir yangın çıktığı bildirildi. 
     North Oil Company'den NOC AFP'ye yapılan açıklamada, yerel saatle 19.00 sularında meydana gelen patlamaya, bir patlayıcı maddenin yol açtığı belirtildi. Açıklamada, patlamanın Kerkük kentiyle daha kuzeydeki El Debs petrol yataklarını bağlayan boru hattında hasara yol açtığı belirtildi. 
     NOC yangın önleme dairesi başkanı Cuma Ahmed, patlamanın ardından büyük bir yangının baş gösterdiğini belirtirken, ''Ekibimiz, alevler ve yoğun duman yüzünden bölgeye yaklaşamadı, ancak en geç yarına kadar yangını söndüreceğimizi sanıyorum'' dedi. Ahmed, boru hattında meydana gelen hasarın onarımı için 3 güne gereksinim olduğunu vurguladı. 
     Irak'ın kuzeyindeki petrol boru hatları çok sık sabotaj eylemlerine hedef oluyor. 
     
</TEXT>
</DOC>
