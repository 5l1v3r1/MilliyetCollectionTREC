<DOC>
<DOCNO> 155297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun14.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak savaşına karşı çıkan Meksika ve Şili'yi "dost" ilan etti 
</HEADLINE>
<TEXT>

     ABD Başkanı George W. Bush, Meksika ve Şili'yi ''ABD'nin dostları'' olarak niteleyerek, Irak ve serbest ticaret konularındaki görüş ayrılıklarının ilişkilere zarar vermesine izin vermeyeceğini söyledi. 
     Bush, dün İspanya Başbakanı Jose Maria Aznar ile düzenlediği basın toplantısında, Şili ve Meksika'yı kastederek, ''Şunu söylemem gerekir ki, benim için onlar, dost olmanın yanı sıra ailedendirler'' dedi. 
     Meksika ve Şili, Irak'a BM Güvenlik Konseyi kararı olmaksızın savaş açılmasına karşı çıkmaları nedeniyle, ABD ile ilişkilerini düzeltmeye çalışıyor. 
     Bush ile Meksika Devlet Başkanı Vicente Fox arasında, bu ay Petersburg'un kuruluşunun 300. yıldönümü törenleri sırasında ya da 1-3 Haziran arasında Fransa'da toplanacak G-8 zirvesi sırasında bir görüşmenin ayarlanmaya çalışıldığı belirtiliyor. 
     
</TEXT>
</DOC>
