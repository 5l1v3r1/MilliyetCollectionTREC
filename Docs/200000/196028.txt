<DOC>
<DOCNO> 196028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/yasam/ayas.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki minik 'dev' yürek 
</HEADLINE>
<TEXT>

   Duygu ve Ceren, annelerini 8 Kasım'da kaybetti... Ve önceki gün bir pastayla onun organları ile yaşayan Nilüfer Demiraslan'ın, yeniden doğuşunu kutladılar 
      TAYLAN YILDIRIM İzmir DHA 
   
   Gülay Kırmızı, daha 34 yaşındaydı. Bir yandan iki kızı Duygu ve Ceren Gül'e annelik yapıyor, bir yandan da ev bütçesine katkıda bulunabilmek için, Bornova'da bir tekstil fabrikasında çalışıyordu. Ama her şey, aniden 'bitti '. 
   8 Kasım gecesi fabrikadan servis minibüsüyle eve dönen Kırmızı, Ambarlar Kavşağı'nda sürgülü kapının aniden açılmasıyla araçtan yola düştü. 
   
   Doğum gününde 'doğdu' 
   Hastaneye kaldırılan annenin beyin ölümü gerçekleşince, eşi Metin Kırmızı'nın 'organ bağışlama' kararıyla, dört kişi hayata döndü. Kırmızı'nın bir böbreği ve pankreası, dört yıldır organ bekleyen Nilüfer Demiraslan'a 33 , hem de doğum gününü kutladığı gece, Ege Üniversitesi Hastanesi'nde nakledildi. 
   Ameliyatın ardından iki gün yoğun bakım ünitesinde kaldıktan sonra odasına alınan Nilüfer Demiraslan, önceki gün sürpriz ziyaretçileriyle duygu dolu dakikalar geçirdi. 
   
   'Annemin ruhunu gördüm' 
   Gülay Kırmızı'nın eşi Metin Kırmızı ile kızları Duygu 13 ve Ceren Gül 6 , annelerinin organlarıyla yaşayan Demiraslan'ı ziyaret etti. Doğum günü pastasını da unutmayan iki kardeşin minik ellerini uzun süre bırakmayan Demiraslan'la yaşanan duygusal dakikalar, diğer hastalar ve yakınlarını da etkiledi. 
   Ameliyatın verdiği acıya rağmen iki minikle yakından ilgilenen Demiraslan, "Anneniz hayata veda etti ama beni yaşama döndürdü. Onun bir parçası bedenimde hep yaşayacak. Sağlığıma kavuşur kavuşmaz sizi ziyaret edeceğim" dedi. 
   Küçük Duygu, ise hissettikleri şöyle aktardı "Odaya girdiğim an annemin ruhunu görür gibi oldum. Onun, başka bedende de olsa yaşadığına inanıyorum. Ölümü ne kadar acı verdiyse, başka bir insanın yaşamasını sağlaması da o kadar gurur verdi." 
   
   
</TEXT>
</DOC>
