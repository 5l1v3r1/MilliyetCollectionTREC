<DOC>
<DOCNO> 175233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko08.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu deprem sigortasında azami teminat 60 milyar lira... 
</HEADLINE>
<TEXT>

     Zorunlu deprem sigortası kapsamında, bir mesken için verilebilecek azami teminat tutarı, tüm yapı tarzları için 60 milyar lira olarak belirlendi. 
     Hazine Müsteşarlığı'nın Resmi Gazete'nin bugünkü sayısında yayımlanan, ''Zorunlu Deprem Sigortası Tarife ve Talimatında Değişiklik Yapılmasına Dair Tarife ve Talimatı'' ile, sigorta bedeli hesabına esas metrekare bedelleri yeniden tespit edildi. 
     Sigorta bedeli hesabına esas metrekare bedeli, çelik, betonarme karkas yapılarda 310 milyon lira, yığma kagir yapılarda 225 milyon lira, diğer yapılarda ise 120 milyon lira olarak uygulanacak. 
     Yeni tarifeler 1 Eylül'den itibaren geçerli olurken, yürürlük tarihinden önce yapılmış olan sigorta sözleşmeleri için sözleşmede belirtilen sigorta bedeli tutarı, sözleşmenin sona ermesine kadar geçerli olacak. 
     
</TEXT>
</DOC>
