<DOC>
<DOCNO> 160807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko39.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Net Holding Başkanı Tibuk İstanbul Yaklaşımı kurtarma değil 
</HEADLINE>
<TEXT>

     Net Holding Yönetim Kurulu Başkanı Besim Tibuk, İstanbul Yaklaşımı'nın kredilerin faiziyle yeniden programlanması olduğunu belirterek, ''Bizim kurtarılmış bir şeyimiz yok, İstanbul Yaklaşımı kurtarma değil'' dedi. 
     Tibuk, şirket borçlarının İstanbul Yaklaşımı kapsamına alınmasıyla ilgili düzenlediği basın toplantısında, bugün bir gazetede yer alan ''O kurtaracaktı, onu kurtardılar'' başlıklı habere değinerek, bu haberin kendisini kamuoyu önünde küçük düşürdüğünü söyledi. 
     Besim Tibuk, haberle ilgili birçok kişinin kendisini aradığını anlatarak, ''Bana Aman ne olur sesini çıkarma. Sinirlisin, sen birşey söylersin onlar eskileri karıştırıp daha kötüsünü yazabilirler dediler. Demek ki medyada terör var. Halk medyadan korkuyor. Medyanın bu imajı yıkması lazım'' diye konuştu. 
     Türkiye'de yaşanan krizler sonucunda finans sektörünün zora girdiğini ve bu sektördeki yanlış uygulamaların birçok firmayı zedelediğini dile getiren Tibuk, şöyle devam etti 
     ''Bundan etkilenmeyen firma yoktur. Koç da, Sabancı da etkilenmiştir. Net Grubu da, çok güçlü ve varlıklı olmasına rağmen krizlerden etkilenmiştir. Net Grubu, iftihar ettiğim, Türk turizmine damgasını vurmuş bir gruptur. Net Grubu, bugün borçlarını rahatlıkla iki üç misliyle ödeyecek varlığa sahiptir. 
     Bankalarla ne yapılmış Görüşme yapılmış, bir iki şey çok ucuza devredilmiştir. Bundan sonraki kredilerle ilgili, 2 sene ödemesiz olmak üzere toplam 9 senede ödemek üzere bir görüşme başlatılmıştır. Burada piyasalardaki faiz işlemektedir. Net Grubu, bu bankalara büyük paralar kazandırmışlardır. Net Grubu ile çalışan bankaların bilançolarına bakarsanız, son 20-25 senede bu bankalar bizden alacakları olan paranın çok fazlasını zaten kar olarak elde etmişlerdir. Yani biz bankacılık sistemi ve ülke için süt veren inek durumundayız. Biz bugün süt vermedik. Onu kesmemek, ertesi günü beklemek lazım. Süt gelmezse ondan sonra kesilir. Aynı yumurta vermeyen tavuk gibi olur. Net Grubu'nun getirdiği döviz, istihdam ve ekonomik büyüklük gözönüne alındığında bankalar, Net Grubu'nudan en fazla istifade eden müesseselerdir. Bundan sonra da istifade edeceklerdir.'' 
     
     ''60 MİLYON DOLARLIK BORÇ YAPILANDIRILDI'' 
     Toplantıda gazetecilerin sorularını da yanıtlayan Besim Tibuk, İstanbul Yaklaşımı kapsamına alınan borç miktarına ilişkin soru üzerine, 60 milyon dolar civarında borcun yapılandırıldığını belirterek, ''Net Grubu'nun birara 240 milyon dolarlık Borsa değeri vardı. Varlıkları bu rakamın çok üstünde. Yeniden yapılandırma, nakit girişi açısından bizi rahatlatıyor'' dedi. 
     Tibuk, bütün banka kredilerinin İstanbul Yaklaşımı içine girdiğini, bunun dışında çok küçük borçları kaldığını ifade etti. 
     Besim Tibuk, Net Grubu'nun İstanbul Yaklaşımı içine alınmasının bundan sonraki iş hayatını nasıl etkileyeceği sorusunu da, ''Bir gemiye kaptan alacaksam, fırtına geçirmiş kaptan alırım. İstanbul Yaklaşımı, IMF ile yapılan anlaşmaya benziyor. Borcunuzu öyle ya da böyle ödemek durumundasınız. Bu, iyi bir tecrübe olur'' diye yanıtladı. 
     Tibuk, kendisine yönelik ''politik yaşamı nedeniyle Net Grubu'nun krize girdiği eleştirilerinin'' hatırlatılması üzerine, ''Burada kim olsa nakit krizine düşerdi. Net Holding, ben olmasam da iyi yönetilmiştir. Holdingde iyi, profesyonel bir yönetim var'' dedi. 
     ''O kurtaracaktı, onu kurtardılar'' başlıklı haber nedeniyle dava açıp açmayacağı sorusuna da Tibuk esprili bir şekilde, ''Avukatlar İyi para alırız derlerse dava açarız. Hiç olmazsa aldığımız parayı borçlarımızın ödenmesinde kullanırız'' yanıtını verdi. 
     Çıkarılan başlığın iyi niyetle alakası olmadığını savunan Besim Tibuk, ''Tamamen kötü niyet, beni kamuoyu önünde küçük düşürmektir. Sözlerimin Besim Tibuk'tan inciler şeklinde verilmesine gelince bu inci minci değildir, fikirlerimizdir. Çünkü Liberal Demokrat Parti her zaman Türkiye'nin problemlerini çözen bir politika izlemiştir. Bana, çıkıp da Siz geçmişte şunları söylemiştiniz ancak şunlar yanlış diyene de 50 milyar lira ikramiye vereceğim'' dedi. 
     
</TEXT>
</DOC>
