<DOC>
<DOCNO> 193947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yazar/gunes.html </URL>
<DATE> 2003/11/07/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Boşananların sıkıntısı artıyor 
</HEADLINE>
<TEXT>

   
   Anne - baba beraberliği olan ailelerde mali durumun boşanmış ailelerden daha iyi olduğu biliniyor. İşte bu nedenle Bush yönetimi evlilikleri desteklemek amacıyla Kongre'ye 300 milyon dolarlık bir paket sunma hazırlığı içinde. Öte yandan, ailenin korunmasına ilişkin çabalar sürüyor. 
   Boşanma kararı hep duygusal ve sosyal bir olgu olarak yansır. Eşler arasında duygusal bağlar aşınmıştır veya kopmuştur. Ya da farklı dünyalara ait olduklarını kavrarlar, geç de kalınsa. Mahkemeye gidilir, kayda "şiddetli geçimsizlik" geçer. Ve boşanılır. Bu noktaya kolay gelinmese de, ondan sonra daha zorlu dönemler başlar. Amerika'nın resmi araştırma kuruluşu NBER bu konu üzerine bir araştırma yapmış. Marianne Page ve Ann Huff Stevens adlı iki kadın araştırmacı çiftlerin evlilik sonrası geçim standartlarını incelemişler. 
   Araştırmanın en göze çarpan sonucu en az 6 yıl süreyle boşanmış ailelerin çocuklarının gelirlerinin yüzde 40 - 45 düştüğünü gösteriyor. Yani dağılmış ailelerin çocukları daha fazla sıkıntı çekiyor. Gıda tüketimi bile yüzde 17 düşüyor. Aileler bu boşluğu doldurmak için çeşitli yöntemler buluyor. Boşanıp sonra tekrar evlenen ailelerin gelirleri önce düşse bile, sonra yüzde 50 oranında artıyor. Ancak gıda tüketimi artmıyor. Yani gelir yeniden artsa bile çocuklar eskisi kadar beslenme konusunda gelişemiyor. 
   Amerika'da son 50 yılda boşanmalar çok hızlı arttı. Toplumda özgürleşme artınca tepesi atan eşini savıyor. 1960 - 1995 arası anne veya babasından ayrı yaşayan çocuk oranı toplumda yüzde 12 iken, bugün bunun yüzde 40'a ulaştığı gözleniyor. Bu rakam elbette şaşırtıcı. Hatta ürkütücü. Ancak boşanmaların yüzde 200 arttığını düşünürsek bu anlaşılır bir gelişme. Evlilik - dışı doğumların yüzde 5'ten yüzde 30'a ulaşması ise ürkütücü. Yani artık Batı toplumlarında çocuk sahibi olmak için neredeyse evlenmek bile gerekmiyor. Böyle olunca da, çocuklar için mutsuz bir evliliği sürdürmek de geride kalıyor. 
   Öte yandan elbette evlilik kurumunun ekonomik avantajları var ve bunlar önemli. Çünkü çağımızda evlilik kurumunu sorgulayanlar, bu yönüyle de olaya bakıyorlar. Ancak evlilik denilen kurumun temel amalgamı, yani birleştireni, uyum ve saygının ortadan kalkması. Bunun ortadan hemen kalkması ise bir kişilik sorunu. Bazıları bu kuruma ekonomik yönüyle baksa da, bazıları da mutluluğu yakalamak için yeni bir yolculuğa açılma cesaretini gösteriyor. Gelelim bizdeki boşanma olayına. Bizde de boşanmalar hızla artıyor. Yüzde 20'si ilk yılda, yüzde 25'i de sonraki beş yılda oluşuyor. Daha sonraki 4 yılda ise boşanmaların yüzde 22'si gerçekleşiyor. Halk arasında yaygın olan 7'nci yıldaki boşanma sendromu bir gerçek. 
   Öte yandan boşanma aynı zamanda sosyo - kültürel bir olgu. Mesela Akdeniz kıyısında yaşayanlar daha rahat boşanıyor. Antalya'da, ya da İçel'de boşanma sayısı İstanbul'un altıda biri. Oysa nüfus belki onda biri. Yine İzmir'de boşanma sayısı İstanbul'un yüzde 60'ını geçiyor. Ve İzmir'in nüfusu İstanbul'un dörtte biri değil. Sorun daha çok sosyologların ve psikologların konusu. Ancak Batı'da bu sorunla siyasetçiler ilgileniyor. Özellikle sosyal demokratlar. Bizdeki sosyal demokratlar ise... 
   
      
   
</TEXT>
</DOC>
