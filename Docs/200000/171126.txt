<DOC>
<DOCNO> 171126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun11.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın oğullarının cesetleri Bağdat'ta... 
</HEADLINE>
<TEXT>

     Irak'ın kuzeyindeki Musul kentinde dün öldürüldükleri bildirilen devrik Irak lideri Saddam Hüseyin'in oğulları Uday ile Kusay'ın cesetlerinin, Bağdat Uluslararası Havaalanı'nda olduğu bildirildi. 
     Amerikalı askeri sözcü, AFP'ye yaptığı açıklamada, cesetlerin havaalanında olduğunu belirterek, koalisyon güçlerinin gün içinde basın toplantısı düzenleyeceğini söyledi. 
     Bu arada, ABD'nin Irak'taki sivil yöneticisi Paul Bremer, Uday ve Kusay'ın öldürülmesinin ardından, Irak'ta Amerikan askerlerine karşı düzenlenen saldırıların azalacağını düşünüyor. 
     Bremer, ABC televizyonuna yaptığı açıklamada, Saddam Hüseyin'in oğulları Uday ve Kusay'ın öldürülmesinin ardından yakın zamanda misilleme yapılabileceğini, ancak ABD askerlerine dönük saldırıların azalmasını beklediğini belirtti. 
     Bremer, ''Saldırılar, genellikle eski yetkililerin geri gelebileceği düşüncesiyle düzenleniyordu, şimdi en azından ikisinin geri gelmeyeceği kesinleşti. Yakında babalarını da yakalayacağız'' dedi. 
     Paul Bremer, son 3 haftada Iraklılarla Amerikan-İngiliz koalisyonu arasındaki işbirliğinde belirgin bir gelişme olduğunu belirterek, Musul'daki baskının da bunun bir örneği olduğunu söyledi. 
     
</TEXT>
</DOC>
