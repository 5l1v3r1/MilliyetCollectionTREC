<DOC>
<DOCNO> 168127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur43.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türk Silahlı Kuvvetler ile ilgili iddialar çok saçmadır" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin ve Türk Silahlı Kuvvetleri'nin Irak'ta bir takım illegal ilişkilere girdiği iddiasını ''çok saçma'' olarak değerlendirdi. 
     Gül, TBMM Genel Kurulu'nda, Denizli Milletvekili Haşim Oral'ın gündemdışı konuşmasını yanıtlarken yaptığı konuşmada, ABD'nin Irak'ta Türk askerlerine karşı gerçekleştirdiği eylemin ABD'ye yakışmayan çirkin bir olay olduğunu söyledi. Olayın tüm boyutlarıyla ortaya konduğu zaman ABD'nin mahcup olacağını ifade eden Gül, Hükümet olarak olayın duyulmasının ardından yapılabilecek her şeyin yapıldığını söyledi. 
     Türk askeri timinin davet üzerine Irak'a gittiğini ve timin oradaki varlığından herkesin haberdar olduğunu belirten Gül, 4 Temmuz günü 150 ABD askerinin, 3 subay ve 8 astsubaydan oluşan özel timin bulunduğu binayı kuşatarak askerlerimizi gözaltına aldığını söyledi. 
     
     ÜST SEVİYEDE MÜDAHALE 
     Haberin duyulması ile olaya en üst seviyede müdahale edilmeye başlandığını ve ilgililerin dışişleri bakanlığına çağrılarak, bu olayı gerçekleştirenlerin cezalandırılmalarını ve Türkiye'den özür dilenmesinin istendiğini anlatan Gül, kendisinin de ABD Dışişleri Bakanı Colin Powel ile yaptığı görüşmede, bu olayın Türkiye tarafından kabul edilemeyeceğini ve iki ülke arasında güveni sarsacağını söylediğini kaydetti. ''Gördüğüm kadarı ile Powel'ın olayla ilgili tam bir bilgisi yoktu'' diyen Gül, aynı anda Genelkurmay Başkanlığı'nın da üst düzey askeri temaslarda bulunduğunu kaydetti. 
     ABD Dışişleri Bakanı Powel'ın daha sonra kendisini aradığını ve olayın bir istihbarat bilgisine dayanılarak gerçekleştiğini söylediğini ifade eden Gül, kendisinin de Powel'a bunun kabul edilemez bir gerekçe olduğunu ve bu işin biran önce tamamlanması gerektiğini söylediğini belirtti. ABD Başkan Yardımcısı Cheney'in Başbakan Erdoğan'ı aradığını ve bu konuşmada söylenmesi gereken herşeyin söylendiğini vurgulayan Abdullah Gül, ''Bu konuşmanın metinleri yayınlandığında siz de belki dışınızdan değil ama içinizden takdir edeceksiniz'' diye konuştu. 
     
     ''ABD YANLIŞ ŞAPMIŞTIR'' 
     ABD Başkan Yardımcısı Cheney'in de konuyla ilgili yeterli bilgiye sahip olmadığı izlenimi edindiğini söyleyen Gül, daha sonra yapılan görüşmeler sonucunda Türk askerlerinin serbest bırakıldığını söyledi. Gül sözlerini, şöyle sürdürdü 
     ''Askerlerimizin serbest bırakılması ile bu iş burada kalmamıştır. Şüphesiz bu işin izahatı yapılmalıdır ve yapılacaktır. Bu işin sorumluları hakkında gereken işlemler mutlaka yapılacaktır. 
     ABD'nin NATO Avrupa Müttefik Kuvvetler Komutanı Ankara'ya gelmiştir. Genelkurmay'da Dışişleri Bakanlığı temsilcilerinin de katılımıyla bir toplantı yapılmıştır. Yarın da korgeneraller seviyesinde bir toplantı yapılacaktır. Süleymaniye'deki görüşmeler durdurulmuştur. 
     Ortaya atılan saçma iddialar var. Bu saçma iddiaları iki ülkenin oturup konuşması gerekir. Türkiye'nin müttefikliğine ve desteğine en çok ihtiyacı olduğu bir dönemde ABD yanlış yapmıştır. Türkiye'nin ve Türk Silahlı Kuvvetleri'nin illegal örgüt gibi çalıştığı ve bir takım ilişkilere girdiği iddiası çok saçmadır. 
     Ortada bir olay vardır, biz bu olayın takipçisi olacağız. Bu tahribat unutulmaz. Konun tezkere ile ilişkisi yoktur, olmaması gerekir. Tezkere konusunda Bağımsız demokratik bir ülkede ne olacaksa o olmuş ve TBMM hür iradesi ile kararını vermiştir. Türkiye hiçbir ülkenin telkini ve baskısı ile hareket etmez. Eğer tezkerenin intikamı diye birşey söyleniyorsa o da çok saçmadır. Tezkere olayının mahcubiyetini yaşaması gerekenler o olayın yaşanmasına sebebiyet verenlerdir.'' 
     
     ''ONURUMUZU KİMSEYE RENCİDE ETTİRMEYİZ'' 
     Dışişleri Bakanı Gül, Irak'taki olay sonrasında bir şehitlik anıtını açmak üzere Kayseri'ye gittiğini, ancak konunun ''Mantı yemeye gitti'' gibi yakışıksız ifadelerle değerlendirilmesinden üzüntü duyduğunu belirterek, sözlerini şöyle tamamladı 
     ''Evet bu 50 saat boyunca ben yemek de yedim uyudum da. Ama şu bilinmelidir ki her saat başı Sayın Başbakan da ben de konuyla ilgili bilgi aldık. Bu meselelerde hepimizin amacı üzüm yemek olmalı, bağcıyı dövmek değil. Biz onurumuzu kimseye rencide ettirtmeyiz. Bu olayda kaybeden ABD olmuştur Türkiye değil. Bunu da göreceksiniz.'' Dışişleri Bakanı Gül'den önce Genel Kurul'da gündemdışı söz alan CHP Denizli Milletvekili Haşim Oral, TBMM'nin ve kamuoyunun Türk askerlerinin neden gözaltına alındığının hala bilmediğini söyledi. 
     Irak'ta oluşturulan komisyonun konuyu araştırmada yetersiz kalacağını ve asıl araştırılması gereken konunun Irak'taki PKK-KADEK çalışmaları olduğunu ifade eden Oral,'' Nerede TUSİAD, nerede demokratik kitle örgütleri. Kıbrıs konusunda ahkam kesen TUSİAD bu konuda neden sessiz kalmıştır'' dedi. 
     Haşim Oral sözlerini tamamlarken de Dışişleri Bakanı Abdullah Gül'e, ''Sayın Bakan ABD gezinizi lütfen bir daha gözden geçirin'' diye seslendi. 
     
</TEXT>
</DOC>
