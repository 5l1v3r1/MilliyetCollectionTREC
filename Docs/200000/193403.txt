<DOC>
<DOCNO> 193403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/spo03.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep aynı hayal 
</HEADLINE>
<TEXT>

   Yunanlılar'ın Konstantinapolis düşü, Fatih Terim'in basın toplantısına da yansıdı. Tercümanın, İstanbul yerine Konstantinapolis diye tercüme etmesine kızan Terim, gereken uyarıyı yaptı 
      ERHAN TELLİ 

   
   Kriz çıkacaktı 
   FATİH Terim'in basın toplantısı, İstanbul-Konstantinapolis krizine sahne oldu. Tercümanlık yapan kişinin İstanbul'u Konstantinapolis diye tercüme etmesine kızan Terim, "İstanbul diyemiyor musun " diye çıkıştı. Bunun ardından sözlerini değiştiren tercüman "İstanbul" diye telaffuz etti. Fatih hoca, Yunanlılar'ın nasıl bir kadroyla oynayacağı sorularına ise yanıt vermedi. 
   
   'Sonuna kadar devam' 
   PİRE'DE daha rahat oynayacaklarını söyleyen Terim, "Olympiakos ne pahasına olursa olsun kazanmak zorunda. Bizim sadece UEFA'yı düşünmek gibi bir felsefemiz hiç olmadı. Olympiakos'tan sonra iki maçımız daha var. Juventus'un avantajını kabul edersek, şu an ikincilik h l boş" dedi. Fatih hoca, "Olympiakos'un bile şansı var. Matematiksel olarak bir açık varsa Galatasaray bunu kovalayacaktır" yorumunu yaptı. 
   
   Kadroyu bozmuyor 
   OLYMPİAKOS'UN küçük statta oynamasının avantaj olduğunu vurgulayan Galatasaray çalıştırıcısı, son karşlaşmalardaki kadroya sadık kalacağını ifade etti. Yunan rakibiyle dostane bir ilişki içinde olduklarını da söyleyen Fatih hoca, "Galatasaray ve Olympiakos'un ilişkilerinin dostane bir havada olduğunu söyleyebilirim" dedi. Terim, Beşiktaş Başkanı Serdar Bilgili'ye de açıklamaları için teşekkür etti. 
   
   Arif'i, Petre yaktı    Antrenmanda, sert oynayan Rumen futbolcunun üzerine yürüyen Arif, elindeki şişeyi fırlattı. Bu hareket sonrasında hocası Fatih Terim'in gazabına uğradı 
   Forma giyme uğruna 
   ARİF'İN agresif ve saldırgan tavrı pahalıya maloldu. Sarı - Kırmızılı takımın forvetinde forma bulmak için mücadele veren tecrübeli futbolcu, pazar günü yapılan antrenman sırasında Petre ile tartıştı. Rumen oyuncunun sert hareketlerine kızan Arif, önce onu sert bir şekilde uyardı, ardından da elinde bulunan su şişesini Petre'nin üzerine fırlattı. 
   
   Bu maçlık kadro dışı 
   FUTBOLCUSUNUN yaptığı bu harekete sinirlenen Fatih Terim, Arif'i antrenmandan kovdu. Terim, İstanbul'da yaptığı son idmana da katılan golcü oyuncunun suratına bile bakmadı ve onu Olympiakos maçı için Yunanistan'a götürmedi. Terim, konuyla ilgili şunları söyledi "Arif bu maçlık kadroya giremedi. Barış sağlanmıştır. Bizde kırgınlık olmaz." 
   
   Djordjevic'e pranga    CÜNEYT KARAKAYA 

   SARI - Kırmızılılar'ın Teknik Direktörü Fatih Terim, Olympiakos'un en etkili ismi olan Djordjevic'i Batista ile tutmayı planlıyor. Sağ kanatta Brezilyalı futbolcuya şans vereceği öğrenilen Terim'in, Djordjevic'in koşu yollarını kapamayı planladığı ifade edildi. Yapılan son antrenmanlarda denenen Petre'nin de bugün şans bulması bekleniyor. 
   ASLAN'I dün Yunanistan'da yağışlı bir hava karşıladı. Ancak meteoroloji yetkilileri, Pire'de havanın maç saatinde parçalı bulutlu ve 20 derece olacağını açıkladı. Rizoupolis Stadı'nda son çalışmasını yapan Sarı - Kırmızılılar'da hafif sakatlığı bulunan Sabri'nin durumu son dakikada belli olacak. 
   
   Başkan ümitsiz    GALATASARAY Başkanı Özhan Canaydın, Yunanistan yolculuğu öncesinde centilmenliğe yönelik endişelerini dile getirdi. Karşılaşmada Olympiakos taraftarının dostça karşılamayacağını tahmin ettiğini vurgulayan Canaydın, "Türk-Yunan maçlarını basketboldan da biliyoruz. İnşallah bizim burada gösterdiğimiz centilmenliğin aynısını görürüz. Ancak benim pek ümidim yok. Olympiakos başkanı Türkleri seviyor ve Türkiye'de yatırımları var. Umarım durum eski yaşananlardan farklı olur'' diye konuştu. 
   
   Uçakta panik    ASLAN'IN uçağında dün korkulu anlar yaşandı. Pilotun, "Türbülansa girmek üzereyiz. Ayaklarınız yerden kesilebilir. Bu nedenle emniyet kemerlerinizi sıkı sıkı takın" sözleri futbolcuları tedirgin etti. Türk-Yunan Dostluk Grubu'nda yer alan 5 milletvekili de kafileyle birlikte Yunanistan'a gitti. Yolculuk sonrasında Fatih Terim pasaportunu uçakta unuttu. 
   
   'Biz daha iyiyiz'    YORGO KIRBAKİ 

   OLYMPİAKOS Teknik Direktörü Oleg Protasov, Galatasaray'ın beraberlik için sahaya çıkacağını düşündüğünü, kendilerinin de kontrataklara dikkat edeceklerini söyledi. Takımının Galatarasay'dan daha iyi olduğunu vurgulayan Protasov, "İstanbul'da oynadığımız maçtan tek farkımız, bu defa gol atacağımızdır" ifadesini kullandı. Ukraynalı hoca, sahadaki mücadelenin dostluğu etkilemeyeceğini belirtti. 
   
   
</TEXT>
</DOC>
