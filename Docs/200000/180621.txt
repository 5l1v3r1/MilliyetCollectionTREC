<DOC>
<DOCNO> 180621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de müşterinin ayağına kadar gittiler 
</HEADLINE>
<TEXT>

   Bakan Unakıtan, Petkim ihalesi için aktif pazarlama yaparak petro kimya sektöründeki yabancı firmalarla bağlantı kurduklarını söyledi 
      ANKARA Milliyet 
   
   'Özelleştirmede niyetimiz ve irademiz tam." diyen Maliye Bakanı Kemal Unakıtan, 4 milyar dolarlık hedefin tahsil edilecek bedel değil, özelleştirilecek işletmelerin toplam bedeli olduğunu söyledi. 
   Unakıtan, büyük özelleştirmelerin 2003'ün dördüncü çeyreğine kaldığını belirtirken, "Düşündüğümüz özelleştirmeyi yapacağımızı tahmin ediyorum" dedi. Şu ana kadar 268.8 milyon dolarlık özelleştirmeden 84 milyon doların tahsil edildiğini kaydeden Unakıtan, imza aşamasında da 180 milyon dolar bulunduğunu bildirdi. Unakıtan, Uzanlar'ın 605 milyon dolarlık teklifle kazandığı ancak, şartlarını yerine getirmediği için iptal edilen Petkim ihalesiyle ilgili bir soru üzerine de şunları söyledi 
   
   Aktif pazarlama 
   "Biz Özelleştirme İdaresi olarak, elimizdeki değerleri mümkün olduğunca en yüksek değerlere satmak istiyoruz. Onun için aktif bir pazarlama faaliyetini sürdürüyor ve müşterinin ayağına gidiyoruz. Petkim'e önümüzdeki ihalede daha fazla ilgi duyulacağını ümit ediyorum." Petkim için yeniden ihale açıldığını belirten Unakıtan, "Son teklif verme tarihi 18 Kasım 2003. Bu ihalede ilkine göre daha yoğun ilgi görmekteyiz" dedi. 
   Petkim ihalesiyle ilgili çalışmaların hızlı şekilde devam ettiğini vurgulayan Unakıtan, dünyada petro kimya alanında çalışanlarla irtibat kurduklarını ve yurtdışından ilgi olacağını düşündüğünü kaydetti. Unakıtan hükümetin çok hızlı karar alması halinde yıl sonuna kadar Petkim ihalesinden nakit gelirin de mümkün olduğunu söyledi. 
   
   Vakıfbank Ziraat'e 
   Vakıbank'ın özelleştirilmesiyle ilgili bir soru üzerine de Unakıtan şöyle konuştu "Vakıfbank'ta büyük ortak Genel Müdür. Bu durum bankanın özelleştirilmesinde sıkıntı yaratacağı için, teknik çalışmalarımız var. Bankanın belki sahiplik olarak sadece Ziraat Bankası'na devrini yapacağız. Ama bu Ziraat Bankası ve Vakıfbank'ı birleştireceğiz anlamında değil. Bu bankayı, banka olarak tutuyoruz." 
   
   Tekel'de başvuru süresi uzatılıyor    Bakan Unakıtan Tüpraş ihalesini olumlu etkileyecek 'petrol kanunu tasarısı'nın Bakanlar Kurulu gündeminde olduğunu bildirdi. Tekel'in Sigara ve Alkollü İçkiler birimleri için açılan ihalede de son teklif verme tarihinin 26 Eylül olduğunu hatırlatan Unakıtan, "Bu süre birkaç hafta uzatılabilir" dedi. Unakıtan, Eti Seydişehir Alüminyum, Kemerköy, Yeniköy Elektrik Üretim AŞ ile Kütahya Şeker Fabrikasının yanı sıra 9 iştirak ve 1 elektrik tesisinin Yatağan özelleştirme kapsam ve programına alındığını bildirdi. 
   
   
</TEXT>
</DOC>
