<DOC>
<DOCNO> 174746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/guncel/gun05.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trafik polisi öldürdü' iddiası 
</HEADLINE>
<TEXT>

   NURHAN İÇMEZ Tokat DHA 

   
   Niksar'da bir traktör sürücüsünün, trafik polislerince "dur" ihtarına uymadığı gerekçesiyle ateş açılarak öldürüldüğü öne sürüldü. Olayla ilgili iki polis memuru gözaltına alındı. Karabodur köyünde yaşayan Ufuk Tuncay 26 , arkadaşı Köksal Caymaz ile bir yakınlarının düğünü için geldiği ilçeden 58 DK 584 plakalı traktörüyle köyüne dönmek isterken yol kontrolü yapan trafik ekipleriyle karşılaştı. 
   "Dur" ihtarına uymayan traktörün arkasından havaya uyarı ateşi açan ekipler, aracın kaçmasına engel olamadı. Tuncay'ın vurulduğunu fark eden Caymaz, arkadaşını Devlet Hastanesi'ne götürdü. Tuncay kurtarılamazken, Caymaz trafik polislerinin üzerlerine ateş açtığını ve arkadaşını vurduğunu öne sürdü. Hastaneye gelen Tuncay'ın yakınlarıyla hastanedeki polisler arasında tartışma yaşandı. 
   
   Altınpınar Keşke yaşanmasaydı 
   Tokat Emniyet Müdürü Yusuf Altınpınar, gece geç saatlerde ilçede bir kahvehaneye traktörle girilerek camların kırıldığını, alkollü olan ve plakası ihbar edilen traktör sürücüsünün olaydan sonra kaçtığını söyledi. Altınpınar, "Keşke olmasaydı, keşke yaşanmasaydı, zaten aracın plakası alınmış, nasıl olsa yakalanırdı. Ama o anki durumu bilmiyoruz" dedi. 
   
   
   
</TEXT>
</DOC>
