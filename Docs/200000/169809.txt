<DOC>
<DOCNO> 169809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo04.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Antrenörün böylesi... İlanla kendine kulüp arıyor... 
</HEADLINE>
<TEXT>

     İranlı antrenör Farri Borz, Türkiye'de takım çalıştırmak için ilanla kulüp arıyor. 
     Tüketici Dergisi'ne, ''Futbol Kulüp Başkanlarının Dikkatine'' başlığıyla ilan veren 42 yaşındaki Borz, meziyetlerini sıralarken, ''20 yıllık futbol araştırmamdan sonra çok güçlü ve teknik bir takım kuracak yeni programlarım, tekniklerim ve taktiklerim var'' dedi. 
     İlanda, ''Türkiye'de ve Avrupa'da şampiyon olmak istiyorsanız beni arayın'' diyen Farri Borz'un menajerliğini yapan Zakir Uygar, İngiltere'de yetişen İranlı teknik adamın, Türkiye'ye yeni geldiğini ve çalıştıracak takım aradığını söyledi. 
     Borz'un, çeşitli ülkelerde futbol oynadığını ve takım çalıştırdığını ifade eden Uygar, ''Çalıştıracak takım arıyoruz. Önce ilan yoluyla bir yoklama yapmak istedik. Kulüplerle de görüşmek istiyoruz'' diye konuştu. 
     
</TEXT>
</DOC>
