<DOC>
<DOCNO> 153075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur06.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü, sarhoş müdürü görevden aldı 
</HEADLINE>
<TEXT>

     İstanbul Emniyet Müdürü Celalettin Cerrah'ın kararı ve İstanbul Valiliği'nin de onayıyla açığa alınan Kartal İlçe Emniyet Müdürü Ufuk Tanju Güven hakkında, ''ilçe sınırları dışına çıkmak'' ve ''görev başında alkol kullanmak'' suçlarından idari soruşturma açılacağı bildirildi. 
     Önceki gece polis merkezlerinde habersiz denetimler yapan İstanbul Emniyet Müdürü Cerrah, saat 01.30 sıralarında Kartal Polis Merkezi'ne geldi. 
     Denetimler sırasında, emekli olan bir meslektaşı için Beşiktaş'taki bir restoranda verilen yemekte bulunan Kartal İlçe Emniyet Müdürü Güven, durumun kendisine bildirilmesi üzerine Cerrah'ın olduğu polis merkezine ulaştı. 
     ''Nerede olduğunu'' soran Cerrah'a ''yemekte bulunduğunu'' söyleyen Güven, Cerrah'ın ''Alkollü müsün '' sorusuna da ''Evet efendim'' diye cevap verdi. 
     Güven'in bu cevabı üzerine ''Seni açığa alıyorum'' diyen Cerrah, merkezde görevli polislere teşekkür ettikten sonra merkezden ayrıldı. 
     Olayın ardından İstanbul Valiliği'nin de onayıyla açığa alınan Ufuk Tanju Güven hakkında, ''ilçe sınırları dışına çıkmak'' ve ''görev başında alkol kullanmak'' suçlarından idari soruşturma açılacağı bildirildi. 
     




</TEXT>
</DOC>
