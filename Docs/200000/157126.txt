<DOC>
<DOCNO> 157126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo36.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçı alıp Cavcav'a en iyi yanıtı vereceğiz... 
</HEADLINE>
<TEXT>

     Ligde yarın Gençlerbirliği ile önemli bir maç yapacak Beşiktaş'ın asbaşkanlarından Haşmet Bedii Kürüm, Gençlerbirliği'ni yenmeleri durumunda şampiyonluk hesapları yapabileceklerini söyledi. 
     Beşiktaş'ın Ankara'ya hareketinden önce Atatürk Havalimanı'nda basın mensuplarının sorularını yanıtlayan Haşmet Bedii Kürüm, Gençlerbirliği'ni yenmek için Ankara'ya gittiklerini belirterek, ''Bu maçı kazanmaktan başka çaremiz yok. Rakibimizi yenmemiz halinde, Galatasaray'ın alacağı sonuca göre matematiksel olarak şampiyonluğu ilan edebiliriz. Ancak maçı kazanmadan şampiyonuz diyemeyiz'' dedi. 
     Gençlerbirliği Kulübü Başkanı İlhan Cavcav'ın maçla ilgili açıklamaları konusundaki soruları da yanıtlayan Kürüm, ''İlhan Cavcav, zaten yaptıkları hareketlerle kendisini göstermiştir. Yarınki maçı kazanarak Cavcav'a en iyi yanıtı vermek istiyoruz'' diye konuştu. 
     
</TEXT>
</DOC>
