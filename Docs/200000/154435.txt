<DOC>
<DOCNO> 154435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko08.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Enflasyon iniş trendine geçti 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, piyasalarda rahatlama meydana geldiğini belirterek, ''Enflasyon iniş trendine geçti'' dedi. 
     Devlet Bakanı ve Başbakan Yardımcısı Şener, çeşitli incelemelerde bulunmak üzere geldiği Şanlıurfa'da, inşaatı devam eden Harran Üniversitesi Osmanbey Yerleşkesi'ni gezerek, Rektör Prof. Dr. Uğur Büyükburç'tan bilgi aldı. 
     Şener, bir gazetecinin ''Bingöl depreminde zarar görenlerin, çeşitli vergilerden belirli bir süre muaf tutulması ve kamu kuruluşlarına olan borçların ertelenmesi söz konusu olacak mı '' sorusunu, cevapsız bıraktı. 
     Türkiye'nin önünün aydınlık olduğunu ve ekonomik göstergelerin gelecek için olumlu sinyaller verdiğini ifade eden Şener, şöyle konuştu 
     ''Piyasalarda rahatlama meydana gelmiştir. Enflasyonla ilgili aldığımız son rakamlar, yılın kalan aylarında da, rakamların daha da düşük çıkacağını göstermektedir. Enflasyon iniş trendine geçti. Bunun ötesinde, turizm sektöründe canlanma olacaktır. İhracatımız bir önceki yılın aynı dönemine göre yüzde 34 oranında artmıştır. Böyle bir ortamda, Türkiye için olumlu gelişmeler olacağını söyleyebiliriz.'' Şener, Türkiye'nin Ortadoğu ile olan ticaretinin geliştirilmesi ve avantajları değerlendirmesi gerektiğini belirterek, ''Ticaretin normalleştiği bir Ortadoğu ikliminden en fazla faydalanacak ülke Türkiye'dir. Irak, Suriye gibi ülkelerle akrabalık bağımız var. Türk işadamları, Irak pazarlarında, dünyanın bütün ülkelerinden daha fazla ticaret yapma şansına sahiptir ve bu değerlendirilecektir. Irak ve Suriye gibi ülkelere bakıldığında, Türkiye'nin bu pazarlardaki payının artırılması için zemin hazırlanacak ve avantajlar değerlendirilecektir'' dedi. 
     Devlet Bakanı ve Başbakan Yardımcısı Abdüllatif Şener, Şanlıurfa'daki 3 günlük gezi ve incelemelerini tamamlayarak, uçakla Ankara'ya gitti. 
     
</TEXT>
</DOC>
