<DOC>
<DOCNO> 159242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko14.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Domates fiyatlarının 15 gün içinde ucuzlaması bekleniyor... 
</HEADLINE>
<TEXT>

     Domates fiyatlarının tarla ürünlerinin çıkmasıyla birlikte, yeni ihracat bağlantısı olmaması durumunda ucuzlaması bekleniyor. 
     Çin ve ABD'nin ardından dünyanın üçüncü büyük ve Avrupa'nın en büyük domates üreticisi konumunda olan Türkiye'de, domates fiyatlarının 15 gün içinde ucuzlaması öngörülüyor. 
     Domates üreticileri, domates fiyatlarının Avrupa'da olumsuz hava koşulları nedeniyle yüksek seyrettiğine dikkati çektiler. 
     Verilen bilgiye göre, Türkiye'de domates fiyatlarının seyrine bakıldığında ise kışın yaşanan olumsuz hava koşullarının seralara zarar vermesi, domates fiyatlarının yükselmesine neden oldu. 
     Buna ilave olarak Avrupa'nın Türkiye'den domates talebi, domates çeşitlerinden birinci kalite cam sera ürünü domates 1 milyon 900 bin liraya, arılı ve salkım domates 2'şer milyon liraya çıkmasına yol açtı. 
     Tarla ürünlerinin çıkmaya başlamasıyla birlikte, halen Antalya domates çeşitlerinden birinci kalite cam sera ürünü domates 1 milyon 300 bin liradan salkım ise 1 milyon 400 bin liradan satılıyor. 
     Uzmanlar, Avrupa'da kışın sert geçmesinin seralarda domates hasadının gecikmesine neden olduğunu belirtirken, Yunanistan'da seralarda domatesin kilosunun 1.6 Euroya, süpermarketlerde ise 3 Euro'ya satıldığını ifade ettiler. 
     Avrupa'da seralarda domates hasadına Haziran ayı başından itibaren başlanacağını anlatan uzmanlar, herhangi bir ihracat bağlantısının sağlanamaması halinde, tarla ürünlerin çıkması ile birlikte, Türkiye'de domates fiyatlarının ucuzlamasının beklendiğini kaydettiler. 
     Türkiye'de her yıl yaklaşık 10 milyon ton domates üretilirken, bunun yaklaşık 7 milyon tonu sanayide salça, ketçap gibi ürünlerin üretilmesinde kullanılıyor. Geri kalan 2.5 milyon ton domates ise gıda ürünü olarak tüketiliyor. 
     Türkiye'de üretilen domatesin yüzde 95'i ülke içinde tüketilirken, ancak yüzde 5'i ihraç ediliyor. 
     
     ADANA'DA DOMATES 300 BİN LİRA 

     Adana Büyükşehir Belediyesi Vedat Dalokay Hali yetkililerinden alınan bilgiye göre, ikinci kalite fiyatları dikkate alındığında, geçen hafta 300 bin lira olan sivri biber 250 bin liraya, 175 bin lira olan kabak 80 bin liraya, 350 bin lira olan domates 300 bin liraya, 150 bin lira olan salatalık 100 bin liraya düştü. 
     
</TEXT>
</DOC>
