<DOC>
<DOCNO> 167456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/yasam/yas03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi onları 'yapışık' bıraktı 
</HEADLINE>
<TEXT>

Siyam ikizi Gülşen ve İrem, ameliyatla ayrılacak ama ilaç ve cihazlar için kurumlararası yazışmalar bitmediğinden operasyon sürekli erteleniyor 
     GÜRKAN AKGÜNEŞ, HALUK ATALAY İstanbul 

     Hatice - İsa Gülbetekin çiftinin yedi ay önce dünyaya gelen siyam ikizleri Gülşen ve İrem'in ayrılma operasyonu, "ameliyatta gerekli ilaç ve cihazların temini için kurumlar arasında yazışmalar sürdüğü" gerekçesiyle yine ertelendi. 
     Karın bölgesinden yapışık doğan siyam ikizlerinin durumuyla ilgili bilgi veren Zeynep Kamil Hastanesi Başhekimi Op. Dr. Sadiye Eren, ameliyat hazırlığının sürdüğünü, ancak daha önce verilen iki aylık sürenin uzayacağını söyledi. 
     
     5 bin dolar gerekiyor 
     Operasyonda kullanılacak malzeme ve cihazların bazılarının öğretmen İsa Gülbetekin'in bağlı olduğu Emekli Sandığı'nın listesinde bulunmadığını belirten Eren, şunları söyledi 
     "Bu ilk kez karşılaştığımız bir durum. Emekli Sandığı listesini kontrol edince gördük ki, malzeme ve ilaçların bazıları listede yok. Bebekleri ameliyata hazırlayacak olan doku geliştirici cihazı alabilmek için döner sermayeyi kullanacağız. Sonra parasını Sandık'tan talep edeceğiz. Bununla ilgili yazışmayı başlattık. Diğerleri zaman içinde belli olacak, onları tam olarak netleştiremedik. Malzemeler arasında hiç ödenmeyecek olanlar, hastanede bulundurulması gerekenler, bir de dışarıdan temin edilebilen, parası önceden ödenip sonra da kurumdan alınabilen malzemeler var. Bu işlemler bir iki ay sürebilir." 
     Operasyonun yaklaşık 5 bin dolara mal olacağını belirten Eren, öncelikle yasal çözümün deneneceğini ve sorun çıkması halinde de bağışta bulunmak isteyenlerin devreye sokulacağını söyledi. 
     

</TEXT>
</DOC>
