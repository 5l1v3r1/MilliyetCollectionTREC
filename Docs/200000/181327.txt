<DOC>
<DOCNO> 181327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur04.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İki geline 12 kiloluk altın takı, damatlara 240 milyar lira verildi 
</HEADLINE>
<TEXT>

     Hamit ERKUT, Erkan ÇOBANOĞLU YÜKSEKOVA Hakkari , DHA 
     

HAKKARİ'nin Yüksekova İlçesi'nde Pinyanişi Aşireti' lideri ve AKP Milletvekili Mustafa Zeydan'ın yeğenleri Ulaş ve Mesut Zeydan, 3 gün 3 gece süren tek düğünle evlendi. 
     Aşiret geleneklerine göre yapılan ve 5 bin kişinin katıldığı düğünde, gelinler Sima ve Neslihan'a toplam yaklaşık 12 kilogram altın takı takılırken, damatlara da düğün hediyesi olarak 240 milyar lira verildi. 
     Yüksekova'da ilk kez 2 çift tek düğünle evlenirken, düğünde AKP Milletvekili Mustafa Zeydan ile CHP Milletvekili Esat Canan kolkola halay çekti. 
     AKP Hakk ari Milletvekili Mustafa Zeydan, Yüksekova'nın Büyükçiftlik Beldesi'nde oturan ağabeyi Osman Zeydan'ın oğlu 25 yaşındaki Ulaş ve 25 yaşındaki torunu Mesut Zeydan'ı görkemli bir düğünle evlendirdi. Hayatını 20 yaşındaki Sima Toktamış ile birleştiren Ulaş Zeydan ve 19 yaşındaki Neslihan Abbasigil'le evlenen 23 yaşındaki Mesut Zeydan için sazlı-sözlü yapılan düğüne, AKP Milletvekili Fehmi Öztunç ve CHP Milletvekili Esat Canan'ın da aralarında bulunduğu 5 bin davetli katıldı. 
     Van'ın Başkale İlçesi'nde oturan gelin Neslihan'ı Yüksekova'ya getirmek için 300 araçlık konvoyun oluşturulduğu düğünde, Milletvekili Zeydan, yerinde oturamadı ve CHP Milletvekili Esat Canan'la kolkola doyasıya halay çekti. Davetliler gelin ve damatlara takı takmak için yarışırken, 10 aşçının kesilen 100 koyun eti, 1.5 ton pirinç, 1'er ton domates ve salatalık kullanarak hazırladığı yemekler, yer sofrasında konuklara ikram edildi. 
     Milletvekili Zeydan'ın bol bol bahşiş dağıttığı düğünde, gelin Sima ve Nislihan'a toplam 12 kilogram altın takı takılırken, damatlar Ulaş ve Mesut Zeydan'a da, düğün hediyesi olarak davetliler tarafından zarf içerisinde 240 milyar lira verildi. Takı rekorunun kırıldığı düğünden sonra teşekkür konuşması yapan Mustafa Zeydan, "Yüksekova'da bir ilki gerçekleştirmenin mutluluğunu yaşıyoruz. Allah mutluluğumuzu bozmasın. Hep böyle mutlu düğünler nasip etsin. Düğünümüzü onurlandıran herkese teşekkür ederim'' dedi. 
     
</TEXT>
</DOC>
