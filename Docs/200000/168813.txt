<DOC>
<DOCNO> 168813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur20.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Türkriye-ABD komisyonunda atmosfer iyi" 
</HEADLINE>
<TEXT>

     ABD'nin Ankara Büyükelçisi Robert Pearson, Dışişleri Bakanı ve Başbakan Vekili Abdullah Gül'e veda ziyaretinde bulundu. 
     Pearson, 45 dakika süren ziyaretin ardından gazetecilerin soruları üzerine yaptığı açıklamada, Türkiye-ABD ortak komisyonu çalışmalarındaki atmosferin iyi olduğunu belirterek, iki ülke heyetlerine başkanlık eden generallerin olumlu görüşmeler yapmakta olduklarını bildirdi. 
     Bu sabah aldığı bilgiler doğrultusunda Amerikan heyeti başkanı NATO Müttefik Kuvvetler Komutan Yardımcısı Korgeneral John Silvester'in bugün de Irak'ta kalacağını söyleyen Pearson, Silvester'in Ankara'ya yarın döneceğini kaydetti. 
     Büyükelçi Pearson, ABD olarak komisyon çalışmalarındaki hedeflerinin hızlı, tam, objektif ve şeffaf bir sonuca ulaşmak olduğunu da söyledi. 
     Dışişleri Bakanı Gül'ün ''ABD tarafının sunduğu delillerden ikna olmadıkları'' yönündeki açıklamalarının hatırlatılması üzerine Pearson, ''Generaller işlerini tamamlasınlar da...'' yanıtını verdi. 
     Pearson, Türk askerinin bölgede kalması konusunda komisyonda görüş birliğine varılıp varılmadığının sorulması üzerine de, iki tarafın da Türk-Amerikan askerlerinin bölgedeki koordinasyonunun pürüzsüz, şeffaf ve işbirliği içinde olmasını arzu ettiğini kaydetti. 
     Pearson, amaçlardan birinin iki tarafın askerlerinin yakın işbirliği içinde çalışmasını sağlamak olduğunu da ifade etti. 
     ABD Senatosu'nda ele alınmakta olan ABD Dışişleri Bakanlığı 2004 yılı bütçe tasarısında Ermeni soykırımı iddialarının artık yer almayacağına ilişkin haberlerin anımsatılması üzerine Pearson, kendisinin de bu bilgilere açıklık kazandırmaya çalıştığını bildirdi. 
     ABD Başkanı George Bush yönetiminin buna zaten karşı olduğunu söyleyen Pearson, Başkan Yardımcısı Dick Cheney'in de senatörleri bunun iyi bir fikir olmadığı yönünde ikna etmeye çabaladığını ifade etti. 
     Pearson, Bakan Gül ile görüşmesinde pek çok önemli konuyu ele aldıklarını söyledi, bu konular arasında yer alan Türkiye'nin AB üyeliğine yönelik hedeflere, Türk halkının ekonomik ve siyasi reformlara ve yolsuzluklarla mücadeleye yönelik kararlılığına ABD olarak tam destek verdiklerini belirtti. 
     
</TEXT>
</DOC>
