<DOC>
<DOCNO> 197031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun34.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban tartışması 
</HEADLINE>
<TEXT>

     Fransa İçişleri Bakanı Nicolas Sarkozy, okulda türban tartışmasına değişik bir boyut taşıyarak, devlet okullarına türbanla gelmek isteyen genç kızlara bandana takmalarını önerdi. 
     Sarkozy, ''France2'' televizyonunda yayınlanan bir programda, İsviçre'de yaşayan İslam uzmanı Tarık Ramadan ile türban konusunu tartıştı. 
     İçişleri Bakanı, genç kızların dini amaçla saçlarını örtmekte kararlı olmaları halinde, türban yerine bandana takabileceklerini söyledi. 
     Fransa'da Müslümanların iş hayatında zorluklarla karşılaştığını kabul eden Sarkozy, daha önce gündeme getirdiği üzere Müslümanlara çalışma hayatında ''olumlu anlamda ayırımcılık'' yapılması gerektiği belirtti. 
     Sarkozy, bu amaçla kendisinin önümüzdeki günlerde İçişleri Bakanlığı'nda bazı önemli görevlere Müslüman vatandaşları atayacağını söyledi. 
     İçişleri Bakanı Sarkozy, hükümette türbanın okullarda kanunla yasaklanmasına karşı çıkan bakanlar arasında yer alıyor. 
     Fransa'da bugün açıklanan bir kamuoyu araştırmasına göre, halkın yüzde 72'si, dini ve siyasi simgelerle okula gelinmesini yasaklayan yasaya destek veriyor. 
     Sosyalist Partisi'ne üye senatörler, okullarda dini, siyasi ve felsefi simgelerle gelinmesini yasaklayan yasa teklifini geçen hafta Senato'ya sunmuşlardı. 
     
</TEXT>
</DOC>
