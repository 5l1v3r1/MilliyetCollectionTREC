<DOC>
<DOCNO> 189092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo19.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor bu hafta Malatya'ya uçakla gidecek 
</HEADLINE>
<TEXT>

     Maddi sıkıntılar nedeniyle son dönemdeki deplasmanlara otobüsle giden İstanbulspor'a, isminin açıklamasını istemeyen İstanbullu bir işadamınından yardım geldi. 
     Ekonomik nedenlerle Samsun ve Ankara deplasmanlarına otobüsle giden sarı-siyahlılar, 2 deplasman maçından sonra Malatya'ya uçakla ulaşacak. 
     Menajer Sinan Dinler, İstanbullu bir işadamının tüm deplasman masraflarını karşıladığını belirterek, ''İsminin açıklanmasını istemeyen İstanbul'u seven bir işadamı, uçak ve otel masraflarımızı karşılıyor. 2 deplasman sonra yeniden uçakla gidiyoruz. Kendisine çok teşekkür ediyoruz'' dedi. 
     Sponsorluk konusunda çalışmalarının sürdüğünü kaydeden Dinler, ''Bu konu 1 hafta-10 gün içinde kesinlik kazanır. İstanbulspor, bu kentin ismini taşıyor. İstanbulu seven işadamlarının daha duyarlı olmalarını ve takımlarına sahip çıkmalarını istiyoruz'' diye konuştu. 
     
     KADRODA SIKINTI 
     Dinler, milli maç nedeniyle verilen arayı hazırlık maçlarıyla iyi değerlendirmeye çalıştıklarını, ancak Malatyaspor maçı öncesinde sakat ve cezalı futbolcuları bulunduğunu söyledi. 
     Sakatlığı bulunan Balili'nin tedavisinin sürdüğünü ifade eden Dinler, ''Balili, şu anda idmanlara katılamıyor. Maç gününe kadar durumuna bakacağız. Yordanov ve Musa Kuş ise kart cezalısı oldukları için oynayamayacak'' dedi. 
     Dinler, Malatyaspor ile zorlu bir deplasman maçı yapacaklarını vurgulayarak, ''Rakibimizin gücünü biliyoruz. Son 4 maçtır kazanamıyoruz ve bu maçta mutlaka puan almak istiyoruz. Kaybettiğimiz 2 maçta da hakem hataları vardı. Ankaragücü maçını hakem hatalarıyla yitirmiştik. Denizlispor maçında da Yordanov'un atılması ağır bir karardı. Hakemlerin İstanbulspor'a karşı biraz daha dikkatli olmasını istiyoruz'' diye konuştu. 
     
</TEXT>
</DOC>
