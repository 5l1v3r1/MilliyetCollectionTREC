<DOC>
<DOCNO> 174404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo00.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'in görüşü 
</HEADLINE>
<TEXT>
   Herkes göreve 
   
   Ligden önce, özel maçta, İzmir kan revan içinde. 
   Nasıl geldik bu günlere 
   Neden birimiz çıkıp da diyemiyoruz ki, "Bu olay bir avuç psikopatın işidir. Her toplumda bulunan böylesi insanlar, maalesef bu kez futbola denk gelmiştir"... 
   Çünkü biliyoruz hiçbirimiz sorumluluklarımızı dört dörtlük yerine getiremiyoruz. 
   Hiçbirimiz... Yöneticiden futbolcuya, polisten medyaya. 
   Ve her olaydan sonra, aramızdan bir grubu, eli kanlı saldırganların azmettiricisi olarak ilan ediyoruz. 
   Bu tartışmalar, dövünmeler, suçlamalar ile "toplumsal şiddet" olgusunun arkasına saklanan saldırganlara sanki bir gerekçe hazırlıyoruz. 
   Bugün Lig başlıyor. 
   Hepimizi görevler bekliyor. 
   Futbol, sadece maddi - manevi yarar sağlama kapısı değil. Bir çiçek gibi özene, bir bebek gibi bakıma, bir servet gibi korunmaya ihtiyaç duyuyor. Kan, şiddet, gözyaşı, hatta terbiye ayarı kaçmış ağız dalaşı bile sevmiyor. 
   Görevler kolay. 
   Milliyet olarak, tıbbi desteğe gereksinmesi olan futbol teröristleri dışında herkesi "sorumluluklarının" üzerine titremeye çağırıyoruz. 
   Yani, sorumluluk sahibi olanları... 
   Bizler işimizi kusursuz yapıp, futbol olaylarına "taraftarlık", "kızgınlık", "tahrik" gibi insani gerekçeler bulmayı bıraktığımızda bir avuç saldırgan iyot gibi açığa çıkacak ve gerisini Türk Ceza Yasaları kotaracaktır. 
   Eski günlere dönmek mümkün olmasa da, ileride huzurlu ve keyifli günler yaratmak elimizdedir. Şimdi... Bugün... Başlama zamanıdır. 
   
   
</TEXT>
</DOC>
