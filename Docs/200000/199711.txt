<DOC>
<DOCNO> 199711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun07.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düz panel TV alacaklara uyarı "Acele etmeyin" 
</HEADLINE>
<TEXT>

     Yaklaşan yılbaşı döneminde evlerine düz panel televizyon almayı düşünenlere uzmanlar ''sakın acele etmeyin'' tavsiyesinde bulundu. 
     Düz panel ekranlı TV'ler, Noel ve yılbaşı döneminin en çok arzulanan elektronik eşyaları arasında yer alıyor. Ancak uzmanlara göre söz konusu TV'lerin fiyatlarında 2004'ün ilk aylarından itibaren yüzde 30'a varan düşmeler bekleniyor. 
     Halen 68.5 santimetrelik düz panel TV'ler yaklaşık 2000 dolardan satılıyor. Aynı ekran boyundaki klasik TV'lerin fiyatı ise 200 dolar civarında. 106.5 santimetrelik plasma ekrana sahip TV'lerin satış fiyatı ise 4-6 bin dolar arasında. Ancak teknoloji geliştikçe fiyatların hızla düşeceği ifade edildi. 
     Dell ve Gateway gibi bilgisayar üreticilerinin de düz panel ekranlı TV piyasasına girmelerinin düşüşü hızlandıracağı belirtiliyor. 
     Düz panel ekranlı TV'lerin ekranları ya LCD ya da plasma oluyor. Geleneksel TV'ler ise katod tüpleriyle çalışıyor. 
     Piyasayı izleyen kuruluşlar, fiyatların yüksekliği nedeniyle plasma ekranlı TV'lerin günümüzde toplam TV satışlarının ancak yüzde 3'ünü oluşturduğunu belirttiler. 
     2003 yılında yaklaşık 4 milyon düz panel TV üretildi. Bu sayının gelecek yıl 8-10 milyon adede çıkacağı bildiriliyor. Dünyada toplam TV üretimi ise 150 milyon adet. 
     Piyasa uzmanlarına göre 76-99 santimetrelik ekranlı düz panel TV'lerin fiyatları gelecek yıl yüzde 38-40 düşecek. Bu TV'lerin 4 bin 800 dolar yerine 3 bin dolara satılacakları kaydedildi. 43-50 santimetrelik ekranlı TV'lerin fiyatı ise bin dolara inecek. Düz panel ekranlar, TV'lerin yanı sıra bilgisayarlarda da büyük rağbet görüyor. Bu nedenle üretimin hızla arttığı bildirildi. 
     Düz panel ekran üreten firmaların başında gelen Samsung, gelecek 10 yıl içinde toplam 16.6 milyar dolar harcamayla üretimini artıracağını bildirdi. 
     Bu arada, 2007 yılında dünyadaki düz ekran TV sayısının 27 milyona ulaşacağı tahmin ediliyor. Aynı yıl 6 milyon plasma ekran TV satılması da öngörüldü. 
     
</TEXT>
</DOC>
