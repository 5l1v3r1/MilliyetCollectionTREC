<DOC>
<DOCNO> 162306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur06.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de Amerikalı kadına saldırıp ısırdılar... 
</HEADLINE>
<TEXT>

     Bakırköy'de bir kişinin saldırısına uğrayan ABD'li kadın, gözünün çevresinden ısırılarak yaralandı. 
     Atatürk Havalimanı'ndan uçakla Almanya'ya gitmek için çantasını da yanına alarak Bakırköy'deki evinden çıkan ABD uyruklu Shirley L. Fox 60 , Ebu Ziya Caddesi üzerinden yürümeye başladı. 
     Caddenin Sahil Kennedy Caddesi ile kesiştiği yerde bulunan tüp geçit altına gelerek taksi beklemeye başlayan Fox, bu sırada bir kişinin saldırısına uğrayarak dövülmek istendi. 
     Amacı anlaşılamayan saldırgandan kurtulmak için bağırmaya başlayan Fox, aynı kişi tarafından gözünün çevresinden ısırılarak yaralandı. 
     Kimliği henüz belirlenemeyen saldırganın kaçmasından sonra olay yerine gelen polis ve sağlık ekiplerince bir ambulansa alınarak Dr. Sadık Onuk Eğitim ve Araştırma Hastanesi'ne kaldırılan Fox, daha sonra sevk edildiği İstanbul Üniversitesi Tıp Fakültesi Hastanesi'nde tedavisi tamamlandıktan sonra taburcu oldu. 
     Hastane yetkilileri, ısırılma sonucu göz kapağı parçalanan, gözünün çevresinde ve kaşında yaralanmalar oluşan Fox'a gerekli müdahalenin yapıldığını, ancak hastanın yurtdışına gideceğini söylemesi üzerine göz içinde detaylı inceleme gerçekleştiremeden kendi isteğiyle taburcu ettiklerini bildirdiler. 
     Taburcu olduktan sonra hastaneden çıkan Fox, ABD'nin İstanbul Başkonsolosluğu'na ait bir cipe binerek kendisine yardımcı olmak için gelen tercüman ve bir polis memuru ile Atatürk Havalimanı'na götürüldü. 
     Buradaki bütün işlemlerinde polis memurunun yardımcı olduğu Fox, ardından bir uçağa binerek Almanya'nın Stuttgart kentine hareket etti. 
     Polis, olay sonrası Fox'un herhangi bir eşyasını almadan yaya olarak kaçan saldırganı yakalamak için başlattığı çalışmaları sürdürüyor. 
     
</TEXT>
</DOC>
