<DOC>
<DOCNO> 168907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yasam/ayas.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum, bu yaz Teksas'a döndü 
</HEADLINE>
<TEXT>

Turizm ve eğlence merkezi Bodrum, şimdilerde silahlı çatışmalar ilçesi oldu Alaaddin Çakıcı, Sedat Peker ve Kürşat Yılmaz'ın da tatil yaptığı Bodrum'da yine çatışma vardı... 
     MAGAZİN SERVİSİ 

     Son günlerde Bodrum, turizm ve eğlence mek nı olmanın yanı sıra silahlı çatışma ve mafya hesaplaşmalarının da merkezi... Bodrum'da bir hafta arayla iki kez silahların patlaması, güvenlik güçlerini alarma geçirdi. Tarafların bölgede tatil yapan Sedat Peker ve Alaaddin Çakıcı'nın adamları olduğu iddia edildi. Konunun araştırıldığını belirten polis, her iki tarafın adamlarının ilçeye girişlerinden itibaren takibe alındığını açıkladı. 
     
     Müşteriler yere... 
     Alaaddin Çakıcı, Sedat Peker, Kürşat Yılmaz ve Hasan Heybetli, son haftalarda Bodrum'u yaz tatili için tercih edenler arasındaydı... Plajlarda ve barların çevresinde toplu halde dolaşan insanlar yöre halkını rahatsız etmeye başlamıştı. Ve ardından olaylar geldi... Bunlardan ilki geçtiğimiz pazar Erdal Acar ile Dündar Kılıç'ın torunu Onur Özbizerdik'in tartışması sonucu Club Türk'ün kapısında yaşandı bir garson ayağından yaralandı. 
     Ve şimdi ikinci olay, Gatto Fink isimli gece kulübünde yaşandı. Yat Limanı'ndaki gece kulübünde saat 04.00 civarında silahlı çatışma çıktı. 
     İddialara göre yaklaşık 300 kişinin bulunduğu kulüpteki çatışma, bölgede tatil yapan Peker ve Çakıcı'nın adamlarının birbirlerine laf atmalarıyla başladı. Bu sırada beş kişilik grup havaya iki el ateş etti. Müşteriler panik içinde yere yatarak kendilerini korumaya çalıştı. 
     
     İki kişi gözaltında 
     Sivil ve resmi polislerin turladığı caddede meydana gelen olayda iki kişi yaralandı. Yaralılar Milas Devlet Hastanesi'ne kaldırıldı. Yat Limanı'nda korku ve panik yaşanırken, güvenlik görevlileri bardan kaçmak isteyen müşterilerin dışarı çıkmalarına izin vermedi. Polis, geldiğinde olaya karışanların çoğunun kayıplara karıştığı görüldü iki kişi gözaltına alındı. 
     
     'Sarhoş kavgası' 
     Bodrum Kaymakamı Osman Ekşi, son olayla ilgili araştırmanın devam ettiğini belirterek şunları söyledi "İki sarhoşun kavgasıyla meydana gelmiş bir olay. Yan yana masalarda birbirlerine ters bakmışlar ya da laf atmışlar. Tek kurşunla birinin kolu sıyrılıyor, diğerinin göğüs kısmına geliyor. Silah bulundu. Organize suçları ilgilendiren olay değil." 
     
     'O adamlar olmayabilir' 
     Muğla Emniyet Müdür Yardımcısı Abdülaziz Korkmaz ise "Olaya karışan kişilerin Çakıcı ya da Peker'in adamları olduğu yönünde bir duyum ya da işlemimiz yok. Alkol ortamında neden kaynaklandığını bilmiyorum. Karşılıklı darp ve silahla yaralama var. Adamlar elde. Karışanlar da olayı hatırlamıyor. Ancak olayları takipteyiz" dedi. 
     
Turistler sokağa çıkamıyor      Bodrum'da son çatışmadan bir gün önce asayiş ve hanutçuluk gibi konularda turistlerin can ve mal güvenliği ile rahatının sağlanması için alınması gereken önlemler tartışıldı. Toplantıya Muğla Valisi Hüseyin Aksoy, Aydın Jandarma Bölge Komutanı Tuğgeneral Mecit Korkut, Muğla İl Jandarma Komutanı Albay Şükrü Dinçol, Kaymakam Osman Ekşi ve turizmciler ile sivil toplum örgütü temsilcileri katıldı. 
     
     Gece eğlenceye çıkmak cesaret ister 
     Bodrum Otelciler ve Turistik İşletmeler Derneği üyesi Ahmet Biçer, turizmi olumsuz etkileyecek olayların önlenmemesi nedeniyle Bodrum turizminin iflas noktasına geldiğini öne sürerek, "Turistler gece 01.00'den sonra barlar sokağında yürüyemez, gece eğlencelerine çıkamaz oldu" dedi. 
     Jandarma Komutanı Yüzbaşı Süleyman Gürz ise, Bodrum'da suç işlemeye meyilli kişilerin özellikle yaz aylarında artan nüfusa paralel olarak hızla arttığını belirterek şunları söyledi "Bölgemizde işlenen suçları yaratan kişilerin büyük bir çoğunluğunun bölge dışından geldiğini tespit ettik. Son aylarda aranmakta olan 560 kişiyi yakalayıp adli mercilere teslim ettik." 
     

</TEXT>
</DOC>
