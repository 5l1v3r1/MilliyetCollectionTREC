<DOC>
<DOCNO> 165460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur35.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Deprem olacak diye halkı tedirgin etmeye gerek yoktur" 
</HEADLINE>
<TEXT>

     Boğaziçi Üniversitesi B.Ü Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, deprem olacak beyanatlarıyla halkın tedirgin edilmemesi gerektiğini söyledi. 
     Muş'un Varto İlçesi Belediye Başkanlığı'nın daveti üzerine Muş'a gelen Prof. Dr. Barbarosoğlu, Vali Yıldırım Kartal'ı ziyaretinin ardından daire müdürleri ile deprem konusunda bilgilendirme toplantısı yaptı. 
     Daha sonra, gazetecilerin sorularını yanıtlayan Prof. Dr. Barbarosoğlu, Türkiye Jeofizik Mühendisleri Odası Genel Başkanı Prof. Dr. Ahmet Ercan'ın, deprem konusundaki açıklamalarının hatırlatılması üzerine şöyle konuştu 
     ''Ben Ahmet Ercan'a karşı her zaman saygılıyım. Ancak depremin ne zaman ve nasıl olacağını tahmin etmek mümkün değildir. Deprem olacak beyanatlarıyla halkı tedirgin etmeye gerek yoktur. Bizler, bilim adamları olarak bazı konuları vatandaşı tedirgin etmeden tartışmamız lazım.'' Deprem konusu hakkında beyanat vermek ya da halkı aydınlatmak için kurumsal olarak Kandilli Rasathanesi'nin yetkili olduğuna dikkati çeken Prof. Dr. Barbarosoğlu, kendilerinin, halkı tedirgin edici yönde beyanat vermeye gerek duymadıklarını bildirdi. 
     Türkiye'nin bir deprem bölgesi olduğunu her zaman ifade ettiklerini kaydeden Prof. Dr. Barbarosoğlu, geçmişten ders alınması ve özellikle yapılaşmanın sağlam olması gerektiğine dikkati çekti. 
     
</TEXT>
</DOC>
