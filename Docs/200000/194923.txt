<DOC>
<DOCNO> 194923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy03.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK olmadı, KADEK o da olmadı, KHK... 
</HEADLINE>
<TEXT>

   "Kürdistan Özgürlük ve Demokrasi Kongresi" yani KADEK, 26 Ekim'de yapılan 2. Olağanüstü Kongresi'nde kendisini feshettiğini duyurdu. PKK - KADEK, "Kürdistan Halk Kongresi KHK " adını almaya hazırlanıyor 
      Barkın Şık 

   
   ABD'nin terör örgütleri listesinde yer alan KADEK, isim değişikliği kararı aldı. Washington ile yapılan müzakerelerde Topluma Kazandırma Yasası'nın yürürlük tarihinin sona ereceği 6 Şubat 2004'ten itibaren örgütün tasfiyesine yönelik çalışmaların başlatılacağını öngören anlaşma, örgütün Başkanlık Konseyi'ni isim değişikliğine götürdü. Başbakan Recep Tayyip Erdoğan da, "Farklı isimlerle yoluna devam edebilir. Örgütlerin yapısında bu var" dedi. 
   27 Kasım 1978'de Diyarbakır'da kuruluşunu ilan eden PKK, 16 Nisan 2002'deki 8. Olağan Kongresi'nde "Kürdistan Özgürlük ve Demokrasi Kongresi" KADEK adını aldı. 
   Ankara'nın yoğun çabaları sonucu ABD'nin terör örgütleri listesine alınan KADEK, Irak operasyonu sonrası köşeye sıkıştı. Ankara ve Washington örgütün Kuzey Irak'tan tasfiyesinde prensip anlaşmasına vardı. ABD'nin altı aylığına çıkarılan yasanın sonuçlarının beklenmesi teklifi, Ankara'da "gönülsüzce" kabul gördü. Bu sürecin sonlarına doğru da KADEK, ABD'nin baskısından kurtulmak için yeni arayışlara girdi. Örgüt "Kürdistan Halk Kongresi" KHK adını almaya hazırlanırken, Türkiye bölge ülkeleri Suriye ve İran ile de örgütü bitirmek için anlaştı. 
   Türk istihbarat birimleri, KADEK Başkanlık Konseyi'nin Kuzey Irak'taki Kandil Dağı'nda örgütün geleceğiyle ilgili bazı kararlar aldığını doğrularken, merkezi Almanya'da bulunan haber ajansı MHA, KADEK'in 26 Ekim'de yapılan 2. Olağanüstü Kongresi'nde kendisini feshettiğini duyurdu. Askeri kaynaklar, örgütün yakında "siyasallaşma faaliyetleri"ne hız vereceğini bildirirken, Başkanlık Konseyi'nin, örgütün silahlı kanadı Halk Savunma Kuvvetleri'ni özerk bir yapıya kavuşturarak, "terör örgütü" sıfatından kurtulmaya çalıştığı ifade edildi. 
   Ankara, KADEK'in kendini feshetme kararını "İsim değiştirerek terörist kimlik değiştirilemez" diye değerlendirdi. Dışişleri kaynakları, "Ciddiye alınacak tarafı yok" yorumunu yaptı. ABD'li diplomatik kaynaklar da, KADEK'in kendini feshetme kararının, ABD'nin bu örgüte yönelik politikasında bir değişikliğe yol açmayacağını vurguladı. 
   
   Leninizmden uzaklaşacak    Geçmiş yıllarda "orak - çekiç"ten uzaklaşan KADEK'in tasfiye kararının alındığı olağanüstü kongrenin ardından yapılan açıklamada şöyle denildi "Leninist parti özelliklerinin Ortadoğu'nun geleneksel - dogmatik düşünce kalıplarıyla yoğrulmuş etkilerini taşıyan, dar ve katı hiyerarşik yapısıyla KADEK, yeni sosyal kesimleri ve demokratik güçleri içine alamamıştır. Demokratik, ekolojik sisteme denk düşecek, kapsayıcı, özgür katılıma imk n veren ve Leninist parti etkilerini aşan yeni bir örgütsel yapılanmaya yol açmak, Kürt halkını temsil edebilecek, uluslararası kriterlere uygun, meşru, demokratik ve yasal siyaset yapabilen bir muhataplık durumunun gelişmesinin yolunu açmak egemen ulus - devletlerle Kürt sorununun barışçıl demokratik çözümünü gerçekleştirmek için KADEK örgütsel varlığına son verir." 
   
   
   
</TEXT>
</DOC>
