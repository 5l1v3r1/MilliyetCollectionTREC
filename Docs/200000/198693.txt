<DOC>
<DOCNO> 198693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur29.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Müslüman terörist olabilir... 
</HEADLINE>
<TEXT>

     TBMM Başkanı Bülent Arınç, terörün lanetli olduğunu, kaynaklarının kurutulması gerektiğini söyledi. 
     Arınç, Manisa Öğretmenevi'nde düzenlediği ve Vali Orhan Işın, AK Parti Manisa milletvekilleri Süleyman Turgut ile Mehmet Çerçi'nin de katıldığı basın toplantısında, İstanbul'da yaşanan terör olaylarına değindi. 
     İstanbul'da yaşanan olayları gerçekleştirenlerin endişe, panik ve korku salmak istediğini belirten Arınç, olayın, planlanması ve istihbaratıyla ''profesyonelce hazırlanmış bir intihar eylemi'' olarak emniyet kayıtlarına geçtiğini hatırlattı. 
     Emniyet'in olayların faillerini tespit etmesinin ''sevindirici'' olduğunu bildiren Arınç, dış bağlantıların henüz araştırıldığını kaydederek, şunları söyledi 
     ''Acıyı hafifleten sebeplerimiz var. Türkiye, yek vücut halinde duyarlılığını gösterdi. Herhalde bu olayı yapanlar, Öylesine can alıcı bir eylem yapalım ki, ülkede iyiye giden her şey kötüleşsin, yara alsın. Türkiye'nin imajı, içte ve dışta yara alsın. Herkes panik içinde olsun, sokağa çıkmasın, endişe içinde yaşasın diye düşündüler. Bu, Türkiye'nin aynı zamanda ekonomik göstergelerini bozacaktı. AB'ye girişteki mücadeleye gölge düşürecekti. Savaşa rağmen olumlu havaya giren turizmimizin de baltalanmasına yol açacaktı. 
     Bu eylem, Türkiye'nin büyümesini, güçlenmesini, kalkınmasını engellemeye yöneliktir. Çok amaçlı bir provokasyonla karşı karşıyayız. Ancak bekledikleri olmadı. Milletçe birlik, beraberlik, dayanışma içinde atlattık. Bayram coşkusunu yaşadık. Bayram öncesi de halkımız bunlara meydan okurcasına kalabalık yerlerde alışverişini yaptı.'' Bülent Arınç, hükümetin bu konuda kararlı olduğunu belirterek, terörün insanlığa karşı işlenmiş ortak bir suç olduğunu kaydetti. Terörün renginin, dininin, milliyetinin, ırkının, kimin yaptığının hiç önemli olmadığını dile getiren Arınç, ''Terör, sokakta masum insana, esnafa karşı yapılıyor. Bunu meşru gösterecek hiçbir amaç olamaz. Terör lanetlidir, kaynakları kurutulmalıdır. Teröre karşı tüm dünyada bütün devletlerin, uluslararası kuruluşların ortak bir mücadele başlatmasına ihtiyaç vardır'' diye konuştu. 
     
     "...MÜSLÜMAN TERÖRİST OLABİLİR'' 
     Arınç, bir gazetecinin ''İslami terör'' tartışmasıyla ilgili sorusunu şöyle yanıtladı 
     ''Terörün dini, imanı, sağı solu belli olmaz. Terörün dinine, rengine, ırkına bakarak, Bu terör iyidir, bu terör kötüdür diyemeyiz. Terör lanetlidir, Allah belalarını versin. İslam'ın kökünde barış ve huzur vardır. İslam'ın içinde terör olmaz. Ama Müslüman terörist olabilir. Çünkü Müslümanlar günah işleyebiliyorlar. Müslüman katil olur da niye Müslüman terörist olmasın O insanın dinine bakarak tanımlama yapmak son derece yanlıştır. Başbakan İslamcı terör demiyor diye kınayanlar var. Tekrarlıyorum, terörün dini, milliyeti olmaz.'' TBMM Başkanı, bir soru üzerine, ülkeler arasında meclisler ve dostluk grupları düzeyinde teröre karşı ortak mesajların verilmesi için görüşmelerde bulunacaklarını söyledi. 
     Uluslararası sözleşmelerde terörün yer aldığını, ancak bazı ülkelerin terör tanımlamasını doğru yapamadıklarını savunan Arınç, sözlerini şöyle sürdürdü 
     ''Bazı ülkeler, bazı örgütleri, özgürlük mücadelesi veren, azınlıkların çabalarını koruyan örgütler olarak görüyor. Teröristleri himaye etmeyi meşru olarak görüyorlar. Terörizmin uluslararası tarifi vardır. Terörist saldırılarda bize taziyede bulunan ülkelerde terör örgütleri vardır. Temaslarımızla, bunların terörist olduğunu anlatmaya devam edeceğiz.'' Hizbullah terör örgütünün evlerde domuz bağıyla insanları katlettiğini hatırlatan Arınç, bunun araştırılması için kendisinin o dönemde Saadet Partili olarak araştırma önergesi verdiğini, ancak 3 yıldır araştırmanın geliştirilemediğini savundu. 
     
     UEFA'YA ELEŞTİRİ 
     Arınç, UEFA'nın Galatasaray ve Beşiktaş Spor kulüpleri maçlarının dışarıda oynanması yönünde aldığı kararın, ''hukuki ve insanı olmadığını'' söyledi. UEFA'nın insanlığa karşı işlenmiş bir suçu bu kararıyla paylaştığını, terörün amacına uygun hareket ettiğini ifade eden Bülent Arınç, UEFA'nın bu kararını kınadıklarını, bu kararı veren yetkililerin, silemeyecekleri bir utançla yaşayacaklarını belirtti. UEFA'nın muhatap alınacak bir siyasi makam olmadığını dile getiren Arınç, şöyle konuştu 
     ''Türk halkı gururludur. Yapılan bu haksızlığı hiçbir zaman unutmayacaktır. Her iki takımımız da gerekli cevabı sahada vereceklerdir. Takımlarımız Türkiye'de bir oynayacaklarsa, orada 5 oynasınlar. Dualarımız onlarla, gururumuzu ayağa kaldıracaklar'' TBMM Başkanı Arınç, bir bölümü bitirilen Manisa-İzmir ve Manisa-Akhisar yolunun da 2004 yılında tamamlanacağını söyledi. 
     
</TEXT>
</DOC>
