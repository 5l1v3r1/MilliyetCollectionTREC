<DOC>
<DOCNO> 183140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko10.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
10 milyon çalışan, açlık sınırının altında maaş alıyor 
</HEADLINE>
<TEXT>

     Türkiye İşçi Emeklileri Derneği'nin TİED araştırmasında, 9 milyon 600 bin çalışanın, açlık sınırının altında maaş aldığı belirtildi. 
     TİED'in araştırmasına göre, 5 milyon 500 bin asgari ücretli, 3 milyon işçi emeklisi, dul ve yetimi, 1 milyon 100 bin Bağ-Kur emeklisi, dul ve yetimi olmak üzere toplam 9 milyon 600 bin kişi, dört kişilik bir ailenin aylık gıda harcaması tutarı olan ''açlık sınırı''nın altında gelire sahip. 
     ''Üstelik bu hazin tabloda, DİE'nin açıkladığı resmi 2 milyon 500 bin işsiz yer almıyor'' denilen araştırmada, açlık sınırını sadece en düşük memur maaşı olan 448 milyon 130 bin lira ve en düşük memur emeklisi maaşı olan 448 milyon 400 bin liranın aşabildiği, bu ücretlerin de, açlık sınırının sadece birkaç milyon lira üzerinde olduğu belirtildi. 
     TİED'in hesaplamalarına göre, Temmuz 2002'de asgari ücret, çekirdek bir ailenin aylık gıda harcaması tutarının yüzde 55.1'ini karşılarken, bugün 50.6'sını karşılayabiliyor. 
     TİED'e göre, asgari ücret, gıdanın yanı sıra, giyim, sağlık, eğitim, ulaşım, haberleşme, ısınma, barınma gibi harcama kalemlerine göre belirlenen ''yoksulluk sınırı''nın sadece yüzde 16.6'sını, en düşük işçi emekli aylığı yüzde 24.4'ünü, en düşük memur emeklisi aylığı ise yüzde 33'ünü karşılayabiliyor. En düşük Bağ-Kur emekli aylığı ise yoksulluk sınırının yüzde yalnızca 18.3'üne karşılık geliyor. 
     
</TEXT>
</DOC>
