<DOC>
<DOCNO> 183177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko47.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Gelecek yıl çok fazla yabancı yatırımcı bekliyoruz 
</HEADLINE>
<TEXT>

     Maliye Bakanı Kemal Unakıtan, ekonomide büyük bir iyileşmenin söz konusu olduğunu belirterek, ''Önümüzdeki yıl çok fazla yabancı yatırımcı bekliyoruz'' dedi. 
     Bakan Unakıtan, yarın Bodrum'da yapılacak olan ''Ulusal ve Uluslararası Yatırımcılar'' toplantısına katılmak üzere geldiği Milas-Bodrum Havaalanı'nda gazetecilerin sorularını yanıtladı. 
     ''Ek vergilerin kaldırılıp, kaldırılmayacağı'' yolunda bir soruya Bakan Kemal Unakıtan, ''Bütçe kesinleşmeden bunun belli olmayacağını'' söyledi. Bakan Unakıtan, ''ekonomide büyük bir iyileşmenin söz konusu olduğunu, önümüzdeki yıl çok fazla yatırımcı beklediklerini'' kaydetti. 
     Port Bodrum Yalıkavak Marina'ya geçen Bakan Unakıtan'ı burada, Port Bodrum Yalıkavak Marina'nın Yönetim Kurulu Başkanı Jefi Kamhi ile müdürleri karşıladı. Bakan Kemal Unakıtan burada sektör temsilcileriyle bir yemek yedi. 
     Bakan Unakıtan'a, 72 dönümlük alana kurula Port Bodrum Yalıkavak Marina hakkında bilgi sunan Kamhi, sektörde yaşanan bazı sorunları iletti. Özellikle bürokrasideki ''kargaşadan'' son derece rahatsız olduklarını belirten Jefi Kamhi, ''Yasaları yorumlamada hatalar var. Yatırımcı maalesef pinpon topu gibi'' diye konuştu. 
     
</TEXT>
</DOC>
