<DOC>
<DOCNO> 167606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/yazar/cemal.html </URL>
<DATE> 2003/07/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Her şafakta ölmek 
</HEADLINE>
<TEXT>

     Başlığı ilginç 
     "Her şafakta ölürüm..." 
     Anımsıyorum bu yazıyı. 
     Güzel bir yazıydı. 
     Günlük deyişle cuk oturmuştu. 
     Ama o tarihte çok kızmıştım Mümtaz Hoca'nın yazısına. Yalnız ben değil, Doğan Avcıoğlu başta olmak üzere Devrim dergisi topluluğu ateş püskürmüştü. 
     Çünkü hedef bizdik. 
     Muhatap Doğan Bey'di. 
     Çünkü her şafak vakti tank sesiyle uyanmak isteyip de, her seferinde düş kırıklığına uğrayan bizlerdik. Askerden beklediğimiz darbe bir türlü gelmediği için, çok partili sistem devam ettiği için 'devrim'in yolu aralanmıyordu. 
     Yazı şöyle başlar 
     "Her Şafakta Ölürüm... Galiba bir film adıydı. Sıkıntılı gece geçirenler günün ilk ışıklarından bir şeyler umarlar ama, sabah insanları gerçeklerle burun buruna getirdiği için, çoğu zaman daha ürkütücü olur." 
     Mümtaz Soysal, devrim tembelliği içinde kışlaya dönüp askerden müdahale bekleyenleri, kestirme yol arayışı içinde olanları eleştirdikten sonra yazısını şöyle noktalar 
     "Nasıl olsa yarın sabah devrim olacak' diye günlük ödevini yapmayan veya çiziştiren devrimcilik, her şafakta biraz ölür ya da devrim sabahı aynada kendi yüzünü tanıyamaz." 
     Sonra 12 Mart'ı yaşadık. 
     Asker darbe yaptı 1971'de. 
     Parlamentoyu, partileri kapatmadı ama Başbakan Demirel'in Adalet Partisi hükümetini bir muhtırayla devirdi. İdamlar, işkenceler, hapisler... Doğan Bey de, Mümtaz Hoca da demir parmaklık arkasında çile doldurdular. Ben 44 ay hapis cezasına mahkum oldum, 1974 affına kadar kaçak yaşadım. 
     Otuz yıl geçmiş. 
     Şimdi bu yazı, "Her Şafakta Ölürüm..." nereden mi çıktı 
     İçimde bir his var. 
     Galiba bunca yıl sonra bu kez Mümtaz Soysal "her şafakta ölmeye..." başladı. Çünkü yazılarının adresi hep aynı, asker. Hep aynı adrese aynı mesajları gönderiyor, elinizi çabuk tutun diye. 
     Asker üzerinden siyaset 
     Daha ne bekliyorsunuz mesajları. 
     Bir zamanlar ince alayla eleştirdiği kestirme yolun arayışı içinde Hoca... 
     Geçmişte ince ayrımlara özen göstererek yazardı. Satır araları, üslubu ayrı bir tat verirdi. 
     Artık gerek duymuyor. 
     Yavanlık, tekdüzelik sırıtıyor yazılarında. Sıradan bir kışkırtıcılıkla döküyor satırlarını... Sanki acelesi var. 
     Ne yazık 
     Oysa siyasal parti de kurdu. Genel başkanlık koltuğunda oturuyor. Kavgasını demokrasi yollarında verse ya. Habire askere çağrı yapacağına, meydanlarda halka seslense daha iyi olmaz mı 
     Tembelleşti belki de. 
     Ya da takım oyunu Hoca'ya göre değil. 
     Sokaktaki adama derdini anlatmak zahmetli bir iş, anlaşılan buna katlanamıyor. Yani halka güvenmiyor. 
     Seçim sandığından gericilik çıktığına inandığı için de demokrasiye boş verip tepeden inmeci mi oldu Bunca yıl sonra o da Doğan Avcıoğlu'nun çizgisine mi geldi "Doğan haklıydı " diyenlerle buluştu, öyle anlaşılıyor. 
     Olabilir. 
     Geleceği geçmişte aramak nafile bir çaba olsa da, n'apalım, herkes değişebilir. 
     Oysa 1971'deki yazısı güzeldi 
     "Nasıl olsa yarın sabah devrim olacak' diye günlük ödevini yapmayan veya çiziştiren devrimcilik, her şafakta biraz ölür ya da devrim sabahı aynada kendi yüzünü tanıyamaz." 
     Dilerim, böyle bir sabaha ne bir daha Türkiye uyanır, ne de Mümtaz Soysal. 
     İyi pazarlar 
     
     

</TEXT>
</DOC>
