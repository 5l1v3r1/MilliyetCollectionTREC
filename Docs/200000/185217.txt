<DOC>
<DOCNO> 185217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/siyaset/siy05.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de ortak nokta Hıristiyan kökenimiz 
</HEADLINE>
<TEXT>

   İtalya Meclis Başkanı Casini, "Türkiye'nin Avrupa'ya girmeye hazırlandığı bir dönemde, asgari ortak noktamız Hıristiyan kökenlerimizdir" dedi 
   
   İtalya Meclis Başkanı Pier Ferdinando Casini, "Türkiye gibi farklı bir ülkenin AB'ye girmeye hazırlandığı bir dönemde, Hıristiyan kökenlerimizi keşfetmek zorundayız" dedi. Imola'da Piskoposluk Merkezi'nde düzenlenen kitap tanıtım fuarında konuşan Casini, "Avrupa Anayasası'nda Hıristiyan kökenlere atıfta bulunulması, sadece Kilisenin talebi değildir. Bu din adamlarımızın da, din adamı olmayan bizlerin de üzerinde hemfikir olduğu bir konudur" dedi. Casini, şöyle devam etti 
   "Türkiye gibi farklı bir geleneğe ve kültüre sahip bir ülkenin Avrupa'ya girmeye hazırlandığı bir dönemde, multietnik olmadığımızı söyleyemeyeceğimiz bir dönemde, asgari ortak noktamızın ne olduğunu keşfetmemiz gerekiyor, ki bu da bizim Hıristiyan kökenlerimizden başka bir şey değildir." 
   Casini, AB Anayasası'nda Hıristiyan kökenlere atıf talebinin gerekçelerini ise şu sözlerle açıkladı 
   "Nereden geldiğimizi, ne olduğumuzu, ne istediğimizi söylemekten çekinmemeliyiz. Başkalarından korkmamalıyız ama kendi kimliğimize yaslanmamız gerektiği de unutulmamalı. Eğer güçlü bir ortak köken duygusu taşımaz isek diyalog da olamaz. Diyaloğun yerini, sadece ödün vermek veya yapmacık bir şirinlik alır. Oysa Hıristiyan geleneği, hoşgörü geleneğidir. Yeni camiler açılmasını kabul etmemiz de bu hoşgörü geleneğinin uzantısıdır." 
   
</TEXT>
</DOC>
