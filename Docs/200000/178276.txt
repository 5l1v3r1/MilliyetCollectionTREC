<DOC>
<DOCNO> 178276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur12.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'lilerin yeni paranoyası Nefret ediliyoruz.. 
</HEADLINE>
<TEXT>

     ABD'li psikiyatrist Prof. Dr. Howard Kibel, 11 Eylül saldırılarının ardından ABD toplumunun ''nefret edilme'' duygusuyla yaşadığını söyledi. 
     Saldırılar sırasında İkiz Kuleler'den kurtulanlar ve ölenlerin yakınlarıyla grup terapileri gerçekleştiren Prof. Dr. Kibel, Lütfi Kırdar Kongre ve Sergi Sarayı'nda devam eden Uluslararası Grup Psikoterapileri Kongresi'nin başkanlığını yapıyor. 
     Prof. Dr. Kibel, 11 Eylül saldırılarının toplumda yarattığı etkileri değerlendirirken, ''Bu insanların bazıları 2. uçağı ve aşağı atlayan insanları gördüler. Oradaki sıcaklık o kadar yüksekmiş ki insanlar aşağı atlamayı tercih etmişler. Çok korkunç bir olaydı'' diye konuştu. 
     ABD toplumunun ''korku'' içinde yaşadığını ve özellikle seyahat etmekten çekindiğini vurgulayan Prof. Dr. Kibel, birçok insanın uçağa binmek yerine araba kullanmayı tercih ettiğini ve artık daha az insanın tatil için yurtdışına gittiğini anlattı. 
     Prof. Dr. Kibel, şunları söyledi 
     ''11 Eylül saldırılarının ardından ABD toplumu 'nefret edilme' duygusuyla yaşamaya başladı. Kendilerine yansıtılan bu duyguyla yüzleşmek ve baş etmek çok zor oluyor. Korkunun üzerine nefret edilme duygusu çok ağır bir yük. Bu görülen bir tehdit değil ama tehditmiş gibi yaşanıyor. Bununla birlikte geniş bir 'tehdit altında hissetme duygusu' var ki, bu çok vurucu ve üzücü oldu.'' Washington bölgesinde geçen yıl 10, Virginia eyaletinde de geçtiğimiz hafta 3 kişinin ölümüne neden olan ''sniper'' saldırılarının da korku yarattığını ifade eden Prof. Dr. Kibel, kısa bir süre önce ABD'nin 8 eyaletinde yaşanan ve 50 milyon kişiyi etkileyen elektrik kesintisinin de insanlarda şüphe uyandırdığını dile getirdi. 
     Prof. Dr. Kibel, 11 Eylül saldırısının, ABD toplumunda ''dışarıda bir düşmanımız var'' şüphesine neden olduğunu ve halkın birbirine daha sıkı sarıldığını kaydetti. 
     
     IRAK'TA NE OLUR 
     Irak'taki Amerikan askerlerinin psikolojik durumlarıyla ilgili kesin saptamalarda bulunmanın doğru olamayacağını vurgulayan Prof. Dr. Kibel, ''Irak'taki Amerikan askerleri duygusal anlamda stres yaşıyorlar. Çünkü Irak'taki insanlar tarafından desteklendiklerini düşünmüyorlar'' diye konuştu. 
     Buna karşın ABD askerlerinde yeni bir ''Vietnam Sendromu''nun ortaya çıkacağına inanmadığını ifade eden Prof. Dr. Kibel, ''Çünkü Vietnam Savaşı sırasında Amerikan halkı ikiye bölünmüştü ama şimdi hepsi tek yürek halinde Amerikan askerlerini destekliyorlar'' dedi. 
     
</TEXT>
</DOC>
