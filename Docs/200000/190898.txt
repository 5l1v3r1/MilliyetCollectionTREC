<DOC>
<DOCNO> 190898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/spo01.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hassan topun ağzında 
</HEADLINE>
<TEXT>

   Lucescu'nun bir türlü gözüne giremeyen Mısırlı oyuncunun ocakta gönderileceği ileri sürüldü 
      
   ELAZIĞSPOR maçından sonra oyundan alındığı için dolaylı olarak Teknik Direktör Mircea Lucescu'yu hedef alan açıklamalar yapan Ahmed Hassan'ın, Sparta Prag karşısındaki performansı ve davranışları bardağı taşırdı. Karşılaşmanın son bölümünde oyuna alınan ve maçın bitmesine yakın kenar yönetime el - kol işaretleri yapan Mısırlı oyuncunun gözden çıkarıldığı öğrenildi. Ahmed Hassan'ın ocakta gönderileceği ileri sürüldü. 
   
   Ahmet'in mazereti var    Prag önünde şanssızlıktan yakınan yıldız oyuncu, fiziksel yetersizliğinin de performansında etkili olduğunu söyledi 
   
   "Eksiklerim var" 
   LUCESCU'NUN tek forvet olarak sahaya sürdüğü Ahmet Dursun, kaçırdığı golleri "kısmetsizlik" olarak yorumladı. Üzgün olduğunu vurgulayan yıldız oyuncu, "İlk yarıda çok pozisyona girdik. Özellikle de ben birçok fırsat yakaladım. Ancak şanssızdım. Bir pozisyonda topu ayağımdan açtım. Diğerinde ise kaleci açıyı kapadı. Sakatlıklar yaşadım. Fizik olarak da bazı eksiklerim var" diye konuştu. 
   
   "Çok çalışacağım" 
   GOL atamadığı zaman eleştirilmesinin doğal olduğunu ifade eden Ahmet Dursun, şöyle devam etti "Sekiz yıldır Birinci Lig'de oynuyorum. Gol atamadığınız zaman eleştirilmenin normal olduğunu biliyorum. Yakaladığım pozisyonlardan birini değerlendirseydim, durum şimdi farklı olurdu. Bundan sonra çok daha iyi olmaya çalışacağım. Eksiklerimi kapatıp, kalan maçlarda mutlaka gol atacağım". 
   
   Lucescu golcüleri bildi 
   RUMEN teknik adam, maçtan önce yaptığı basın toplantısında rakibin fizik gücüne dayalı oyun oynadığını söylemiş ve Zelenka ile Poborsky'e önlem almaları gerektiğini vurgulamıştı. Lucescu, "Bu onların son şansları. Zelenka ve Poborsky'i durduramazsak, mağlup oluruz" diyerek dikkat çekti. Ancak tecrübeli hocanın bu yerinde tespitine rağmen Beşiktaş iki golü de Sparta Prag'ın iki yıldızından yedi. 
   
   Çekler'den ilginç iddia 
   ÇEK televizyonları dün sabahki canlı yayınlarında Beşiktaş ile ilgili müthiş bir iddia ortaya attılar. Yazılı ve görsel basında yer alan haberlere göre, 90 dakika boyunca görev almayan beş futbolcunun, maç sonrasında protesto amacıyla kramponlarını Lucescu'nun odasının önüne bıraktığı ileri sürüldü. Bu iddianın ardından gözler forma giyemeyen Ramazan, Okan Koç, Yasin, Ümit ve Ahmet Yıldırım'a çevrildi. 
   
   
   
</TEXT>
</DOC>
