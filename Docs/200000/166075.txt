<DOC>
<DOCNO> 166075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur18.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken öten horoz mahalleyi çıldırttı.. 
</HEADLINE>
<TEXT>

     Batman'ın Fatih Mahallesi'nde yaşayanlar, sabahın erken saatlerinde öten horozun susturulması için zabıtadan yardım istedi. 
     Fatih Mahallesi 3401. Sokak'ta oturan Ayşe Bakır'a horozun sabah saatlerinde erken ötmesi mahalleliyi çileden çıkardı. Ayşe Bakır'ı horozu kesmesi ve satması konusunda ikna edemeyen mahale sakinleri, son çareyi sorunu Batman Belediyesi'ne iletmekte buldular. Ancak, zabıta ekibinin ikna çabası da sonuçsuz kaldı. 
     Zabıta Müdürü Hasan Şanlı, Ayşe Bakır'ın horozunun mahalleliyi uyutmadığı yönünde geçen hafta birkaç telefon şikayeti aldıklarını belirterek, şöyle konuştu 
     ''Başta şaka yapıldığını zannettik, ancak hafta içinde şikayetler iyice yoğunlaştı. Belediye'nin vatandaşı rahatsız eden eylemlere karşı müdahale etme yetkisi var. Horoz sahibini horozunu satması konusunda ikna edemedik. Eğer bu sorunu çözmez ve şikayetler devam ederse horoza el koymaktan başka çaremiz kalmayacak. Horoz sahibine son uyarımızı yaptık.'' Kendisinden horozun susturulmasının istendiğini belirten Ayşe Bakır, ''Böyle saçmalık olamaz. Horoza sus diyemem. Onu nasıl sustururum. Sabahları her horoz öter. Benden horozumu 20 milyon liraya satmamı istediler. Ben onu 120 milyon liraya bile satmam'' dedi. 
     
</TEXT>
</DOC>
