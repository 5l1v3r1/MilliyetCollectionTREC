<DOC>
<DOCNO> 179573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo24.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular da temkinli... Liechtenstein'i küçümsemiyoruz 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda 6 Eylül Cumartesi günü deplasmanda Liechtenstein ile karşılaşacak A Milli Takım'ın aday kadrosunda yer alan futbolcular, temkinli konuşuyor. 
     Polat Renasisance Oteli'nde toplanan millilerden Bülent Korkmaz, Liechtenstein ile önemli bir maç yapacaklarını ifade ederek, ''Rakibi küçümsemiyoruz. İngiltere karşısında nasıl mücadele ettiklerini gördük'' dedi. 
     Kendileri için her maçın aynı önemde olduğunu vurgulayan Bülent, ''Liechtenstein ile zorlu bir maç yapacağız. Rakibimizi yenecek güçteyiz. İyi oynayıp bu maçı kayıpsız geçmeyi düşünüyoruz. Sadece bu maça konsantre olacağız. Ondan sonra İngiltere'yi düşünürüz. İngiltere maçı öncesinde Liechtenstein engelini aşmalıyız'' diye konuştu. 
     Tuncay Şanlı ise Liechtenstein maçında çok zorlanacaklarını sanmadığını belirterek, ''Ancak rakibi küçümsemiyoruz. Biz çok iyi bir takımız. Onları yenecek güçteyiz. İyi mücadele edip kazanmak için elimizden geleni yapacağız'' diye konuştu. 
     Ümit Davala da Liechtenstein ile deplasmanda zor bir maç yapacaklarını, ancak bu maçı kazanıp İngiltere maçına kayıpsız çıkacaklarına inandığını söyledi. Davala, yeni takımıyla ilgili bir soru üzerine, Almanca bildiği için SV Werder Bremen'e çabuk uyum sağladığını, şu anda herşeyin yolunda olduğunu kaydetti. 
     
</TEXT>
</DOC>
