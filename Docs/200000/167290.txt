<DOC>
<DOCNO> 167290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko14.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Yabancı sermaye bir zorunluluk... 
</HEADLINE>
<TEXT>

     TÜSİAD Başkanı Tuncay Özilhan, "Yabancı sermayeye olan ihtiyacımız bir politika seçeneği değil, Türkiye'nin sağlıklı büyüme trendi için bir zorunluluktur" dedi. 
     "2. Yabancı Sermaye Arenası"nın açılışında konuşan Özilhan, verimli kullanılması durumunda potansiyel büyümeyi yüzde 6-7 seviyesine çıkartabilecek iç kaynakların, kısa soluklu büyümelere neden olan verimsiz yatırım alanlarının harcandığını öne sürdü, gelinen noktada, iç tasarrufların artık uzun dönemli yüksek bir büyüme sürecini finanse edebilmekten çok uzakta olduğunu söyledi. 
     Özilhan, "Uluslararası sermaye, en verimli olduğu alana ülke sınırları tanımaksınız hızla akmaktadır. Yatırım, yerli olsun yabancı olsun yatırım ortamının şartlarına bağlı bir olgudur. Türkiye'nin, bugüne kadar yabancı sermaye çekmede gösterdiği başarısızlığın en temel nedeni, orta-uzun dönemli makro istikrar ile kısa dönemli politik çıkarlar arasında oluşmuş sağlıksız sarmaldır" dedi. 
     Özilhan, IMF'siz bir makro yönetime geçişin en kısa yolunun IMF programlarının başarıyla tamamlanması olacağını da kaydetti. Özilhan, hükümetin IMF programı ve AB'ye uyumda ihtiyaç duyabileceği desteği, iş çevreleri olarak vermeye devam edeceklerini sözlerine ekledi. 
     
</TEXT>
</DOC>
