<DOC>
<DOCNO> 171308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo15.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ulusoy bırakmıyor    GELECEK sene görevi bırakacağını açıklayan Futbol Federasyonu Başkanı Haluk Ulusoy, çevresinden gelen baskılardan dolayı bırakmayabileceğinin sinyallerini verdi. 5 Haziran'da gerçekleştirilecek Genel Kurul'un ardından 10 Haziran'da da Avrupa Şampiyonası'nın olduğunu dile getiren Federasyon Başkanı, "Benim ayrılmam motivasyonu bozabilir. Bu nedenle devam etmem güçlü bir ihtimal" ifadesini kullandı. 
   
   Yıldızlar'ın şovu sürüyor    İSPANYA'DA devam eden Avrupa Yıldız Erkekler Basketbol Şampiyonası'nda mücadele eden Ay - Yıldızlı ekibimiz, 5. maçında Fransa'yı 78-73 yenerek ilk turu yenilgisiz lider tamamladı. Yıldız bayanlarımız ise Nevşehir'de Fransa'ya 69-47 mağlup oldu. 
   
   Salonda işbaşı    12 Dev Adam, 2003 Avrupa Şampiyonası hazırlıklarına bugün start verecek. 5 - 14 Eylül'de İsveç'teki şampiyonaya katılacak Ay - Yıldızlı ekibimiz, bugün saat 11.00'de Polat Renaissance Otel'de düzenlenecek basın toplantısıyla çalışmalara başlayacak. Takımımız pazar günü İtalya'ya gidecek. 
   
   Çayırda doping    KIRKPINAR'DA, Ahmet Taşçı ve Savaş Yıldırım'dan sonra bu yıl Başaltı'nda üçüncü olan Mustafa Başdemir ile küçük orta - 1 boyda ikinciliği alan Hüseyin Cihan Topçu dopingli çıktı. Ceza Kurulu'na tedbirli olarak sevk edilecek iki güreşçinin 2'şer yıl ceza almaları bekleniyor. 
   
   Şimdi de Mirsad    YUNANİSTAN'IN ünlü kulübü Panathinaikos, bu kez bir başka Türk oyuncu Mirsad Türkcan'a teklifte bulundu. Milli oyuncusu Fotsis'in ayrılmasının ardından power forvet arayışına giren Yeşil Yoncalar'ın, yıldız oyuncu ile görüşmeleri sürdürdüğü açıklandı. 
   
   Atina'da rekor    2004 Atina Yaz Olimpiyatları'na 201 ülkenin katılacağı, bunun da bir rekor olduğu bildirildi. Organizatörler, bu konudaki daha önceki rekorun 199 ülkenin katıldığı 2000 Sydney Olimpiyatları'nda gerçekleştiğini söyledi. 
   
   Nihat 17. oldu    REAL SOCİEDADLI Nihat Kahveci, Hollanda futbol dergisi VI'ya göre "Sezonun en iyi 20 oyuncusu" listesinde 17'nci sırada yer aldı. Haberde "Sezonun en büyük keşfi" diye bahsedilen Nihat için "Tekniği, hareketliliği ve inanılmaz deparlarıyla rakip defans onun karşısında çaresiz kalıyor" sözleri yer aldı. Listede ilk sırayı Nedved aldı. 
   
   Victoria, Rize'de    ÇAYKUR Rizespor, Gaziantepsporlu Victoria ile 2 yıllık sözleşme imzaladı. Karadeniz ekibinin Avusturya'daki kampına bugün 3 Kolombiyalı oyuncunun daha dahil olacağı belirtildi. Rizespor dün ikiye ayrılarak iki hazırlık maçı yaptı. Brescia'ya 1-0 yenilen Yeşil- Mavililer İmts'i 6-0 mağlup etti. 
   
   
</TEXT>
</DOC>
