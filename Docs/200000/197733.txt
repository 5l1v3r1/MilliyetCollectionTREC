<DOC>
<DOCNO> 197733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/spo03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter, ama nasıl 
</HEADLINE>
<TEXT>

   Galatasaray'da, Fatih Terim'in sık sık tekrarladığı operasyon için açık kapı bulunmuyor. Yönetimin, ne gönderilmesi ne de alınması düşünülen oyunculara ayırdığı para yok 
      HABER YORUM HALİL ÖZER 

   
   DENİZLİSPOR yenilgisinin ardından Fatih Terim'in dile getirdiği "neşter" operasyonu camiada tartışılmaya başlandı. Ancak konuşulanların ana konusu, Terim'e bu operasyon için manevra alanının kalmamış olması. 
   Terim'in devre arasında planladığı revizyon, aslında bir hayal ürünü gibi görünüyor. Zira gönderilmesi düşünülen oyunculara, sözleşmelerin tek taraflı fesh edilmesi halinde, ödenmesi gereken tazminatlar, yönetimin önüne dağ gibi dikiliyor. Örneğin, bu sezon başında üç yıllık sözleşme yapılan Frank De Boer, avukatların deyimiyle senelik 1.2 milyon Dolar'a "kemik gibi" imza attığı için, ocak ayında yollanırsa en az 3 milyon Dolar isteyecek. Cim - Bom'un "turisti" Lukunku'nun yılda kazandığı para ise 800 bin Dolar ve iki senelik daha sözleşmesi bulunuyor. Fatih Terim'in listesinde yer alan diğer oyunculara da, rızaları alınmadan kapı gösterilirse, pamuk eller cebe girecek. Tabi bunlara, alınması düşünülen oyuncuların ücretleri de eklenecek. 
   Başkan Özhan Canaydın'ın paraya endeksli böyle bir operasyona "olur" vermesine "olanaksız" şerhi düşürülüyor. Bunu Terim de biliyor. O zaman neden Denizli'de bu açıklamaları yaptı. Şu andaki kadroyu oluşturan Fatih Terim'in "yap boz" planını uygulamakta zorluk çekeceğinin bilincinde olduğuna, Denizli'den verdiği mesajların, "ısrarcı" değil "temenniler" olduğuna dikkat çekiliyor. 
   Fatih Terim'in, takım içinde yeniden yapılanmaya gitmesi de, eldeki seçenekler açısından zor görünüyor. Örneğin Orhan Ak kadroya sızmış, ama kısa sürede kulübede dinlenmeye çekilmişti. Murat'ı hiç düşünmeyen tecrübeli hoca Ömer, Berkant, Baliç ve Suat'ı da bir kenara itmişti. Şimdi nasıl güvenecek Terim'in şimdi kalkıp, "Size güveniyorum, haydi arslanlar" demesi biraz anlamsız olmaz mı 
   Yönetim, para dışında tam destek verdiği Fatih Terim'le arasındaki bağları koparmamaya çalışıyor. Ancak takımın içinde bulunduğu bunalımdan sadece futbolcuları sorumlu tutmak, hataları adaletli dağıtmamak, çuvaldızı kendine de batırmamak, Florya'da derin uçurumlar oluşmasına neden olabilir. 
   
   
</TEXT>
</DOC>
