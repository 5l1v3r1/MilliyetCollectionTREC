<DOC>
<DOCNO> 176023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/astro/index.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık ve din alanında reformlar görülebilir 
</HEADLINE>
<TEXT>

   
   Yeni bir dönem başlamak üzere. Jüpiter 27 Ağustos'ta yaklaşık bir yıl kalacağı Başak burcuna geçiyor. Bu, dünyaya neler getirebilir 
   
   Başak yetenekli Merkür'ün toprak elementine ait gece burcudur. Bu yüzden gösterişten çok uygulamaya ve işlevselliğe önem veren, mükemmeliyetçi ve yeni fikirlere çok açık olmayan, eleştirel bir burçtur. Analizde ve organizasyonda güçlüdür ama idareyi başkalarına bırakmayı tercih eder. Mitolojide tanrıların kralı Zeus ya da Jüpiter ise gösterişli, gürültülü olmayı tercih eden, majestik ve aynı zamanda yeni deneyimlere, dolayısıyla şansa da açık olan bir enerjidir. Hatta Jüpiter, Hint astrolojisinde "Guru" adıyla, bilge kişi olarak adlandırılır. Batı'da ise hem maddi hem de manevi gelişmeyi, olgunlaşmayı açıklar. 
   Bu durumda bizim gurumuz ya bir fabrikada ya da bir tarlada işçi olarak çalışmaya başlıyor demektir. Yadırganacak ve pek de uygun bir kombinasyon olmayan bu durum önümüzdeki günlerde başta sağlık, düzen, organizasyon, çalışan kesimin hayat şartları açısından daha fazla haber duyacağımızı gösteriyor. Başak bedensel, karşıt burcu Balık ise ruhsal sağlıkla ilgili bir burçtur. Jüpiter, Balık burcunun da yöneticisi olduğu için toplumsal sağlık, yeni yöntemlerin geliştirilmesi ve uygulanması bakımından dikkat çeken bir döneme girmekteyiz. Ayrıca Başak hizmeti, somut yardımları Balık ise ruhsal hizmeti, dinsel temaları ve fedakarlıkları anlatır. Bu durumda dinsel alanda çatışan enerjilerle karşı karşıya kalabiliriz. Çünkü Jüpiter, Başak burcunda daha önyargılı çalışacağı için pek çok dinsel örgüt içinde huzursuzluk ya da zorlanma görülebilecek. 
   
   Eşcinsel piskopos benzeri olaylar 
   Başak burcuna geçen Jüpiter aynı zamanda karşıt burç Balık'ta yer alan Uranüs'le de zıtlaşacak. Uranüs reformu, normalin dışına çıkmayı, özgürleşme ve ilerlemeyi, yeni teknikleri, devrim yaratan gelişmeleri ve gergin, kopartıcı enerjileri de tanımlar. Bu yüzden özellikle ağustosun son günlerinde hem tıp alanında hem de dinsel konular içinde değişik gelişmelerle karşılaşabiliriz. Örneğin son dönemde karşılaştığımız eşcinsel piskopos olayındaki gibi normalin ötesine giden olaylar göze çarpabilir. Dini organizasyonların, örneğin Vatikan'ın dışında kuşkusuz sağlık ve hijyen alanında yenilikler söz konusu olabilir. Zaten bu konuyu özellikle son dönemde daha fazla vurgulamaktaydık. Uranüs'ün Balık burcuna geçmesiyle SARS'ın ortaya çıktığını görmüştük. 
   Bir diğer unsur ise Mars'ın da bu dönemde Balık burcunda uzun süre kalması olacak. Eylül ayı boyunca etkin olacak açılar tartışma, çatışma ve meydan okuma getirmekte. Özellikle 
   27 Ağustos'ta gerçekleşecek olan yeniay sonrasında iyice vurgulanan bu açılar dünyada sağlık, din ve hizmet sektöründe yenilenmeyle birlikte patlayıcı enerjiler de getiriyor. 10 Eylül'de gerçekleşecek olan dolunay bu temaları en üst seviyesine çıkartacak. 
   Sözünü ettiğimiz gergin enerjiler ve konular dünyada Uzakdoğu'da, örneğin Çin ve Tayland meridyeninde, ayrıca ABD'nin doğu eyaletlerinde daha fazla hissedilmeye aday görünüyor. Aynı meridyen üzerinde, Meksika ve Güney Amerika'nın Batı sahilleri de bu enerjilerin gölgesinde kalacak. 
   Sözün kısası, Jüpiter'in Başak burcuna geçişi sağlık ve hizmet sektörlerinde yenilenme, reform ve huzursuzluklar getirmekte. Toplumsal hijyen daha fazla vurgulanırken, dinsel alanda da gerginlikler, reformlar ve yeni başlangıçlar da görebiliriz. Jüpiter-Uranüs son derece güçlü bir yenileyici ve devrim niteliği taşıyan enerjiler açıklar. Bu dönemde detaylara bakarken, olayların bütününü de gözden kaçırmamak ve esnek olmak fayda getirecek. 
   
   
</TEXT>
</DOC>
