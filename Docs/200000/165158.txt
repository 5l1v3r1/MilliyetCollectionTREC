<DOC>
<DOCNO> 165158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko14.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin-IMF görüşmeleri yeniden başladı... 
</HEADLINE>
<TEXT>

     Tarihinin en büyük mali ve ekonomik krizini yaşamakta olan Arjantin, seçimlerin ardından yeni hükümetin kurulmasıyla Uluslararası Para Fonu IMF ile yeniden görüşmelere başladı. 
     Yeni hükümetin kurulması üzerine Arjantin'e gelen IMF Başkanı Horst Köhler, başta yeni Devlet Başkanı Nestor Kirchner ve Ekonomi Bakanı Roberto Lavagna olmak üzere, ülkenin siyasi liderleri ve iş dünyası temsilcileriyle bir dizi temaslarda bulundu. 
     Sol grupların protesto gösterileri arasında yapılan görüşmelerde Arjantin'in ödeyemez hale geldiği borçlarının yeniden yapılanması konusunun görüşüldüğü bildiriliyor. 
     Arjantin, borç yönetimi için IMF ile Ağustos ayında sona erecek geçici anlaşmasının yerine uzun vadeli bir anlaşma sağlanmasını umut ediyor. 
     Kaynaklar, halkın yaşadığı ağır yoksullaşma, artan işsizlik ve yaygın toplumsal hoşnutsuzluk nedeniyle yeni Arjantin hükümetinin IMF'nin standart ''istikrar programlarını'' kabul etmeye yanaşmayacağını belirtiyor. 
     
</TEXT>
</DOC>
