<DOC>
<DOCNO> 199132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/eko01.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zarar, bono ve mevduat hesaplarından karşılandı' 
</HEADLINE>
<TEXT>

   Türkiye İhracatçılar Meclisi Başkanı Satıcı, ihracatçıların zararlarını karşılamak ve yatırım için bono, tahvil ve mevduat hesaplarını bozdurduklarını söyledi 
      TARIK YILMAZ Bandırma 
   
   Türkiye İhracatçılar Meclisi TİM Başkanı Oğuz Satıcı, 'şeker gibi ihracatın yapıldığını' belirttiği geçen ay boyunca "Madem ihracatçı zarar ediyor bu kadar yüksek hacimli ihracat nasıl oldu '' sorusunun cevabını vermeye çalıştıklarını söyledi. 
   
   'Açık pozisyon bu' 
   Kasım ayı ihracat rakamlarını açıklamak üzere Banvit'in Bandırma tesislerinde basın toplantısı düzenleyen Satıcı, ihracatta ilk ve ikinci 500 firma anketlerinin sonuçlarını ve yaptıkları diğer paralel araştırmaları yan yana koyduklarında bazı ilginç gerçeklerle karşılaştıklarını belirtti. 
   Kurların düşmesi ve maliyetlerin yüksek kalması karşısında zarar eden şirketlerin haykırışlarına kayıtsız kalan kesimlerin birçoğunun geçen yıldan bu yana hem bono - tahvil, hem de mevduat hesaplarında ciddi artışlar olduğunu gözlemlediklerini anlatan Satıcı, bazı şirketlerin zararlarını bu hesaplardan karşıladıklarının, bazı şirketlerin de yatırımlarını bu kalemlerden finanse ettiğinin anlaşıldığını kaydetti. 
   KOBİ şirketlerinin bu tarzda bir finans mühendisliğini başaracak altyapıya sahip olmadığına dikkat çeken Satıcı, "Merkez Bankası Başkanı Süreyya Serdengeçti'nin '"Bankalar değil ama şirketlerin açık pozisyonu var" şeklindeki uyarılarının sebebi böylece daha iyi anlaşılıyor. 1995 - 1999 yılları arasındaki faaliyet dışı gelir alışkanlığının düşük kur - yüksek faiz trendi sebebiyle 2002 - 2003 yıllarında tekrar gündeme gelmektedir. Bu nedenle oluşan zararlara rağmen ihracatta rekorlar kırılmasının ardında başka sebepler aranmamalıdır" dedi. 
   2004'te ihracatın büyüme hızının son üç yıla göre çok daha iyi olacağını belirten Satıcı, "Son üç yılda yaşanan itişip kakışmalarla çok büyük tecrübeler edindik. Bundan sonra iktidar ve muhalefeti Türkiye'nin gelişmesi üzerinde harekete geçirebilirsek, gereksiz tartışmalar yapmazsak çok daha iyi olacak" dedi. 
   
   Terör etkilemez 
   Satıcı, terör olaylarının ihracata etkisi üzerine bir soruya karşılık, "Bu olaylardan dolayı Türkiye'nin ihracatına herhangi bir sıkıntı geleceğine ihtimal vermiyorum. Çünkü Türkiye'deki olay her yerde olabilir. Böyle bir psikolojiye girmememiz gerekiyor" dedi. 
   
   İhracat 48 milyar dolara koşuyor    11 aylık ihracat yüzde 30.82'lik artışla 43 milyar düzeyine çıktı. Yılsonu tahmini 48 milyar düzeyinde. 
   Kasım ayında ise yüzde 9.9 artan ihracat rakamı 4 milyar 40 milyon 317 bin dolar olarak gerçekleşti. Uzun bayram tatiline rağmen, kasım ayının tümünde gerçekleştirilen ihracatın tutarı aylar itibariyle en yüksek düzeylerinden birini yaşadı. 
   
   Yüzde 30.8 artış 
   TİM verilerine göre, Ocak - Kasım dönemindeki ihracat da yüzde 30.8 büyüyerek 43 milyar dolara ulaştı. Bu artışta en büyük etken sanayi ürünlerindeki yüzde 31.1'lik ihracat artışı oldu. Sanayi ürünleri içinde yer alan otomotiv ve yan sanayiindeki ihracat artışı yüzde 52.6'yı bularak 6.4 milyar dolara ulaştı. Yüzde 24.6 artan hazırgiyim ve konfeksiyon ihracatı da 10.5 milyar dolarla toplam ihracatın yüzde 24'ünü gerçekleştirdi. 
   
      
</TEXT>
</DOC>
