<DOC>
<DOCNO> 179097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/spo00.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'ya Avrupa ateşi 
</HEADLINE>
<TEXT>

   UEFA Kupası kuraları çekildi, temsilcilerimiz güçlü rakiplerle eşleşti. Gençlerbirliği'ne Tugaylı Blackburn Rovers, Malatya'ya ise Yakın kardeşlerin Basel'i çıktı. Trabzonspor, Villarreal'e, Gaziantep ise Hapoel Tel-Aviv'e rakip oldu 
      ALİCAN ESİNCİ 

   
   İlk sınav 24 Eylül 
   TÜRKİYE'Yİ UEFA Kupası'nda temsil edecek olan Trabzonspor, Gençlerbirliği, Malatyaspor ve Gaziantepspor'un rakipleri belli oldu. Trabzonspor, İspanya'dan Villarreal ile eşleşirken, Gençlerbirliği'ne Tugay'ın takımı Blackburn Rovers çıktı. Malatyaspor, Hakan - Murat Yakın kardeşlerin forma giydiği Basel'e, Gaziantep ise İsrail'in Hapoel Tel - Aviv takımına rakip oldu. UEFA Kupası'nda ilk maçlar 24 Eylül, rövanşları ise 15 Ekim'de oynanacak. 
   
   NE DEDİLER    Aybaba temkinli 
   TRABZONSPOR Teknik Direktörü Samet Aybaba, Villarreal'in yeni transferlerle güçlendiğini söyledi. Aybaba, "Geçen sezon ligi 15. sırada bitirmeleri ölçü değil. İlk maçı deplasmanda oynamak bizim için avantaj. Ancak yine de 180 dakikalık mücadelede dikkatli olmak zorundayız" diye konuştu. 
   
   Sorun tecrübe 
   BLACKBURN Rovers'ı yakından tanıdıklarını açıklayan Gençlerbirliği Teknik Direktörü Ersun Yanal, en büyük sıkıntılarının tecrübesizlik olduğunu dile getirdi. Yanal, "Kadrolarının büyük bölümünün milli veya yetiştiği takımlardan dolayı Avrupa tecrübesi var. Rakibimizin gücünü biliyoruz" dedi. 
   
   'Güçleri belli' 
   MALATYASPOR Teknik Direktörü Ziya Doğan, Basel ekibinin gücünü bildiklerini söyledi. Doğan, "Hedeflerimiz belli. Kim çıkarsa çıksın farketmez. Biz hepsine hazırlıklıyız. Türk futbolu belli bir çıkış içinde. Artık kendimize güvenmenin zamanı geldi. Tek düşüncemiz tur" diye konuştu. 
   
   'Hesabımız var' 
   İSRAİL'İN Hapoel takımıyla eşleşen Gaziantepspor, 2 yıl önce turu kaptırdığı rakibinden rövanşı almak istiyor. Teknik Direktör Nurullah Sağlam, "Yarım kalan hesabı kapatacağız. İlk maç çok önemli" dedi. UEFA yasağı nedeniyle maçlarını İsrail'de oynayamayan Hapoel Tel - Aviv, rövanşı Hollanda'ya aldırdı. 
   
   BLACKBURN    GALATASARAY'IN eski teknik direktörü Souness'ın çalıştırdığı Blackburn Rovers, Tugaylı kadrosunda bu yıl önemli kayıplar verdi. Ada temsilcisi, Dunn ve Duff gibi yıldızları kaybederken, Glasgow'dan Amoroso, Feyenoord'tan da Brett Emerton'u renklerine bağladı. 31 bin 367 kişilik Ewood Park Stadı'nda maçlarını oynayan Mavi-Beyazlılar ligdeki son sınavında Manchester City'e 3 - 2 yenildi. 
   
   H. TEL-AVİV    İSRAİL Ligi'ni geçen yıl 67 puanla 3. sırada tamamlayan Hapoel Tel-Aviv, ön elemede Ermenistan'dan Banants'ı eledi. Doror Kashtan'ın çalıştırdığı İsrail ekibi, UEFA yasağı nedeniyle maçlarını farklı ülkelerde oynuyor. Hapoel daha önce 6 kez UEFA Kupası'na katılırken, 30 maçta 17 galibiyet, 7 yenilgi aldı. 41 gol atarken, 29 gol yedi. Kırmızı - Beyazlılar'ın en iyileri arasında Solchaga, Rosen, Cravalho ve kaleci Elimelech bulunuyor. 
   
   VİLLARREAL    TRABZONSPOR'UN rakibi Villarreal, geçen sezon İspanya Ligi'ni 15. sırada bitirmesine karşın, Inter-Toto Kupası'ndan UEFA'ya katıldı. İspanyol ekibi Galatasaray'ın istediği Barçalı Riquelme ve Lyonlu Sonny Andersson'un yanı sıra A.Madrid'ten Coloccini ile Jose Mari'yi renklerine kattı. Benito Floro'nun çalıştırdığı Sarı - Lacivertliler maçlarını 23 bin kişilik El Madrigal Stadı'nda oynuyor. 
   
   BASEL    İSVİÇRE Ligi'nin güçlü ekibi geçen sezon Şampiyonlar Ligi'nde ikinci tura çıkmayı başararak dikkatleri üzerine çekti. Murat ve Hakan Yakın'ın sırtladığı Basel, sezona fırtına gibi başladı ve 7 maçta 7 galibiyet aldı. Werner Edelmann'ın çalıştırdığı İsviçre ekibi maçlarını St.Jakop Stadı'nda oynuyor. Sezon başında PSG'ye giden ancak geri dönen Hakan Yakın'ın Basel'de forma giyip giymeyeceğine UEFA karar verecek. 
   
   UEFA'da diğer eşleşmeler    Puchov-Barcelona, AIK Solna-Valencia, Newcastle-NAC Breda, Liverpool-O.Ljubljana, Roma-Vardar Üsküp, M.Donetsk-Parma, M.City-Lokeren, Feyenoord-Kaernten, Schalke 04-K.Ingrad, Udinese-Salzburg, Kaiserslautern-Teplice, H.Berlin-G.Grodzisk, Grasshoppers-H.Split, Dundee U.-Perugia, Benfica-La Louviere, Bordeaux-Petrzalka, A.Wien-B.Dortmund, D.Bükreş-S.Donetsk, M.Hayfa-P.Celje, Torpedo-CSKA Sofya, Cementarnica-Lens, Panionios-Nordsjaelland, Midlothian-Zeljeznicar, D.Zagreb-MTK, H.Ramat Gan-L.Sofya, S.Smederevo-Slavia Prag, Valerenga-Graz 
   Z.Kişinev-Aris, Kopenhag-Ferençvaroş, Varteks-Debrecen, Hamburg-Dnepropetrovsk, S.Moskova-Esbjerg, W.Krakow-NEC, U.Leiria-Molde, Auxerre-N.Xamax, Ventspils-Rosenborg, Odense-Kızılyıldız, S.Lizbon-Malmö, Utrecht-Zilina, Anjalankoski-Sochaux, R.Mallorca-A.Lefkoşa, Southampton-S.Bükreş, PAOK-Lyn, Brondby-V.Zizkov 
   
   
</TEXT>
</DOC>
