<DOC>
<DOCNO> 155564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun20.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da yağmacı operasyonu 7 kişi gözaltında... 
</HEADLINE>
<TEXT>

     Irak'ın kuzeyindeki Musul kentinde, Amerikan askerleri tarafından yağmacılara karşı düzenlenen bir operasyonda 7 kişi gözaltına alındı. 
     Gözaltına alınan kişilerin savaş sırasında kamu mallarına zarar vermek ve ''Saddam'ın Fedaileri'' adlı milis grubun üyeleri olmakla suçlandıkları bildirildi. 
     İhbar üzerine helikopterlerin desteğiyle bir eve yapılan baskın sırasında, kamuya ait araçları yağmalamakla suçlanan 5 kişi yakalandı ve bu kişilerin araçlarına el koyuldu. 
     Musul'daki operasyon sırasında 2 ''fedai''nin de gözaltına alındığı açıklandı. 
     Çok sayıda Amerikan askerinin katıldığı operasyona, helikopterler de havadan destek sağladı. Eve yapılan baskın sırasında gazetecilerin görüntü almaları engellendi. 
     
</TEXT>
</DOC>
