<DOC>
<DOCNO> 191391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko09.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyoncu ne yer, ne içer Hiç aşık olmuş mudur İlginç araştırma 
</HEADLINE>
<TEXT>

     Kamyon şoförlerinin hayatları yollarda geçiyor. Sürücülerin neredeyse üçte biri günde 10-15 saat direksiyon sallıyor, ayın sadece 1 ile 5 günlük bölümünü ailesine ayırabiliyor. 
     1. Ulusal Nakliyeciler ve Kamyoncular Platformu'nda dağıtılan ''Kamyonum'' dergisinde İzzet Baysal Üniversitesi İktisadi ve İdari Bilimler Fakültesi öğretim üyelerinden Doç. Dr. Faruk Güçlü'nün kamyoncularla ilgili araştırması da yeraldı. 
     600 kamyoncu ile yüzyüze görüşülerek gerçekleştirilen söz konusu araştırmada, kamyon şoförlerinin sorunları, sosyal yaşamları ve yaşama bakış açıları ortaya konuyor. 
     Araştırmaya göre -Kamyoncuların yarısından fazlası ilkokul mezunu. İşsizlik sorununun ciddi boyutlara ulaştığı Türkiye'de yüzde 10 oranında üniversite mezunu da kamyon şoförlüğü yapıyor. 
     -Yüzde 61'i evli ve bu işten kazandığı para ile ailesini geçindiriyor. 
     -Yüzde 22.5'unun 3 çocuğu var. 5 ve yukarı sayıda çocuğu olan kamyoncuların oranı ise yüzde 7.3. Geri kalanları çocuksuz veya 1 ya da 2 çocuk sahibi. 
     -Yüzde 54'ü kendi kamyonunu kullanıyor. Yüzde 31'i çalıştığı kamyonun ortağı. Yüzde 15'i ise aylıkla çalışıyor. 
     -Yarıdan fazlası, en az 4-5 yıldır kamyon şoförlüğü ile geçimini sürdürüyor. 
     
     TATİL NEDİR BİLMİYORLAR 
     -Yüzde 34.5'i ayın sadece 1 ile 5 günlük bölümünü ailesiyle geçirebiliyor. Yüzde 35.5'inin ailesine ayırabildiği zaman 5 ile 10 gün. 
     -Yüzde 79'unun ailesi, kamyon şoförlüğünü hiç benimsememiş. 
     -Üçte ikisi, yeniden dünyaya gelirse asla kamyon şoförü olmayacağını belirtiyor. Üçte biri ise yine şoför olabileceğini söylüyor. 
     -Yüzde 78'lik bölüm, çocuklarının şoför olmasını hiç istemiyor. 
     -Yüzde 54.5'i yaşamı boyunca hiç tatile gitmemiş. Yüzde 33'ü ise sadece bayramdan bayrama tatil yapabiliyor. 
     -Yarısından fazlası hayatında hiç sinema ve tiyatrodan içeri girmemiş. Yüzde 20'si ise sadece 1 kez sinemaya gidebilmiş. 
     -Mesleğini sevenler için kamyon şoförlüğü, ''Seyahati ve yalanı bol bir iş.'' Mesleğin en zor yanları ise, ''Yol sorunu, hor görülmek, aileden ayrı olmak, yağışlı havalar, yoksulluk, alkollü sürücüler, gelir düşüklüğü, stres, canavar gibi görülmek, trafik polislerinin tavırları, akaryakıt fiyatları, monoton yaşam, çocuklarıyla ilgilenememek, hasret, temiz ve düzenli yaşama duyulan özlem, yük alıp boşaltırken karşılaşılan kaba davranışlar ve 3. sınıf vatandaş gibi görünme'' olarak sıralanıyor. 
     -Trafikte en çok kızdıkları taksi ve dolmuş şoförleri ile kadın sürücüler. 
     -En çok şikayet ettikleri sağlık sorunları mide hastalıkları ve romatizma. 
     
     ''BENİM BAŞBAKAN OLMAM LAZIM'' 
     -Gazetelerde en fazla resimlere bakıyorlar. Sonra spor haberleri ve diğer haberleri okuyorlar. 
     -Yüzde 44'ü hiç alkol almadığını belirtiyor. Yüzde 35'i ara sıra, geri kalanı ise sürekli alkol alıyor. 
     -Yüzde 66'sı hayatlarında bir kez de olsa aşık olmuş. 
     -''Ülkenin geleceği''ne ilişkin yaptıkları değerlendirmelerde, ''Benim Başbakan olmam lazım'' diyen de var, ''Ülke berbat, hortumcular yıktı ülkeyi. Rüşvet ve yolsuzluk önlenmeli'' diyenler de. 
     
</TEXT>
</DOC>
