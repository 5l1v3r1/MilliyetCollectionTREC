<DOC>
<DOCNO> 151561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun11.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz vekile Saddam'ın petrol gelirinden pay aldığı suçlaması.. 
</HEADLINE>
<TEXT>

     İngiliz The Daily Telegraph gazetesi, Irak'ta devrik Saddam Hüseyin rejiminin bir İngiliz milletvekiliyle ilişkilerini ortaya koyan bir belge yayımladı. 
     Gazete, yağmalanan Irak Dışişleri Bakanlığı'ndan bir muhabiri tarafından ele geçirildiğini öne sürdüğü belgenin, İşçi Partili George Galloway'in Saddam rejimiyle ilişkisinin ''akçalı ilişki'' olduğunu, Galloway'in sadece insani amaçlarla yakınlaştığını öne sürdüğü rejimin petrol gelirinden pay aldığını yazdı. 
     Bunu gösteren Arapça belgelere yer verilen haberde, 2000 yılının Ocak ayında Irak İstihbarat biriminin başındaki ismin Saddam Hüseyin'e gönderdiği gizli notta, Glasgow milletvekili Galloway'in Irak'ın ''gıda karşılığı petrol'' programından sağladığı petrol gelirinden yılda 375 bin sterlinlik bir pay aldığının ortaya çıktığı ifade edildi. 
     Notta, Saddam'a Galloway'in gıda kontratlarından da gelir elde etme peşinde olduğu yolunda bilgi verildiği öne sürülen haberde, bazı belgelerde, Galloway'e yapılan bütün ödemelerin ''ticari ödeme'' adı altında yapılması gerektiğinin belirtildiği kaydedildi. 
     Haberde, Galloway'in Iraklı bir işadamıyla Irak petrolünün uluslararası pazarda satılabilmesi için ortaklık kurduğu da öne sürülerek, milletvekilinin Meryem adlı küçük ve hasta bir Iraklıya yardım bahanesiyle Irak'ın gizli servisiyle ilişki kurduğu iddia edildi. 
     Milletvekili Galloway ise hakkındaki iddiaları reddederek, Irak istihbaratına ya da Dışişleri'ne ait olduğu öne sürülen belgelerin sahte olduğunu ve sırf kendisinin kötü duruma düşürülmesi amacıyla üretilmiş olabileceğini belirtti. 
     Bunun, kendisinin savaş karşıtlığının ''cezalandırılması'' amacıyla yapıldığını ifade eden Galloway, ''Savaşa ve ambargolara karşı mücadele ettiğim için kimseden para almadım. Petrol sattığım iddialarına gelince, hayatımda bırakın petrol satmayı, bir varil petrolü görmedim, sahip olmadım ve alışverişini yapmadım'' dedi. 
     





</TEXT>
</DOC>
