<DOC>
<DOCNO> 194750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun12.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak tartışılıyor... Rumsfeld'in görevden alınması isteniyor 
</HEADLINE>
<TEXT>

     ABD Kongresinin alt kanadı Temsilciler Meclisi'nin Demokrat Partili 26 üyesi, ABD Savunma Bakanı Donald Rumsfeld'in görevinden uzaklaştırılmasını istedi. 
     Demokrat Parti New York Milletvekili Charles Rangel'ın sunduğu 26 milletvekili tarafından hazırlanan tasarıda, ABD Başkanı George W. Bush'un, Rumsfeld'i görevden alması talep edilirken, ABD Savunma Bakanı'nın işten uzaklaştırılmasıyla, Irak'taki Amerikan askerleri ve Amerikan dış politikasının ciddi yarar göreceği savunuldu. 
     Tasarıda, Rumsfeld'in, Irak Savaşı'nda kaydedilen ilerleme ve işgal ile ilgili Amerikan halkını yanılttığı, yeterli planlama ve ekipman olmadan Amerikan askerlerini Irak'a gönderdiği, Irak Savaşı ve Amerikan kayıplarına ilişkin açıklamalarının ''duyarlılıktan yoksun olduğu'' iddia edildi. 
     Kongreye sunulan tasarının oylamaya sunulması beklenmiyor. 
     Ancak böyle bir tasarının sunulması, Irak savaşının başından beri eleştirilen Rumsfeld'den duyulan rahatsızlığın ciddi biçimde arttığını gösteriyor. 
     
</TEXT>
</DOC>
