<DOC>
<DOCNO> 192659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun08.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Direniş Günü" söylentileri Bağdat'ta hayatı durdurdu 
</HEADLINE>
<TEXT>

     Irak'ın başkenti Bağdat'ta, 1 Kasım'ın ''direniş günü'' olarak ilan edildiği ve saldırılar düzenlenebileceği söylentilerinin ortaya atılmasının ardından kentte yaşam neredeyse durdu. 
     Kentteki AFP muhabirine göre, her zaman çok yoğun olan trafik çok akıcı. Kavşaklarda hiç tıkanıklık yok ve araçlar kuyruk oluşturmuyor. 
     Normalde cumartesileri eğitime devam edilen okulların da boş olduğu, bazı okul müdürlerin tavsiyesine uyan ya da ''direniş günü'' söylentilerine ihtiyatla yaklaşan velilerin çocuklarını okula göndermemeyi tercih ettikleri belirtiliyor. Bağdat'ın Kamsara semtindeki El Bodur ve El Cumhuriye okulları tamamen boş. 
     Kamu kuruluşlarında görev yapan memurların büyük bölümünün de bugün işlerine gitmediği dikkati çekiyor. 
     Aralarında CARE de bulunan insani yardım kuruluşları mensuplarının ve BM'nin yerel çalışanlarının da bugün görev yapmadığı belirtiliyor. 
     Irak'ta, 1 Kasım'ın koalisyon güçlerine karşı ''direniş günü'' ilan edildiği ve büyük saldırılar düzenleneceği ifade edilen broşürler dağıtıldığı söylentileri yayılmıştı. 
     Amerikan güçleri, bu söylentilerin ardından ihtiyatlı olunması çağrısında bulunmuştu. 
     
</TEXT>
</DOC>
