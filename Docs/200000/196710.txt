<DOC>
<DOCNO> 196710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy05.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu kararı haftaya 
</HEADLINE>
<TEXT>

   GÜVEN ÖZALP Strasbourg 

   
   Türkiye'nin Loizidu kararını uygulamama yönündeki eğilimi nedeniyle işleyiş sistemi tehlikeye giren Avrupa Konseyi AK , bu çıkmazdan kurtulmanın yolunu arıyor. Bu çerçevede AK Genel Sekreteri Walter Schwimmer, yeni bir öneriyle devreye girdi. Türkiye'nin önerinin kabul edilmesi halinde tazminatı ödeme sinyali vermesi üzerine Yunanistan ve Kıbrıs Rum Kesimi'ne durum değerlendirmesi için zaman tanımak amacıyla Konsey'in belirleyeceği tutum bir hafta sonraki toplantıya bırakıldı. 
   
   Kilit mektup 
   AK'nin bu sorundan kurtulması gereğine inanan Schwimmer, Dışişleri Bakanı Abdullah Gül'e bir mektup göndererek, Türkiye'nin tezlerine paralel bir yaklaşım benimsedi. Duyumlar mektupta, "Türkiye'nin tazminatı ödemesi, buna karşılık kararın mülkiyetin iadesine yönelik kısmının AK Bakanlar Komitesi'nin gündemine bir süre getirilmemesi" önerisi yer alıyor. Türkiye tazminatın ödenmesinden sonra kararın 2005'e kadar gündeme alınmamasını istiyordu. AB ülkelerinin büyükelçilerinin de buna destek verdikleri ifade ediliyor. Toplantıda Yunanistan ve Kıbrıs Rum Kesimi, öneriye sıcak bakmadığını ortaya koydu. Pürüzlerin aşıldığı an Ankara'nın ödemeyi gerçekleştirebileceği ifade ediliyor. Konsey yetkilileri, ertelemeye ilişkin "Türkiye'ye verilen süre gece yarısına kadar devam ediyor. Ancak toplantımız bitti. Dolayısıyla bu aşamada herhangi bir karar alamayız" dedi. 
   
   
   
   
   
</TEXT>
</DOC>
