<DOC>
<DOCNO> 198445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo18.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Uslu'nun acı günü... 
</HEADLINE>
<TEXT>

     Fenerbahçe Kulübü Asbaşkanı Mahmut Uslu'nun annesi Mesude Uslu 86 , Adana'da düzenlenen törenle toprağa verildi. 
     ABD yolculuğunu yarıda bırakarak cenaze törenine katılan Mahmut Uslu'nun, hayli yorgun ve üzüntülü olduğu dikkati çekti. 
     Mahmut Uslu'nun, Ramazan Bayramı'ndan önce Adana'ya gelerek uzun zamandır tedavi gören annesini ziyaret ettiği ve sonrasında da sık sık sağlık durumuyla ilgili bilgi aldığı belirtildi. 
     Vali konağı karşısındaki evden alınan cenaze, Asri Mezarlık'ta kılınan namazın ardından toprağa verildi. 
     Törene Uslu'nun ailesi ve yakınları, Adana Büyükşehir Belediye Başkanı Aytaç Durak, Fenerbahçe Kulübü Başkanı Aziz Yıldırım, yöneticilerden Murat Özaydınlı, Hakan Bilal Kutlualp, kulüp müdürü Serkan Acar, Futbol Federasyonu Adana Bölge Müdürü Mustafa Çürük, Çukurova Gazeteciler Cemiyeti Başkanı Kurtar Çakın, Beşiktaş'ın eski yöneticilerinden Hasan Arat, çok sayıda işadamı ve vatandaş katıldı. 
     Futbol Federasyonu Başkanı Haluk Ulusoy, başkanvekilleri Ata Aksu, Orhan Saka ve yönetim kurulu adına gönderilen çelenkler dikkati çekti. 
     Mahmut Uslu, annesini toprağa verdikten sonra Fenerbahçeli yöneticilerle aynı mezarlıkta bulunan eski milletvekili babası İsmet Uslu'nun da mezarlığını ziyaret ederek dua okudu. 
     Aziz Yıldırım, medya mensuplarının sorularını, ''Cenazedeyiz. Burada hiçbir konuda açıklama yapmak istemiyorum'' diyerek geri çevirdi. 
     
</TEXT>
</DOC>
