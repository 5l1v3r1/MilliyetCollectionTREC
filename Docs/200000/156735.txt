<DOC>
<DOCNO> 156735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/guncel/gun04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavrumu bulmadan bana huzur yok 
</HEADLINE>
<TEXT>

5 yıldır tiner bağımlısı oğlunu arayan Müşerref Kabakçı, "Bir kere bulup eve getirdim. Yıkadım, karnını doyurdum, yine kaçtı... Buna yürek mi dayanır" diyor 
     ÜMRAN AVCI İstanbul 

     Taksim'de Deniz SAT Yüzbaşı Zeki Şen'i bıçakla öldüren sanıklar adliyeye getirildiğinde biri vardı ki, tinerci gençlere hasret ve şefkatle bakışı herkesin dikkatini çekti. Çocuklara uzaktan bakarken içlerinden birinin beş yıldır kayıp olan oğlu olup olmadığını anlamaya çalışıyor, neredeyse "Oğlum bulunsun da isterse katil olsun" der gibiydi... 
     Bir tinerci annesi Müşerref Kabakçı 47 . Her ne kadar tinerciler parçalanmış ailelerden çıkar diye yaygın bir kanı olsa da, Kabakçı ailesinin durumu farklı. Anne baba çok iyi anlaşıyor. Kızlarından biri üniversite, diğeri lise mezunu. 16 yaşındaki en küçük kızları ise lisede. 
     
     TAKSİM'DE BULDU AMA... 
     Ailesinin anlattıklarına göre, tinere ortaokula giderken arkadaş çevresi yüzünden alışan Ayhan Kabakçı 23 , evi terk ettiğinde 18'indeydi. Önce okula gitmemeye başladı... Evine de gece yarısı gelen Ayhan, bir süre sonra günlerce ortadan kaybolmayı det edindi. 18 yaşına geldiğinde de annesine, "Şimdi gidiyorum ve bir daha dönmeyeceğim" dedi. Ve dediğini yaptı... Aradan beş yıl geçti. Müşerref Kabakçı'nın ne oğlunun bulunması için umudu tükendi, ne de onu bu illetten kurtarma çabası. Bu sürede gün oldu oğlunun bıçaklandığını öğrendi, gün oldu Taksim'de yırtık ceketinin cebinde tiner taşırken gördü onu. Buna tanıklık etmek, perişan etti anneyi. Oğlunu kucaklayıp, gözyaşlarıyla ikna etti eve dönmeye... 
     
     SOKAKTA BİTLENMİŞTİ 
     Kabakçı, bir daha kaçmaz sandığı oğluyla buluşmasını şöyle anlatıyor "Eve gelir gelmez bir güzel yıkadım. Bitlenmişti. Vücudu yara olmuştu. Merhemler sürdüm. Temiz kıyafetler giydirip en sevdiği yemekleri yedirdim. Ne yazık ki karnı doyunca yine kaçtı. Bıçaklandığını duydum, hastaneden çıkınca yine eve getirdim. Ama bir daha kaçtı. Ondan bir daha haber alamadım." Kabakçı, oğlunu bulmak için çalmadık kapı bırakmadı. Tren kazasında bir gencin öldüğü haberini gazetelerde okuyup da fotoğrafını benzetince, morgda ceset teşhisi yaptı. Elinde Ayhan'ın fotoğrafı, karakol karakol dolaştı. Sokak çocuklarıyla ilgili derneklere gitti, tinerci çocuklara gösterdi oğlunun fotoğrafını. 
     
     'BABAM ALKOLİK' DEMİŞ 
     Kabakçı, "Bütün sokak çocukları oğlumu tanıyor ama yerini söylemiyor. Soyadının Kiren olduğunu, anne babasının olmadığını söylüyormuş. Babasını alkolik ve kumarbaz olmakla suçluyormuş. Hepsi yalan. Ona çok iyi davrandık, bir kez olsun dövmedik bile" diyor. Sokaktaki diğer tinerci çocuk da oğlunu gördüğünü anlatırken gözyaşlarına h kim olamıyor "Zaman zaman o çocukları evime getirip yedirip içiriyorum. Onları perişan görünce oğlumu görmüş gibi oluyorum. İçim yanıyor. Hele sokaktaki vatandaş onlar için kötü söz söyleyince kahroluyorum. Herkes sokak çocuklarına şefkat göstersin istiyorum." 
     

</TEXT>
</DOC>
