<DOC>
<DOCNO> 174465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/soneko03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener KKTC ile gümrük birliği anlaşması hazır... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye ile KKTC arasında gümrük birliğine gidilmesi yönündeki teknik çalışmaların sürdüğünü bildirdi. 
     Başbakan Yardımcısı Şener, yarın KKTC'de yapılacak Türkiye-KKTC 6. Ortaklık Konseyi Toplantısı hakkında bir basın toplantısı düzenledi. 
     Toplantının temelinde, öteden beri varolan ekonomik ilişkilerin güçlendirilmesi ve çeşitlendirilmesi bulunduğuna işaret eden Başbakan Yardımcısı Şener, şöyle konuştu 
     ''Bu bağlamda iki ülke arasında gümrük birliği anlaşması çerçevesinde de teknik heyetler çalışmalar yapmışlardır. Belli bir anlaşma metni hazırlamaya gayret etmişlerdir. Oluşturmaya çalıştıkları 30 maddelik bir taslak anlaşma metni hazırlanmıştır. Ancak bazı ayrıntılar üzerinde teknik çalışmaların devamına ihtiyaç duyulmaktadır.'' Rum Basını'nda çıkan, ''AB'ye meydan okuyor'' şeklindeki değerlendirmelerin hatırlatılması ve KKTC ile yapılacak Gümrük Birliği'nin, AB ile mevcut gümrük birliği anlaşmasıyla hukuki bir çelişki oluşturup oluşturmayacağı yönündeki bir soruya Bakan Şener, bunların sağlıklı değerlendirme olmadığı yanıtını verdi. 
     KKTC ile gümrük birliğinin hiçbir taraf için sorun oluşturmayacağını ifade eden Başbakan Yardımcısı Şener, daha önce de benzer anlaşmaların yapıldığına dikkat çekti. 
     AB'nin de üçüncü ülkelerle serbest ticaret anlaşmaları yaptığına ve bunların Türkiye'yi olumsuz etkilediğini anlatan Şener, bunların zaman zaman müzakere konusu olduğunu, ama hiçbir zaman sorun teşkil etmediğini vurguladı. 
     Küreselleşmeyle tüm ülkelerin zaten korumacı tedbirleri, gümrük duvarlarını ortadan kaldırdığına dikkat çeken Başbakan Yardımcısı Şener, gümrük birliğinin rekabeti artıracağını, kaliyeti yükselteceğini ve ticareti artıracağını söyledi. 
     Şener, ''Kıbrıs bizim açımızdan milli bir davadır. KKTC ekonomisinin güçlenmesi, oradaki Türk toplumun refah düzeyinin artması Türkiye açısından da büyük değer ifade etmektedir. Bu amaçla işbirliği yapıyoruz, anlaşmalar imzalıyoruz. Bu da sürecin bir parçası'' diye konuştu. 
     Hafta başından buyana teknik komitelerin çalışmalarını sürdürdüklerini belirten Bakan Şener, önemli mesafeler alındığını bildirdi. 
     Şener, toplantıya Türkiye adına kendisinin eş başkanlığında Devlet Bakanları Ali Babacan ve Kürşat Tüzmen ile Maliye Bakanı Kemal Unakıtan'ın, KKTC adına da turizmden sorumlu Devlet Bakanı ve Başbakan Yardımcısı Serdar Denktaş eş başkanlığında Maliye Bakanı Mehmet Bayram, Dışişleri ve Savunma Bakanı Tahsin Ertuğruloğlu, Ekonomi Bakanı Salih Coşar, İçişleri, Köyişleri ve İskan Bakanı Mehmet Albayrak'ın katılacağını söyledi. 
     Toplantı bitiminde gerekli açıklamaların yapılacağını ve anlaşmaların imzalanacağını dile getiren Bakan Şener, ''bu toplantılar ile ekonomik ve mali işbirliği çerçevesinde aranan nokta iki ülke arasındaki ekonomik ilişkilerin geliştirilmesidir'' dedi. 
     Ekonomik ve mali ilişkilerin gelişmesiyle iki ülke ekonomisinin güçleneceğine işaret eden Şener, ekonomik ilişkilerin derinleştirilmesi, genişletilmesi ve çeşitlendirilmesinin her zaman temel konulardan biri olduğunu bildirdi. 
     
</TEXT>
</DOC>
