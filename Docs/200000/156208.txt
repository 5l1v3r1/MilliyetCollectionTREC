<DOC>
<DOCNO> 156208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo20.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İstanbulspor maçı hazırlıklarına başladı... 
</HEADLINE>
<TEXT>

     Fenerbahçe, ligin 32. haftasında İstanbulspor ile oynayacağı maçın hazırlıklarını bir günlük aradan sonra bugün yaptığı tek antrenmanla sürdürdü. 
     Samandıra Tesisleri'nde teknik koordinatör Tamer Güney yönetiminde gerçekleştirilen ve yaklaşık 1,5 saat süren atrenmanda sarı-lacivertli futbolcular, pas çalışmalarının ardından 3 gruba ayrılarak birbirleriyle dar alanda çabukluğa dayalı çift kale maç oynadılar. 
     Sakatlığı bulunan Mustafa ve Ceyhun, kondisyoner Stefano Marrone yönetiminde takımdan ayrı hafif koşu yaparken, sağ arka adalesinde sakatlığı olan Fatih, tesislerde tedavi oldu. 
     Almanya'dan henüz dönmeyen Steviç, 20 Yaşaltı Genç Milli Takım ile birlikte Danimarka'ya giden Semih ile Fahri çalışmada yer almadılar. 
     Adalesindeki yırtık nedeniyle bir süredir tedavi olup çalışmalarını takımdan ayrı sürdüren Ali Güneş, uzun bir aradan sonra çift kale maçta yer aldı. 
     Sarı-lacivertli futbolcular, İstanbulspor maçının hazırlıklarını yarın yapacakları tek antrenmanla sürdürecek. 
     
</TEXT>
</DOC>
