<DOC>
<DOCNO> 157136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur03.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da enjektörlü sapık alarmı 
</HEADLINE>
<TEXT>

     Konya'da imam hatip lisesi öğrencisine şırınga ile sarı bir madde enjekte eden kimliği belirsiz kişi polisi alarma geçirdi. 14 yaşındaki R.T., hastanede tedaviye alınırken, olaylada kullanılan şırınga ise incelenmek üzere Adli Tıp Kurumu'na gönderildi. 
     Nalçacı Caddesi Musalla Mezarlığı yakınlarında öğle saatlerinde meydana gelen olayda, okula gitmekte olan R.T.'nin yanına bisikletli bir kişi yaklaştı. Önce sözlü sarkıntılıkta bulunan 18 - 20 yaşlarındaki kişi, daha sonra elindeki şırınganın iğnesini R.T.'nin kalçasına batırıp içerisindeki sarı maddeyi enjekte edip kaçtı. 
     Kalçasına batırılan iğnenin acısıyla bir süre yerde yatan R.T., daha sonra yürüyerek Konya Numune Hastanesi'ne gitti. İmam Hatip Lisesi 1'inci sınıf öğrencisi R.T., başından geçenleri anlatınca Acil Servis'te tedaviye alındı. İncelenmek amacıyla kan örneği alınarak, serum verilen R.T., yaklaşık iki saat sonra taburcu edildi. Hastane çıkışında göz yaşlarını tutamayan kızının görüntüsünün alınmasını istemeyen baba Mustafa T., gazetecilere saldırdı. 
     Enjektörlü sapığın 1.70 boylarında 18 - 20 yaşlarında, zayıf yüzlü, sakalsız ve bıyıklı olduğuna dikkat çekilerek, ekipler uyarıldı. 

     
</TEXT>
</DOC>
