<DOC>
<DOCNO> 183631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur14.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeği çalan kadını görümcesi ihbar etmiş 
</HEADLINE>
<TEXT>

     Ege Üniversitesi Hastanesi'nde çalınan ve Denizli'de bulunan Emre Kaan bebeğin evinde mutluluk gözyaşları dökülüyor. 
     Müjdeli haber aldıktan sonra geceyi uykusuz geçirdiğini ifade eden baba Haluk Taşkıran, şunları söyledi 
     ''Sabaha karşı saat 03.20'de müjdeli haber geldi. Nasıl sevindiğimi anlatmam mümkün değil. Emre Kaan adını verdiğim oğlumun sağ olarak bulunması beni mutlu etti. Haberi Asayiş Şube Müdürümüz Hüseyin Toptaş'tan aldım. Mutlu sona ulaşmamızda emeği geçen herkese teşekkür ederim. Bu olayda teşkilatım beni yalnız bırakmadı.'' 
     
     ANNE ''KURBAN KESİLMEDEN EVİME GİTMEM'' 
     Hastanede bebeği çalındıktan sonra üzüntüsünden evine giremeyen ve aynı sokakta oturan akrabası olan Mustafa Daloğlu'nun evinde kalan Elif Taşkıran, oğlunun bulunduğunu telefonla öğrendi. 
     Talihsiz kadın, Bornova Çamdibi 62 sokaktaki akraba evinde duygularını şöyle dile getirdi 
     ''Oğluma bir an önce kavuşmak istiyorum. Bağrıma basıp, koklamak istiyorum. Müjdeli haberi kocam bildirdi. Bebeğim çalındığından bu yana çok korkunç saatler geçirdim. Yavruma kavuşacağım için çok çok mutluyum. Dünyalar benim oldu. Bebeğim bulununcaya kadar kendi evine gitmeyecektim. Bu sözümde duracağım. Kurban kesildikten sonra, oğlumla birlikte kendi evimize gideceğim.'' 
     
     KOCASINI DA KANDIRMIŞ... 
     Ege Üniversitesi Tıp Fakültesi Hastanesi'nden yeni doğmuş bebeği çalan Sultan T'nin, kocasını da kandırdığı ortaya çıktı. Denizli'de kuyumculuk yapan kocası Mehmet İlhami T ile çocukları olmadığından boşanma davaları bulunduğu öğrenilen Sultan T'nin eşini, ''Ben tüp bebek tedavisi görüyorum. Çocuğumuz olacak'' diye kandırdığı ortaya çıktı. 
     Sultan T'nin bebeği çaldıktan sonra kocasına, ''İkiz çocuklarımız oldu. Ancak birini kaybettik. Yaşayan diğer çocuğumla geliyorum'' dediği, daha sonra yakalandığı eve bebekle gittiği belirlendi. 
     
     GÖRÜMCE İHBAR ETTİ... 
     Edinilen bilgilere göre, üniversite hastanesinden çalınan bebeği Denizli'ye getiren Sultan T. çevresindekilere de bebeği doğurduğunu söyledi. Robot resimlerden de şüphelenen görümcesi ise polise ihbarda bulundu. 
     Evde yapılan araştırmalarda ise yeni alınmış bebek giysileri ve bebek arabasına da rastlandı. 
     
</TEXT>
</DOC>
