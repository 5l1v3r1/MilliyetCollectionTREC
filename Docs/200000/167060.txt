<DOC>
<DOCNO> 167060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun19.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin seçimlerinde El Fetih'in tek adayı Arafat... 
</HEADLINE>
<TEXT>

     Filistin Dışişleri Bakanı Nebil Şaat, Devlet Başkanı Yaser Arafat'ın gelecek seçimlerde El Fetih'ten tek aday olacağını söyledi. 
     Şaat, İspanyol La Razon gazetesine verdiği demeçte, Ekim ayında yapılabileceğini belirttiği seçimlerde, El Fetih hareketinden, lider Arafat dışında hiç kimsenin aday olmayacağını söyledi. Şaat, ''Başbakan Mahmud Abbas devlet başkanlığa aday olmayacak. Ne o, ne de El Fetih'ten başka biri aday değil, yalnızca Arafat aday olacak ve kazanma şansı çok yüksek'' ifadesini kullandı. 
     ABD Başkanı George Bush'un Arafat'ın dışlanması şartını bir Filistin devletinin kuruluşuna bağladığının hatırlatılması üzerine, Şaat, ''Fikir değiştirebiliriz. ABD aday olmasını engellerse, bu, ateşkes olmadığı, İsrail işgalinin devam ettiği ve demokrasinin olmadığı anlamına gelir. İşgal rejimi altında seçim düzenlenemez'' dedi. 
     Filistinli Bakanı, İsrail-Filistin ateşkesinin Ağustos'ta kesin olarak sağlandığının görülmesi halinde, seçimlerin Ekim'de yapılabileceğini söyledi. Şaat, Arafat'ın kuşatması sürdüğü müddetçe Abbas'ın ABD'ye gitmeyeceğini de belirterek, ''Devlet Başkanı'nın seyahat özgürlüğünün olmasını istiyoruz, hem de İsrail'in önerdiği gibi sadece Gazze'de değil'' dedi. 
     Şaat, Abbas'ın ABD'ye gitmeden önce mutlaka Arap ülkelerini kapsayan bir geziye çıkacağını söyledi. 
     
</TEXT>
</DOC>
