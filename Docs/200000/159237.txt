<DOC>
<DOCNO> 159237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko09.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Cari açık, hedeflenenin üzerine çıkabilir 
</HEADLINE>
<TEXT>

     Devlet Planlama Teşkilatı DPT , bu yılın Mart sonu itibarıyla son bir yılda 17.5 milyar dolara yükselmiş olan dış ticaret açığının, 2003 yılının tamamında daha da yükselerek, cari açığın ''hedeflenenin üzerinde'' oluşması yönünde etkili olmasının beklendiğini açıkladı. 
     DPT'nin Nisan ayı değerlendirmesinde, bu yılın 4 ayında otomotiv sektöründe, üretim ve ihracat artışlarına göre çok daha yüksek oranlarda ''iç satış artışlarının'' gözlendiği vurgulandı. 
     
     CARİ AÇIK HEDEFİ 

     Değerlendirmede yer alan verilere göre öncelikle, 2000 yılındaki rekor 26.7 milyar dolarlık seviyesinden sonra, ekonominin 2001 yılında daralmasıyla 10.1 milyar dolara gerileyen dış ticaret açığı, geçen yıl ise 15.8 milyar dolara yükseldi. 
     Bu yılın Mart ayında 12 aylık toplamı itibariyle 2002 Nisan-2003 Mart 17.5 milyar dolara yükselmiş olan dış ticaret açığının 2003 yılının tamamında daha da yükselerek cari açığın hedeflenenin üzerinde oluşması yönünde etkili olması bekleniyor. 
     
     SOSYAL GÜVENLİK HARCAMALARI FREN TUTMUYOR 

     Değerlendirmeye göre, sosyal güvenlik kuruluşlarının 3 aylık gerçekleşmelerine bakıldığında, bir önceki yılın aynı dönemine göre Emekli Sandığı'nda yüzde 24.8, Bağ-Kur'da yüzde 70.5, SSK'da ise yüzde 101.7 harcama artışı gerçekleşti. 
     DPT'ye göre, özellikle SSK ve Bağ-Kur'da bir önceki döneme göre yüksek olan artışların en önemli sebebi 2003 yılı için geçerli olan sosyal destek ödemeleri oldu. 
     İlk 3 ayda sosyal destek ödemelerinin, SSK'ya maliyet 643 trilyon lira, Bağ-Kur'a ise 342 trilyon lira oldu. Sosyal destek ödemeleri hariç tutulduğunda bir önceki yıla göre, Bağ-Kur'da harcama artış oranı yüzde 22.6, SSK'da ise yüzde 11 oldu. 
     Yatırım harcamaları ise yatırım programının rasyonelleştirilmesi çalışmaları kapsamında yatırım ödeneklerinin kısılması sonucunda geçen yılın aynı dönemine göre yüzde 54.7 oranında azaldı. 
     
     REEL KUR ENDEKSİ 

     Değerlendirmede, Ocak-Nisan döneminde TL'nin reel olarak değer kazandığı vurgulandı. 
     DPT'ye göre, Ocak ayı itibariyle 95.8 puan düzeyinde gerçekleşen reel kur endeksi, Şubat ve Mart aylarında artarak 99 ve 99.6 düzeyinde gerçekleşirken, Nisan ayı itibariyle artış eğilimini sürdürerek 103 puan düzeyine çıktı. 
     
</TEXT>
</DOC>
