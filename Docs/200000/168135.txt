<DOC>
<DOCNO> 168135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur51.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım Hikmet, Havana'da... 
</HEADLINE>
<TEXT>

     Kültür ve Turizm Bakanı Erkan Mumcu, ''Nazım Hikmet Havana'da'', adlı kitabın tanıtım toplantısına katıldı. 
     Ankara Üniversitesi Öğretim Üyesi Dr. Mehmet Necati Kutlu'nun hazırladığı kitabın önsözünü de yazan Mumcu, toplantıda yaptığı konuşmada, Türkiye ve Küba ilişkilerini geliştirecek pozitif bir altyapı olduğuna dikkati çekti. Mumcu, ''Kitap, bize Türkçenin büyük şairi Nazım'ın Küba'daki hayatının ayrıntılarını ulaştırıyor'' dedi. 
     Kitabın hazırlanmasındaki katkısının, projeyi desteklemek, iyi bir fikir olduğunu beyan etmek ve önsöz yazmak çerçevesinde olduğunu kaydeden Erkan Mumcu, kitabın hazırlanmasına katkısını esirgemeyen Türkiye'nin Küba Büyükelçiliği'ne teşekkür etti. Türkiye'nin uluslararası ilişkilerde romantik bir yaklaşımı olduğunu vurgulayan Mumcu, ''Türkiye ve Küba arasında bu romantik yaklaşım sürüyor. Sebebini biliriz, bilmeyiz... Ama biz Kübalıları severiz'' dedi. 
     Küba Büyükelçisi Miguel Andre Lamazares Poello da konuşmasında kitabı, bir hayalin gerçekleşmesi olarak nitelendirerek, kitabın Türkiye ve Küba arasındaki dostluğun sembolü olacağını ifade etti. 
     Kitabın yazarı Dr. Mehmet Necati Kutlu ise konuşmasında, kitabın fikir mimarı olarak nitelendirdiği Şair Adnan Özer, Bakan Mumcu ve Ankara Üniversitesi Rektörü Nusret Aras'a ve Küba Büyükelçiliği'ne teşekkür etti. Kutlu, Nazım Hikmet'in 1961 yılında Küba'da bulunduğu dönem hakkında topladıkları bilgilerle kitabı oluşturduklarını belirterek, konuşmasını, Hikmet'in bir şiiriyle bitirdi. 
     
     ''YÖK YASA TASARISI'' 
     Tanıtımın ardından konuklara verilen kokteylde, gazetecilerin, YÖK Yasa Tasarısı Taslağı ile ilgili soruları yanıtlayan Mumcu, taslağın ele alındığı Bakanlar Kurulu toplantısında bulunmadığı için ayrıntıları bilmediğini söyledi. Mumcu, Türkiye'de üniversitelerin reforma ihtiyaç duyduğunu ifade ederek, toplumun da aynı fikirde olduğunu, bu reformun demokratik bir süreç içinde yapılacağına inandığını söyledi. 
     Bakan Mumcu, gazetecilerin, yasada türbana yol açan bir madde bulunduğuna ilişkin sorusuna da ''Ben türbana yol açacak bir madde olduğu kanısında değilim. Ben görmedim'' yanıtını verdi. 
     Ankara Üniversitesi Rektörü Prof. Dr. Nusret Aras da gazetecilerin konuyla ilgili sorularına şu yanıtı verdi 
     ''Yasayla rektörlerin görev sürelerinin kısaltılması önemli değil. Burada bir tasfiye söz konusudur. Bir günde rektör 600 dekan, 450 yüksek okul müdürü görevinden alınacak. Bu bir tasfiyedir. Rektörlerin hükümet tarafından atanmasını da doğru bulmuyorum. Yeni açılacak üniversitelerin sayısı göz önüne alındığında, bu, kadrolaşma anlamında alınan bir karardır. Kılık kıyafetle ilgili maddede ise bir geriye dönüş söz konusudur. 
     'YÖK Yasa Tasarısı Cumhurbaşkanı tarafından veto alır mı' sorusuna bizim cevap vermemiz yanlış olur. Ancak içinde Anayasa'ya uygun olmayan maddeler olduğunu düşünüyorum. Her üniversitenin kendi disiplin yönetmeliğini uygulayacak olması, eşitlik ilkesine aykırıdır.'' 
     
</TEXT>
</DOC>
