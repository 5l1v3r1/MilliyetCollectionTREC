<DOC>
<DOCNO> 189823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun02.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Blaine başardı, 44 gün bitti... 
</HEADLINE>
<TEXT>

     Ünlü ABD'li sihirbaz David Blaine'in, Londra'nın tarihi Tower köprüsünün yanı başında bir vinç tarafından havaya asılı şekilde tutulan cam kutunun içinde gerçekleştirdiği 44 günlük dayanıklılık testi sona erdi. 
     5 Eylül günü cam kutuya büyük bir meraklı topluluğunun alkışları arasında giren ve 44 gün boyunca sadece su içerek bu kutuda yaşamayı başaran Blaine'in dün sabahın erken saatlerinde başlayan geri sayımına, yine kalabalık bir meraklı topluluğu eşlik etti. 
     Gün boyunca yaklaşık 15 bin kişinin izlediği Blaine, son gününü kutunun içinde kah yatıp kah kalkarak ve çevresindekileri eliyle selamlayarak geçirdi. Sık sık idrara çıktığı dikkati çeken Blaine'in çevreyi selamladığı sırada ağır hareketler yapabildiğine işaret eden tıp çevreleri, ünlü sihirbazın, uzun süren açlığın tipik belirtilerini gösterdiğini belirtti. 
     44 gün boyunca bazı meraklıların yumurta, golf sopası ve taş gibi sert cisimlerle yaptığı saldırılara da hedef olan, ancak pozisyonunu hiçbir şekilde bozmaya yanaşmayan Blaine'in cam kutuda olmadığı, ya da bazı sihirbazlık numaralarıyla beslendiğine dair iddialar da bugün ünlü sihirbaza uygulanan son sağlık testiyle bir kez daha yalanlandı. 
     Doktorları, Blaine'in kan ve idrarında tespit edilen değerlerin tipik açlık değerleri olduğunu vurguladı. Blaine'in ayrıca adale ağrıları, geçici görme bozuklukları, karın bölgesindeki kramplar, halsizlik, baş dönmesi gibi diğer uzun süreli açlık belirtilerini de taşıdığı açıklandı. 
     Blaine'in içinde bulunduğu cam kutunun yerel saatle 22.00'de indirilmesinin ardından, ünlü sihirbaz hazırlanan platforma çıkarıldı. Blaine'in ilk sağlık kontrolünün bu platform üzerinde gerçekleştirilmesinin ardından, aşırı yorgun ve halsiz olduğu görülen ünlü sihirbaz, sedyeyle ambulansa taşınarak yakındaki bir özel hastaneye götürüldü. 
     Blaine'in, açlıkla savaştığı 44 gün içinde yaklaşık 23 kilo kaybettiği belirtiliyor. Blaine'in sedyeye konulup hastaneye götürüldüğü sırada çevrede toplanan binlerce kişi ünlü sihirbaza sevgi gösterilerinde bulundu. Blaine ise hayranlarına herkesi sevdiğini belirtirken, ''Bu küçük kutunun içinde geçirdiğim 44 günde çok şey öğrendim. Hayatta küçük şeylerin mutluluğunu tattım. Bir sevgilinin gülümsemesi, güneşin doğuşu ve batışının nasıl bir mutluluk olduğunu anladım'' dedi. 
     Blaine'in 44 günlük açlığın ardından bazı önemli sağlık sorunlarıyla karşılaşabileceğine işaret eden tıp otoriteleri, ünlü sihirbazın bir bebek gibi yavaş yavaş beslenmeye alıştırılacağını açıkladı. Doktorlar, Blaine'in bir süre sadece serumla beslenerek pek çoğu iflas noktasına gelen iç organlarının normal beslenme düzenine alıştırılmaya çalışılacağını kaydediyor. Blaine'in vücudunun eski haline gelmesinin ise 4-5 ay alabileceği belirtiliyor. 
     
     BLAINE KİMDİR 
     1973 yılında New York'ta doğan David Blaine'in, ilk sihirbazlık denemelerine annesi Patricia White'ın teşvikiyle başladığı belirtiliyor. 
     4 yaşında bir metro istasyonunda şov yapan bir sihirbazın hareketlerini izleyen Blaine, bu şova çok özendiği için annesi tarafından kendisine Disney mağazalarından alınan bazı küçük oyuncaklarla küçük illüzyon gösterileri düzenlemeye başladı. 
     1990'lı yıllarda sihirbazlık konusundaki ilk profesyonel denemelerini New York ve New Jersey'deki bazı küçük barlarda başlatan Blaine, ilerleyen yıllarda bu kez ABD'nin batı sahilindeki bazı kentlerde çalışmaya başladı. Ünlü bazı Hollywood yıldızları ve sahne sanatçılarının verdikleri özel partilere davet edilmeye başlanan Blaine'in daha sonra aralarında Madonna, Robert de Niro'nun da bulunduğu bazı ünlülerle yakın arkadaşlıklar geliştirdiği ve ününü arttırdığı kaydediliyor. 
     Ancak, Blaine'in biyografisi üzerinde araştırma yapan ve kitap yazan yazarlara göre, ünlü sihirbazın asıl çıkış noktasını ise 1997 yılında başlattığı TV şovu ile 2001 yılında yaptığı üç gün bir buz kalıbının içinde yaşama denemesi oluşturuyor. 
     Bu olaylarla iyice ünlenen Blaine'in 7 gün boyunca canlı canlı gömüldüğü gösterisinin de unutulmazlar arasına girdiğini belirten Blaine uzmanları, ünlü sihirbazın 44 günlük açlığın ardından büyük bir sağlık sorunuyla karşılaşmamayı başarması halinde daha tehlikeli denemelere girebileceğine kesin gözüyle bakıyor. 
     
</TEXT>
</DOC>
