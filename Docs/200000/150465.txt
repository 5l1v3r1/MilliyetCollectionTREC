<DOC>
<DOCNO> 150465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko23.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Özelleştirmeyi, IMF istedi diye yapmıyoruz 
</HEADLINE>
<TEXT>

     Maliye Bakanı Unakıtan, özelleştirme kapsamındaki kuruluşların genel müdürleriyle, bugün yapılan toplantıda biraraya geldi. Unakıtan, ekonominin düze çıkması gerektiğini vurgularken, bu bakımdan özelleştirmede gösterilecek performansa Türkiye'nin büyük ihtiyacı bulunduğunu söyledi. 
     Ekonomide büyük bir canlanma beklediklerini de belirten Unakıtan, ''ekonomik veriler bunu gösteriyor'' dedi. 
     Maliye Bakanı, toplantının açılışında Genel Müdürlere hitaben yaptığı konuşmada, özelleştirmenin öncelikle bir mantalite meselesi olduğunu ve her kuruluş yöneticisinin müesessesini en iyi idare etme azmi ile geldiğini ifade etti. 
     Unakıtan, dünyada artık devletin sanayide olmadığını, olamayacağını da belirterek, ''ticarette de bankacılıkta da sigortacılıkta da olamaz, devlet devlettir. Devletin vazifesi, idaresi altındaki insanlara en iyi hayatı yaşatabilmek için çalışmaktır. Özel sektörün yaptığı hizmetleri de denetlemektir. Ama devlet sanayicilik yapamaz'' şeklinde konuştu. 
     Özelleştirme kapsamındaki kuruluşların genel müdürlerinden ''bir istirhamı'' olduğunu da kaydeden Bakan Unkıtan, genel müdürlere şöyle seslendi 
     ''Önce özelleştirmenin gereğine kendinizi inandırmanız lazım. Ama bakan dedi diye değil. Çünkü devletin, milletin daha iyi olması bu mantıktan geçiyor. Özelleştirmedeki işyerlerinin bir kısmı, eski teknoloji ve fonksiyonunu artık icra edemediği için kapatılabilir ama umumiyetle bulunan müesselerin bacalarının tütmesi için biz özelleştiriyoruz. O bacalar tütecek, buna dikkat ediyoruz, azami dikkat gösteriyoruz. Onu alacak olanlar yeniden oraya yatırım yapacaklar, istihdam artıracaklar, üretim, satış artıracaklar.'' 
     
     ''ÖZELLEŞTİRMEYİ IMF, DÜNYA BANKASI İSTEDİ DİYE YAPMIYORUZ'' 
     Bu arada özelleştirme kapsamındaki kuruluşlarda 70 bini aşkın kişinin çalıştığını, bu çalışanların büyük bölümünün işletmeler özelleştirildiği zaman da çalışmaya devam edeceğini kaydeden Bakan Unakıtan, ''Tüpraş, Petkim gibi kuruluşlarda büyük yatırımlar yapılırsa, belki daha fazla işçi çalışmaya devam edecek'' diye konuştu. 
     Unakıtan, sendikaların özelleştirmeye şiddetle karşı olduğunu, bunun tüm ülkelerde böyle olduğunu, ancak ülkelerin özelleştirmeyi yaptıklarına dikkat çektiği konuşmasında, şu görüşlere yer verdi 
     ''Şimdi bu ülkeler, AB'ye üye oldu veya olmak üzereler. Biz hala yerimizde sayıyoruz. Biz her şeyden önce bu işi IMF, Dünya Bankası istedi diye yapmıyoruz, bunu iyice öğrenmemiz lazım. Biz onlar için değil yapmamız gerektiği için, şart olduğu için yapıyoruz özelleştirmeyi. Etrafımızdaki ülkelerde özelleştirmeyi yapmayan bizden başka kimse kalmadı. Bütün yabancı sermaye şimdi oraya akın ediyor. 
     Bizim de işletmelerin değerini bulmadan satılmasına içimiz elvermiyor. Onun için de uğraşıyoruz, malımızı en iyi şekilde, en iyi fiyatlarla satmak istiyoruz.'' 
     
     PERSONELİN DURUMU 
     Bu işletmelerde çalışanlar olarak, personelin ''eyvah biz ne olacağız'' diye düşünmesine gerek olmadığını da belirten Unakıtan, özel sektöre geçildiği zaman eğer bir çalışan kendine bilgisine, tecrübesine güveniyorsa, onun hiç bir zaman açıkta kalmayacağını kaydetti ve ''ne idarecisi, ne işçisi, ne memuru açıkta kalır, hem de inanın daha iyi şartlarda çalışır özel sektörde. Hiç korkmayın, özel sektörde idareci olmaya bakın siz. Kendinize güvendikten sonra her yerde iş var'' diye konuştu. 
     
     ''ÖZELLEŞTİRME İLE BARIŞIK OLUN'' 
     Maliye Bakanı Unakıtan, Türkiye'nin, ekonominin düze çıkması gerektiğini ifade ettiği konuşmasında, bu bakımdan genel müdürlerin özelleştirmede göstereceği performansa Türkiye'nin büyük ihtiyacı bulunduğunu söyledi. 
     Unakıtan, Genel müdürlere hitaben, ''özelleştirme ile barışık olun, kafanıza bunu iyice yatırın, 10 yıl sonra Türkiye'nin halini görünce bu çorbada benim de tuzum var dersiniz'' dedi. 
     
     EKONOMİDE CANLANMA BEKLENTİSİ 
     Unakıtan, 150 milyar doları aşmış bir borçla karşı karşıya bulunulduğunu, 2003 yılında 65.5 katrilyon faiz ödeneveğini ve ödenmeye başlandığını ifade ederek, şunları kaydetti 
     ''Bu hepimizin cebinden çıkıyor, bunları önleyeceğiz. Faizlerin düşmesine, bütçe açıklarının kapanmasına, borçların düşmesine de sebep olacağız. Bu bakımdan fonksiyonumuz önemlidir. 
     Biz iş aleminin önünü açarsak, istikrarda artar, ihracat da döviz de üretim de artar. Bunu akıllı şekilde götürmek lazım. Siyasette de istikrar, ekonomide de istikrar lazım. Şimdi bunu Türkiye olarak yakaladık, bundan sonra Türkiye'yi bahar havası bekliyor, daha güzel günler bekliyor, hızlı şekilde faizler de düşecek. Büyük canlanma bekliyoruz Türkiye'de, ekonomik veriler bunu gösteriyor. Yurtdışında Türkiye'ye de talep var.'' 
     





</TEXT>
</DOC>
