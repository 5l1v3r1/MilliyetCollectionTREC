<DOC>
<DOCNO> 179917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/siy01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 'dokundurtacak' 
</HEADLINE>
<TEXT>

   Milletvekili dokunulmazlığıyla ilgili çalışmalarını sürdüren CHP, yargılama işleminin Yargıtay'da kurulacak özel bir daire tarafından yapılmasını önerecek 
      ANKARA Milliyet 

   
   Milletvekili dokunulmazlığının kaldırılması konusunda uzlaşamayan AKP ile CHP arasında "toplumun diğer kesimlerindeki dokunulmazlıkların kaldırılması" tartışması başladı. AKP, siyasilerin dokunulmazlıklarının yanı sıra "toplumun diğer kesimlerindeki" dokunulmazlıkların da kaldırılmasını istiyor. CHP ise, öncelikle milletvekili dokunulmazlığının kaldırılması gerektiğini savunuyor. "Toplumun diğer kesimleri" kavramının h kimler, savcılar ve askeri bürokratları kapsadığına dikkat çeken CHP Grup Başkanvekili Mustafa Özyürek, bunun için Anayasa değişikliğine gerek olmadığını, yasa değişikliğinin yeterli olacağını belirterek şunları kaydetti "Bunu milletvekili ve bakan dokunulmazlığının alternatifi gibi sunmak, ipe un sermek, topu taca atmaktır. Bakan ve milletvekili dokunulmazlığına dokunmak istemiyorlar. Gündemi saptırmaya çalışıyorlar. Doğu milletvekilleri de 'Dokunulmazlıklar kalkarsa memleketinizde jandarma sizi içeriye alacak' diye korkutuluyor." 
   
   KÜRSÜ DOKUNULMAZLIĞI 
   CHP, Anayasa'nın 83. maddesinde tanımlanan yasama dokunulmazlıklarının, "milletvekili seçilmeye engel suçlar ile ağır cezayı gerektiren suçüstü halleri dışında" düzenlenmesini temel alan bir model üzerinde çalışıyor. Model, ağır cezayı gerektiren suçlar ile suçüstü dışında milletvekillerinin gözaltına alınamaması ve tutuklanmaması, seçim yasalarını ihlal, trafik suçları gibi suçlarla ilgili yargılamanın da TBMM'de görüşme yapılmaksızın dönem sonuna ertelenmesini içeriyor. "Kürsü dokunulmazlığı"nı temel alan CHP önerisi, milletvekillerinin Meclis çalışmalarından dolaylı hiçbir şekilde soruşturma ve kovuşturmaya uğratılmamasına ilişkin hükmü koruyor. CHP, Yargıtay'da özel bir daire kurulmasını ve milletvekili ve bakanların yargılama işlemlerinin bu daire tarafından yürütülmesini de öngörüyor. 
   
   
   
</TEXT>
</DOC>
