<DOC>
<DOCNO> 180312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo20.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Olympiakoslular Nihat'ın sakatlığına seviniyor 
</HEADLINE>
<TEXT>

     Futbolda Avrupa Şampiyonlar Ligi'nde Galatasaray ile birlikte D Grubu'nda bulunan Yunanistan'ın Pire Olympiakos takımında, ''İspanyol rakip Real Sociedad'da forma giyen Türk futbolcu Nihat Kahveci'nin sakatlığından memnun kalındığı'' değerlendirmesi yapıldı. 
     Yunan basını, konuyla ilgili değerlendirmesinde, ''Geçen sezonun isminden en çok sözedilen futbolcusu olan Nihat Kahveci'nin, sakatlığı nedeniyle 2 ila 3 hafta sahalardan ayrı kalmasının beklendiğini, bu durumdan da aynı gruptaki Pire Olympiakos'un karlı çıkabileceğini'' yazdı. 
     Yunan ekibinin Ukraynalı teknik direktörü Oleg Protassov'un İspanyol takımı hakkındaki değerlendirmelerini de aktaran basın, Protassov'un ''Real Sociedad'ın çok güçlü bir 11'e sahip olduğunu, ancak bu futbolculara birşey olması durumunda yerlerini alabilecek yapıda oyuncular bulunmadığını belirttiğini'' kaydetti. 
     Yunan basını, bu değerlendirmeler çerçevesinde Nihat'ın yerini kimsenin alamayacağını, sakatlar listesine dün Sırp oyuncu Kovaçeviç'in de katılmasıyla Real Sociedad'ın işinin iyiden iyiye zorlaştığı yorumunu yaptı. 
     
</TEXT>
</DOC>
