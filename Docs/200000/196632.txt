<DOC>
<DOCNO> 196632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo17.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Geriye sayıyoruz... Türkiye - Letonya... 
</HEADLINE>
<TEXT>

     12. Avrupa Şampiyonası elemeleri play-off rövanşında bu gece saat 20 30'da Letonya ile karşılaşacak A Milli Futbol Takımı, tarihi bir maça çıkıyor. 
     Son iki Avrupa Şampiyonası Finalleri'ne katılan Türkiye, ilk maçta 1-0 yenildiği Letonya'yı, kendi saha ve seyircisi önünde eleyerek, 2004'de Portekiz'de yapılacak Avrupa Şampiyonası Finalleri'ne de gitmek istiyor. 
     Milli takımın Letonya'yı elemesi için rakibine 2 farklı üstünlük kurması gerekiyor. 1-0'lık Türkiye galibiyetinde maç uzatmaya gidecek. Beraberlik veya rakip takımın da gol attığı 1 farklı Türkiye'nin galibiyetinde ise Letonya, Portekiz'e gitme hakkını elde edecek. 
     
     İSVEÇLİ HAKEM FRİSK YÖNETECEK 
     BJK İnönü Stadı'nda başlayacak ve TRT 1'den canlı yayınlanacak karşılaşmayı İsveçli hakem Andres Frisk yönetecek. 
     Karşılaşmada Frisk'in yardımcılıklarını İsveç Futbol Federasyonu'ndan Kenneth Petersson ve Peter Ekström yapacak. Maçın 4. hakemi olarak Peter Fröjdfelt görev yapacak. 
     
     KATILMA PAYI 7.5 MİLYON İSVİÇRE FRANGI 
     A Milli Takım, Letonya'yı eleyip, Portekiz'e gitme hakkını elde ederse, kasasını da dolduracak. 
     UEFA, 2004'de Portekiz'de yapılacak Avrupa Şampiyonası Finalleri'ne katılacak milli takımlara, katılma payı olarak 7.5 milyon İsviçre Frangı Yaklaşık olarak 8 trilyon 250 milyar Türk lirası ödeyecek. 
     
     SAVUNMADAKİ SIKINTI 
     A Milli Takım, Letonya ile yapacağı rövanş maçı öncesinde özellikle savunmada oyuncu sıkıntısı çekiyor. 
     Letonya'daki ilk maçtan sonra kaleci Rüştü, savunma oyuncuları Fatih ve Emre Aşık'ın gördükleri kartlar nedeniyle cezalı duruma düşmesi milli takımlar Teknik Direktörü Şenol Güneş'i sıkıntıya soktu. Ümit milli takımdan oyuncu almak isteyen Güneş, istediği oyuncuların da sakatlık sorunu yaşamasıyla zor durumda kaldı. Şenol Güneş'in Ümit Milli Takım'ın bu akşam Almanya ile yapacağı maçtan sonra İbrahim Toraman ve Servet'i A takım kadrosuna dahil etmesi, Letonya maçında bu oyuncuları her ihtimale karşı yedek kulübesinde oturtması bekleniyor. 
     
     MUHTEMEL 11 
     A Milli Takım'da cezalı olan kaleci Rüştü'nün yerine Ömer kaleye geçecek. 
     Şenol Güneş'in savunmada Fatih'in yerine Ümit Davala, Emre Aşık'ın yerine de Deniz'e, ilk maçta oynamayan Hakan Şükür'e de İlhan ile birlikte forvette görev vermesi, orta sahanın sağında da Okan'ın yerine Nihat'ı oynatması bekleniyor. 
     Millilerin muhtemel 11'i şöyle 
     Ömer, Ümit Davala, Deniz, Bülent, Ergün, Nihat, Tugay, Emre, İbrahim, İlhan, Hakan Şükür. 
     
</TEXT>
</DOC>
