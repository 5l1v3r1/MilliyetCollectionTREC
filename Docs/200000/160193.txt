<DOC>
<DOCNO> 160193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko14.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı rehberi... Borsa yükseldi, dolar ve euro düştü... 
</HEADLINE>
<TEXT>

     IMF 5. gözden geçirme çalışmalarının olumlu sonuçlanacağı ve faiz indirimi beklentisi, geçen hafta piyasalarda tedirginliklerin azalmasına neden oldu. 
     AB üyeliğinde önemli bir rol oynayacak 6. uyum paketiyle ilgili çalışmalara ek olarak Hükümetin özelleştirmeye hız vermesi, faizlerde geri çekilme, hisse senetleri piyasasında ise yukarı yönlü bir hareket meydana getirdi. 
     Borsa uzmanları, İMKB endeksinin 11,600 direncine kadar ulaştığını vurgulayarak, bu hafta enflasyon verileri ve hazine itfalarının piyasanın yön tayininde etkili olacağını savunuyorlar. 
     Borsadaki artışın yanında İMKB Tahvil ve Bono Piyasası'nda da vadelerine göre ortalamalarda 1-3 puan arasında düşüşler gerçekleşti. Altın ve dövizde de önemli düşüşler dikkat çekti. Yaşanan düşüş sonucunda dolar 1 yıl önceki seviyelerine kadar geldi. Mevduat faizlerinde de ise önemli bir değişiklik olmadı. 
     Hisse senetleri haftalık bazda ortalama yüzde 2.94 oranında değer kazandı. 24 ayar külçe altının gram satış fiyatı yüzde 4.02 oranında, Cumhuriyet altınının satış fiyatı da yüzde 4.24 oranında düştü. Türk Lirası karşısında Dolar yüzde 2.54 oranında, Euro da yüzde 2.10 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 1.38 oranında artış kaydetti. Önceki hafta sonundaki oranlara göre, 1 aylık mevduat faizinin ve haftalık reponun net getirileri yüzde 0.64 olarak gerçekleşti. 
     
     İMKB'DE GEÇEN HAFTA 

     İstanbul Menkul Kıymetler Borsası'nda İMKB işlem gören hisse senetleri haftaya yüzde 0.62'lik artışla başladı. 
     Genelkurmay Başkanı Orgeneral Hilmi Özkök'ün açıklamalarına odaklanan Borsa, gazetecilerle yapılan toplantıdan kamuoyuna yansıyan izlenimlerle günü artıda tamamladı. 
     Endeks 1. seansta 140.48 puan artarken, hisse senetleri ortalama yüzde 1.27 oranında değer kazandı. 2. seansta gelen gelen kar satışlarıyla 11.017.20 puana kadar gerileyen endeks, tepki alımlarıyla 11.244.28 puana yükseldi ancak kapanışa doğru gerileyerek günü 11,125.34 puandan tamamladı. 
     Salı günü, sakin bir seyir izlendi. 1. seansta 32.11 puan ve yüzde 0.29 oranında değer yitiren endeks, 2. seansta da sakin seyretti ve 10,975 puana kadar gerilemesine rağmen toparlanarak 11,000 puanın üstüne çıktı. Günü 11,088.85 puandan tamamlayan endeks, ikinci seansta ortalama yüzde 0.04, günlük bazda ise 36.49 puan ve yüzde 0.33 oranında düşüş kaydetti. 
     Çarşamba günü, faiz indirimi beklentisi ve IMF ile görüşmelerin genel olarak olumlu devam ediyor olması nedeniyle Borsa yüzde 3.14 değer kazandı. 
     Endeks, 1. seansta 123.52 puan ve yüzde 1.11 oranında arttı. 2. seansta da para girişi ve alımların hızlanmasıyla artışını sürdüren endeks 11,450 puanı aştı. Günü 11,437.40 puandan tamamlayan endeks, ikinci seansta ortalama yüzde 2.01 oranında yükseldi. Endeks günlük bazda ise 348.55 puan artış gösterdi. 
     Perşembe günü özelikle ikinci seanstaki kar satışları borsada düşüş getirdi. 
     Endeks 1. seansta 106.05 puan ve yüzde 0.93 oranında arttı. 2. seansta 11,600 direncine takılan endeks 11,613 puandan geri döndü. Günü 11,407.09 puandan tamamlayan endeks, ikinci seansta ortalama yüzde 1.18 oranında düştü. Endeks günlük bazda da 30.31 puan ve yüzde 0.27 oranında geriledi. 
     Haftanın son işlem gününde bekleyişte kalan borsa, ortalama yüzde 0.23 oranında değer yitirdi. 
     1. seansta 6.40 puan ve yüzde 0.06 oranında düşen endeks, ikinci seansta ortalama yüzde 0.17 oranında düşerek haftayı 11,381.42 puandan kapattı. Endeks günlük bazda 25.67 puan ve yüzde 0.23 oranında geriledi. 
     
     BORSA ENDEKSLERİ 

     İMKB Bileşik Endeksi, önceki hafta sonu kapanışa göre 325.17 puanlık artışla 11,056.25 puandan, 11,381.42 puana çıktı. Hisse senetlerinin haftalık ortalama değer artışı yüzde 2.94 oldu. 
     İMKB Ulusal-Mali Endeksi bin 284.58 puan artarak 13,097.08 puandan 13,381.66 puana, İMKB Ulusal-Sanayi Endeksi 254.46 puan artarak 11,595.92 puandan 11,850.38 puana ve İMKB Ulusal-Hizmetler Endeksi 340.12 puan artarak 6,918.48 puandan 7,258.60 puana yükseldi. 
     Böylece, mali grup hisseleri ortalama yüzde 2.17 oranında, sanayi grubu hisseleri ortalama yüzde 2.19 oranında ve hizmetler grubu hisseleri ortalama yüzde 4.92 oranında değer kazandı. 
     
     KAZANANLAR VE KAYBEDENLER 

     Borsada geçen hafta işlem gören 295 hisse senedinden 171'i değer kazanırken, 101 hisse senedi değer yitirdi. 23 hisse senedinin değeri değişmedi. 
     Geçen hafta en yüksek oranlı artış yüzde 31.54 ile Garanti Yatırım Ortaklığı hisselerinde oldu. Yüzde 28.85'lik artışla Milliyet Gazetecilik hisseleri ikinci, yüzde 27.37'lik artışla Doğan Burda hisseleri de üçüncü olarak sıralandı. 
     En yüksek oranlı düşüş ise yüzde 36.08 ile Metemtur hisselerinde oldu. Yüzde 25.04'lük düşüşle Beşiktaş Futbol Yatırımları hisseleri ikinci ve yüzde 21.80'lik düşüşle de Borova Yapı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 563 milyar 50.4 milyon adet hisse senedi işlem gördü ve karşılığında 3 katrilyon 798 trilyon 416.2 milyar liralık işlem hacmi gerçekleşti. 
     
     DÖVİZ 

     Geçen hafta, dövizde düşüş ağırlıklı bir seyir izlendi. İstanbul serbest döviz yasasında alınıp satılan ABD Doları yüzde 2.45 oranında, Euro da yüzde 2.10 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 37 bin lira düşerek, 1 milyon 420 bin liraya, Euro'nun satış fiyatı da 36 bin lira düşerek 1 milyon 680 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 1.21 oranında düşerek 2 milyon 360 bin liraya, İsviçre Frangı'nın satış fiyatı da yüzde 1.33 oranında düşerek 1 milyon 115 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 419 bin liradan, Euro 1 milyon 670 bin liradan, İngiliz Sterlini 2 milyon 340 bin liradan ve İsviçre Frangı da 1 milyon 105 bin liradan satılıyordu. 
     
     ALTIN 

     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 4.02 oranında, Cumhuriyet altınının satış fiyatı da yüzde 4.24 oranında düştü. 
     Külçe altının gram satış fiyatı 700 bin lira düşerek 16 milyon 700 bin liraya, Cumhuriyet altınının satış fiyatı da 5 milyon bin lira düşerek 113 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 1.45 oranında düşerek 17 milyon 30 bin lira oldu. 
     
     YATIRIM FONLARI 

     Yatırım fonlarına katılma belgeleri önceki hafta sonuna göre ortalama yüzde 1.38 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 5 bin 193 puan artarak 376,120 puandan 381,313 puana çıktı. 
     Geçen haftanın en çok değer kazanan katılma belgeleri, yüzde 8.10'luk artışla Turkish Yatırım A Tipi Değişken Fon, yüzde 7.77'lik artışla İş Bankası A Tipi Değişken Fon ve yüzde 7.72'lik artışla Gedik A Tipi Hisse Senedi Fon oldular. 
     Geçen haftanın en çok değer yitiren katılma belgeleri ise yüzde 2.25 oranındaki düşüşle Vakıf B Tipi Yabancı Menkul Fon, yüzde 2.09 oranındaki düşüşle İş Bankası B Tipi Yabancı Menkul Kıymetler Fonu ve yüzde 1.71 oranındaki düşüşle Oyakbank B Tipi Yabancı Menkul kıymetler Fonu olarak sıralandılar. 
     
     TAHVİL-BONO-FAİZ-REPO 

     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.64 ile yüzde 1.00 arasında gerçekleşti. 
     Mevduat faizlerinde geçen hafta önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.64 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 41'in biraz üzerinde olan haftalık reponun net getirisi de yüzde 0.64 olarak gerçekleşti. 
     
</TEXT>
</DOC>
