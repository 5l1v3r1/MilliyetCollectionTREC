<DOC>
<DOCNO> 185757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun25.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta lüks otelde müslümanlara karşı ırkçılık.. 
</HEADLINE>
<TEXT>

     New York'un en lüks otellerinden Plaza'da bazı yöneticilerin Müslüman görevlilere karşı ırkçılık yaptığı gerekçesiyle otel yönetimi aleyhine dava açıldı. 
     Yerel basına intikal eden haberlere göre, otel yöneticilerinden bazıları, 11 Eylül saldırılarından sonra otelde çalışan Müslüman işçileri Usame, El Kaide ve Taliban gibi isimlerle çağırmaya başladı. 
     Dava dilekçesinde, müdürlerden birinin işçilere hakaret içeren sözlerle ''Müslüman teröristler'' diye hitap ettiği belirtildi. Bazı işçilerin üstleri tarafından tekmelendiği ve işten atılmakla tehdit edildikleri de işçilerin avukatı Kam Wong tarafından açıklandı. 
     Plaza oteli yönetimini mahkemeye veren 10 dolayında Müslüman işçi, miktarı henüz saptanmayan oranda tazminat talebinde bulundular. İşçilerin, biri hariç, halen otelde çalışmaya devam ettikleri belirtildi. Avukat, işten çıkartılan işçinin adının Ahmed Tulun olduğunu açıkladı. 
     Otelde 18 yıldır çalışan Adil Fathelbab adlı işçi ise gazetecilere yaptığı açıklamada, ''bazı müdürlerin kendilerini kanunların üzerinde gördüğünü'' ifade etti. İşçi, ''Bu kişiler bizim ve ailelerimizin günlük yaşamını zindan ediyorlar'' dedi. 
     Otel yönetimi ise ''ortaya atılan iddiaların bir kısmının asılsız olduğunu, bir kısmıyla ilgili anlaşmazlıkların ise çözümlendiğini'' belirtti. Açıklamada, ''bir müdür yardımcısının istifasının istendiği, diğerlerinin ise görevden alındığı'' kaydedildi. 
     Avukat Wong, işten atılan müdür yardımcısının, işçilere Usame ve Taliban gibi isimler takan Frederick Nynborg adlı kişi olduğunu açıkladı. 
     
</TEXT>
</DOC>
