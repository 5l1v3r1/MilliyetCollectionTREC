<DOC>
<DOCNO> 191929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/guncel/gunz1.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   AP'li Ceyhun'dan 'Soyaslan önergesi'    GÜVEN ÖZALP Brüksel 
   Avrupa Parlamentosu AP üyesi Ozan Ceyhun, Adalet Bakanı Cemil Çiçek'in danışmanı Doğan Soyaslan'ın Milliyet'te yayımlanan "Tecavüze uğramış kadınlara kendilerine tecavüz edenlerle evlenmelerini" tavsiye eden açıklamalarını bir soru önergesi olarak AP'nin gündemine getirme niyetinde olduğunu söyledi. Sosyalist grup üyesi Türk asıllı Alman Parlamenter Ceyhun, "Taliban zihniyetini yansıtan Soyaslan'ın açıklamaları AB adayı bir ülke açısından utanç verici... Böyle birinin nasıl danışman olduğunu h l anlayabilmiş değilim. Şahsın 4 Kasım'a kadar danışmanlık görevinden alınmasını bekleyeceğim. Yoksa soru önergesi vereceğim" dedi. 
   
   Çelik Kürtçe dil kursuna izin verildi    ANKARA Milliyet 
   Milli Eğitim Bakanı Hüseyin Çelik, Batman'da kapılarının 5 santimetre dar olması nedeniyle açılması engellenen Kürtçe kursuna eksiklerini tamamlaması üzerine gerekli iznin verildiğini söyledi. AB İzleme Grubu, ikinci toplantısını Dışişleri Bakanı Gül başkanlığında yaptı. Çelik'in de katıldığı toplantıda Gül, Kürtçe kurs için, "Burada belirtilen standart yangın tehlikesi düşünülerek belirlenmiştir. Standartlar tüm kurslar için geçerlidir. Yangın olduğunda dikkate alınacak şey kapılar olacaktır" dedi. 
   
   Önce Hizbullah, sonra Emekli Sandığı vurdu    BAHAR ATAKAN Ankara 
   Hizbullahçı bir teröristin, 1994 yılında Batman Yavuz Selim İlköğretim Okulu'nda öğrencilerinin gözü önünde vurduğu öğretmen Kemal Cansever, ikinci darbeyi vazife malulü olmak için başvurduğu Emekli Sandığı'ndan yedi. İddiaya göre Emekli Sandığı, 1998'de yakalanan teröristin "PKK'lıydı, vurdum" ifadesini delil sayarak başvuruyu reddetti. Bunun üzerine Cansever, Ankara 9. İdare Mahkemesi'ne açtığı davayı kazandı. 
   
   
</TEXT>
</DOC>
