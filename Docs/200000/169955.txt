<DOC>
<DOCNO> 169955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Windows'da şimdiye kadarki en büyük güvenlik açığı.. 
</HEADLINE>
<TEXT>

     Yazılım devi Microsoft'un en önemli ürünü olan ve dünyadaki bilgisayarların yüzde 90'ında kullanılan Windows işletim sisteminde şimdiye kadar bulunan en ''vahim'' güvenlik açığı ortaya çıkarıldı. 
     Polonyalı bir grup bilgisayar uzmanı tarafından saptanan güvenlik açığının, Microsoft tarafından da kabul edildi. Hatanın Windows'un tüm sürümlerinde bulunduğu belirtiliyor. 
     Microsoft tarafından konuyla ilgili olarak yapılan açıklamada, hackerların bu açıktan yararlanarak, internet aracılığıyla kullanıcıların bilgisayarlarını ''ele geçirebilecekleri'', içindeki verileri çalabilecekleri, dosyaları silebilecekleri ve e-mailleri okuyabilecekleri uyarısında bulunuldu. 
     Microsoft açığı gidermek üzere internete bir güvenlik yaması konulduğunu duyurdu ve tüm Windows kullanıcılarının bu yamayı indirerek, uygulamalarını da istedi. 
     Microsoft, ürünlerini daha güvenli hale getirebilmek için her yıl milyonlarca dolar harcıyor. 
     Hatanın, ''Last Stage of Delirium Research Group'' adlı Polonyalı araştırmacılar grubu tarafından ortaya çıkarıldığı, ancak bu uzmanların, hata çok vahim olduğu için olayı son derece gizli tuttukları belirtildi. 
     Grup adına konuşan Tomasz Ostwald adlı uzman, ''Güvenlik açığının öğrenilmesi halinde etkisinin çok büyük olacağının bilincindeyiz. Bu nedenle hata kodunu bu aşamada açıklamayı düşünmüyoruz. Bu çok tehlikeli olur'' diye konuştu. 
     
</TEXT>
</DOC>
