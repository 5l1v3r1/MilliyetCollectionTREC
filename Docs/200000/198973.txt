<DOC>
<DOCNO> 198973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun05.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'da bulunan 140 tutsak serbest bırakılıyor 
</HEADLINE>
<TEXT>

     ABD'nin Küba'daki Guantanamo üssünde bulunan 660 tutsaktan 140'ının serbest bırakılarak ülkelerine iade edileceği bildirildi. 
     Haberi duyuran TİME dergisi, ''böylece, tutsakların yaklaşık yüzde 20'sinin serbest kalacaklarını'' belirtti. 
     Ülkelerine iade edilecek tutsakların, cezalarını buralarda çekmeye devam edip etmeyecekleri bilinmiyor. Tutsakların ne zaman serbest bırakılacaklarınaysa siyasi otorite karar verecek. 
     Guantanamo kampında Murat Kurnaz, Nuri Mert, Salih Uyar, Yüksel Çelikgöğüs, Mesut Şen, İbrahim Şen, Mustafa Ekşi ve Turgut Uzel adlı 8 Türk'ün de bulunduğu çeşitli kaynaklar tarafından ileri sürülüyor. 
     Kampta tutulan ve çoğu Afganistan harekatı sonrasında buraya getirilen tutsaklar hakkında şimdiye kadar herhangi bir yasal suçlamada bulunulmadı. Amerikan kaynakları, tutsakların tamamına yakınının Usame Bin Ladin'in El Kaide örgütüne mensup olduklarından şüphelenildiğini kaydettiler. 
     İnsan hakları savunucuları, Amerikan makamlarını, tutsakları hiçbir suçlama yöneltmeden aylardır tutmakla suçluyorlar. 
     TİME dergisi, 140 tutsağın serbest bırakılmasına yönelik işlemlerin, Amerikan yüksek mahkemesinin, yabancı ülkelerin kendi vatandaşlarının tutulmalarına itiraz edebileceklerine karar vermesinden bu yana hızlandırıldığını belirtti. 
     
     BAZI TUTSAKLAR KAÇIRILMIŞ 
     Tutsakların bir kısmının, El Kaide ve Taliban savaşçıları için konulan ödülden yararlanmak isteyen kişilerce kaçırılarak Amerikan makamlarına teslim edildiği sanılıyor. 
     Öte yandan, 5 Avrupa ülkesine mensup tutsakların Noel'e kadar ülkelerine dönecekleri belirtildi. Bu tutsakların İngiliz, Fransız, Danimarka, İsveç ve İspanyol vatandaşı olduğu bildiriliyor. 
     Guantanamo kampında, 42 değişik ülkeden tutsak bulunuyor. 
     Amerikan makamları, 24 kasımdan önce toplam 84 tutsağın ülkelerine gönderildiğini açıkladı. 
     
</TEXT>
</DOC>
