<DOC>
<DOCNO> 171326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yazar/altan.html </URL>
<DATE> 2003/07/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Uçurtma 
</HEADLINE>
<TEXT>

   
   Bazı akşamlar, güneş batmaya yaklaşırken, yani saat 19 sularında, 50 m. yüksekliğindeki dev apartmanlardan birinin üst katından - herhalde ön balkonundan - bir uçurtma havalanıyor yükseliyor, yükseliyor, yükseliyor... Neredeyse bulutlar içinde kayboluncaya dek... 
   Uzun dengeli kuyruğu ve üçgen çehresiyle, gökyüzünün uzaklarında öyle uçuyor uçurtma bazen bir saat, bazen iki saat... Güneş kaybolup, ağır ağır bir yaz gecesinin alacakaranlığı ortalığı kapladıktan ve yavaş yavaş apartman katlarının ışıkları da yanmaya başladıktan sonra bile... 
   Böylesi yüksek bir apartmanın son katından, saatler boyu uçurtma uçurtulduğuna hiç rastlamamıştım. 
   Zorlu bir iş günü dönüşünde, sorunlardan arınmış bir gönül özgürlüğü aramak belki de, çocukluktan kalma eski bir tutkuda... 
   
   Uçurtma, alacakaranlığın beyaz bulutları yüksekliğinde, minicik uça dursun TV kanallarının haber saatlerinde, Irak'a asker gönderilip gönderilmeyeceği sorunu... 
   Milletvekilleri tepkili, bakanlar pek konuşmuyor. 
   
   Sevgili Tufan Türenç de, dünkü Hürriyet'teki yazısının başlığında şu soruyu soruyordu 
   "AKP'nin faturasını Mehmetçik mi ödeyecek " 
   Enver Paşa'nın, Alman İmparatoru II. Wilhelm'den aldığı 5 milyonluk altın yardımının faturasını, Galiçya'da, Yemen'de, Fizan'da kimler ödedi 
   Ama bizde "resmi tarih" eksisi - artısı'yla analitik ve objektif bir tarih bilinci yaratma yerine genç kuşakları daha çocuk yaştan, hamaset edebiyatı ve "Türk'e Türk propagandası"yla hipnotize etme amacı taşır. 
   Sonra da, hangi güçlü devletten yardım ve itibar görüyorsan, oraya vidalanırsın. 
   
   Soğuk Savaş yıllarında da böyle olmadı mı 
   Ve bu durumu eleştirenlerin, Yunanistan'a geri dönen Karamanlis'in tutumunu da örnek göstermeye kalkanların başları belaya girmedi mi 
   Oysa bugün BM'nin "İnsani Gelişme Raporu"nda, Yunanistan 22. sıraya çıkmış, Türkiye de 96. basamağa düşmüş durumda. 
   Kimse, bu konuyu tartışıyor da, sorumlularını netleştirmeye kalkıyor mu 
   Yoooo... 
   
   1597 yılında da Osmanlı Hazinesi, yine tamtakırdı. Padişah III. Mehmet, idam ettirdiği Tırnakçı Hasan Paşa'ya ait elbiselerin bir an önce satılarak, parasının kendisine verilmesini istiyordu. Ve sadrazamı Yemişçi Hasan Paşa'yı sıkıştırıp duruyordu. 
   Bu tür objektif belgeler okutuluyor mu okullarda 
   Yoooo... 
   
   2003 yılı Temmuz'unun neredeyse artık son haftası... 
   Türkiye'nin iç ve dış borç toplamı, 125 milyar doları aşmada... Borçların faizini ödeyebilmek ve borç almayı sürdürebilmek için, IMF ile yıllardır koyun koyuna yatma durumundayız. 
   Meclis'teki Yolsuzluk Komisyonu'nun, yavru komisyonları ise dosyalar üstüne, yeni dosyalar doğuruyor. 
   Ve Washington'un bazı koşullara bağlı yardım vaatleri... 
   
   Ya ulusal gelirin yarısından fazlasının, nüfusun yüzde 20'sine odaklanmış olmasına ne demeli 
   Ekonomik açıdan toplumun en alt kesimini oluşturan nüfusun yüzde 20'si ise, açlık sınırının altında... 
   
   Türkiye 20. yüzyılı da, ıskalamadı da ne yaptı lütfen söyler misiniz 
   Ha evet... Hamaset edebiyatı ve "Türk'e Türk propagandası" ile, Ankara'daki egemenlerimiz egemenliğin tadını, 370 bin resmi lojmana ve 150 bin resmi arabaya kadar çıkardı. Bakın doğru bu... 
   
   Enseyi karartmayın. 
   21. yüzyılın dış dinamikleri, 20 yıla kadar Türkiye'yi de kesinkes sarmalayacaktır. 
   Kanıt mı istiyorsunuz 
   Geçtiğimiz pazar günkü Hürriyet'in "Pazar" ekinde, çift sayfaya uzanmış, "ABD Dışişleri Bakanlığı, Birleşmiş Milletler, Interpol ve Europol'ün dünya uyuşturucu trafiği ile ilgili raporları aynı noktaya işaret ediyor" başlığı altında, koskocaman bir harita vardı. 
   Ve haritanın üstünde iri siyah puntolarla şöyle yazıyordu 
   "Eroin işi 11 ülkede Türklerin elinde" 
   Harita ise kırmızı, yeşil, siyah oklarla, eroinin, Ectasy - Captagon'un, A. Anhidrit'in geçtiği yolları gösteriyordu. 
   70 yıldır günde yüz kez tekrarlanan "Atatürk ilke ve inkılapları doğrultusunda..." mı oluyordu bütün bu işler bilemiyorum. 
   Ama artık dış dinamikler, Türkiye'yi de saydamlaştırıyordu. 
   
   Şiirlere, öykülere, romanlara, tiyatro yapıtlarına, yazılara yazarlarını ömür boyu kahredecek kadar duyarlı olan çevreler neden acaba eroin kaçakçılıklarıyla, türlü türlü yolsuzluklara karşı aynı duyarlılıkta değildiler 
   Onu da bendeniz bilemiyorum. 
   Siz biliyor musunuz 
   Dün akşamki uçurtma ne de güzel uçuyordu... 
   
      
   
</TEXT>
</DOC>
