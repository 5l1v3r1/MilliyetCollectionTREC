<DOC>
<DOCNO> 160425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/dunya/dun01.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveyi 'kıskaca' aldılar 
</HEADLINE>
<TEXT>

     DIŞ HABERLER SERVİSİ 

     Aralarında Türk, Yunan, Alman ve İngilizler olmak üzere dünyanın birçok yerinden gelen küreselleşme karşıtları, İsviçre - Fransa sınırının iki tarafında protesto yürüyüşleri yaparak G - 8 zirvesini kıskaca aldı. 
     Sınırın Fransa tarafındaki Annemasse kasabasından yola çıkan grupla, İsviçre tarafındaki Cenevre'den yola çıkan grup sınırda buluşarak protestolarını büyütmeyi planlıyor. G - 8'i protesto eden küreselleşme karşıtları, Fransa'nın güneydoğusundaki Annemasse - Thonon karayolunu da kapattı. Göstericiler "Savaşa Hayır", "Gayrımeşru G8" ve "Barış" yazılı pankartlar taşıdı. Burada önceki gün yapılan gösterilere ise polis müdahale etti ve çatışma çıktı. Bir fast - food restoranının önünde çıkan çatışmada, polis göz yaşartıcı bomba kullandı. 
     Evian'a yakın olan İsviçre'nin Cenevre kentinde de göstericiler, Mont - Blanc köprüsünü kapattı. 
     

</TEXT>
</DOC>
