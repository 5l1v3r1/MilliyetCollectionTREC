<DOC>
<DOCNO> 198360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun15.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Irak ziyareti şaşkınlık yarattı 
</HEADLINE>
<TEXT>

     ABD Başkanı George Bush'un ani Bağdat ziyareti, Iraklı siyasetçiler arasında şaşkınlık yarattı. 
     Irak Geçici Yönetim Konseyi GYK üyesi Mahmut Osman, Bush'un Bağdat Uluslararası Havaalanı'na gelmesini, Irak'a yapılmış bir ziyaret olarak göremeyeceklerini belirterek, şunları söyledi 
     ''Hiç kimse, Yönetim Konseyi olarak bizi bu ziyaret konusunda bilgilendirmedi. Bush, Iraklılarla hiçbir resmi görüşme yapmadı. Sıradan Iraklılarla görüşmedi. Bush, sadece askerlerinin moralini güçlendirmeye çalışıyordu.'' Ancak, ziyaret konusunda GYK'ya önceden haber verilmese de, Bush 2,5 saatlik kısa ziyareti sırasında GYK'nın dört üyesi ile de görüştü. 
     Konsey üyelerinden Muvafık al-Rubai, kendilerinin sadece Irak'ın Amerikalı sivil yöneticisi L. Paul Bremer ile bir Şükran Günü yemeğine davet edildiklerini ve Bush ile görüşecekleri konusunda haberdar edilmediklerini belirtti. 
     Askerler ve diğer davetlilere de Bush'un geleceğinden bahsedilmedi ve sadece çok önemli bir kişi VIP ile akşam yemeği yiyecekleri bildirildi. 
     Bu arada, New York senatörü ve eski ABD Başkanı Bill Clinton'ın eşi Hillary Clinton'ın da bugün Afganistan'dan Bağdat'a gelerek askerleri ziyaret etmesi bekleniyor. 
     
</TEXT>
</DOC>
