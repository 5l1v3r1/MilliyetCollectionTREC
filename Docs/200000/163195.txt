<DOC>
<DOCNO> 163195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sonspo11.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Hagi ile görüşmek üzere Romanya'ya gitti 
</HEADLINE>
<TEXT>

     Bursaspor'da yönetici adaylarından ve teknik heyetten oluşan bir ekip, Georghe Hagi ile görüşmek için Romanya'ya gitti. 
     Yeşil-beyazlı kulübün 18 Haziran'da yapılacak kongresinde başkanlığa aday olan Fikret Üstenci'nin listesinde olmaları beklenen Orhan Gençoğlu, Erkan Körüstan, Erhan Akbaş ile antrenör Yardımcısı Adnan Örnek ve Bursa Merinosspor'un Teknik Direktörü Yalçın Gündüz'dan oluşan ekip, Yenişehir Havaalanı'ndan özel bir uçakla saat 17.00'de Romanya'ya hareket etti. 
     Erkan Körüstan, Romanya'ya hareketlerinden önce teknik direktör olarak prensip anlaşmasına vardıkları Hagi ile bu akşam ve yarın biraraya geleceklerini söyledi. 
     Üstenci'nin başkanlığındaki listenin kongrede göreve seçilmesi halinde Hagi ile çalışacaklarını anlatan Körüstan, ''Hagi ile Bursaspor'un mevcut durumu, yabancı transferler, kamp yeri ve sezonun ne zaman açılacağı konularında görüşeceğiz'' dedi. 
     Körüstan, Hagi'nin Türkiye liglerini çok iyi bildiğini, görüşmelerin ağırlıklı olarak alınması düşünülen yabancı oyuncular üzerinde olacağını ifade etti. Körüstan, ''Alınacak yabancı oyuncuları Hagi belirleyecek. Ancak, kongre bitmeden ve resmi anlaşma imzalamadan, alınması düşünülen oyuncuları açıklamayacağız. Takımda kalacak ve gidecek oyuncular da bu toplantının ardından belirlenecek'' diye konuştu. 
     Romanya'dan yarın akşam döneceklerini ifade eden Körüstan, Hagi'nin daha sonra Bursa'ya geleceğini sözlerine ekledi. 
     
</TEXT>
</DOC>
