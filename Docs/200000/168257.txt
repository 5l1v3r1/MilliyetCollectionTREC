<DOC>
<DOCNO> 168257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun18.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya yapışık ikizler için ağlıyor... 
</HEADLINE>
<TEXT>

     Singapur'da birçok İranlı ve diğer uluslardan insanlar, dün tıp tarihinde ilk kez yetişkinlerde denenen baştan yapışık ikizleri ayırma ameliyatında ölen Lale ve Ladan için ağlıyor. 
     Singapur'da 50 saatlik çok zor ameliyatta ayrılan 29 yaşındaki Lale ve Ladan Bijani, 90 dakika arayla kan kaybından öldüler. Ölüm ihtimalini bilerek, ama büyük umutla geldikleri Singapur'da ölen Lale ve Ladan için Müslüman okulunun gasilhanesinde gerekli işlem bugün yapıldı. Naaşlarını taşıyan iki ayrı tabut, siyah kumaşla kaplandı. 
     İran'a yarın uçakla dönecek naaşlar, vatan toprağında, 29 yıllık ayrı bağımsız bedenlerde yaşama özlemiyle sonsuzluğa defnedilecek. 
     Tahran Üniversitesi Hukuk Fakültesi mezunu olan Lale ve Ladan, ameliyatın ölüme götürebileceğini çok iyi biliyorlardı. Onların bilinci ve eşsiz cesareti, ölümleriyle kalplerı derinden mühürledi. 
     Daha dışa dönük olan Ladan'ın tutkusu avukat, Lale'ninki gazeteci olmaktı. 
     Ladan Salı günü ameliyata girerken şunu söylüyordu ''Allah, bundan böyle ikimize yaşam bahşederse, iki ayrı birey olarak yaşayabileceğiz.'' Cenazeleri gasilhaneye bugün hastane çalışanları taşıdı. 
     Yedi yıl önce Alman hekimleri, ameliyatın büyük tehlikesini görerek girişimi reddetmişlerdi. İkizlerin bilinci ve kararlılığı hekimlerin ikilemine üstün geldi. 
     Önce Ladan, ondan bir buçuk saat sonra Lale öldü. Ameliyat masasında öldüklerinde başlar bütünüyle ayrılmıştı. Kafatası kemiklerini ve beyni ayırma işlemi, hekimlerin ön tahmininden zordu. Cerrah ekibinden hekim kafatası dibine son neşter darbesini vurduğu an, kan akımı denetlenemez duruma gelmişti. 
     Tıp etiği uzmanları, Lale ile Ladan'in seçimine hekimlerin uyum göstermesini meşru bulduklarını belirtiyorlar. Singapur İran cemaatinden Hasan El Attas, cenazelerin yarın sabah uçakla İran'ın başkenti Tahran'a gideceğini bildirdi. İkisinin en derin arzularından biri, ayna yardımı olmadan birbirlerinin yüzünü özgür görebilmekti. 
     Singapur'da başka bir Müslüman okulunda da müminler Lale ve Ladan için Kuranıkerim okudular, dua ettiler. Lale ile Ladan'ın İran'daki ablaları Zari, ameliyatta ilk ölüm anını, Ladan'ı duyduğunda, bayıldı. 
     Singapur'daki Müslüman okulları ve camiler, onların çiçek isimleri için ak ve sarı karanfillerle bezendi. 
     
     İKİ MİLYONDA BİR 
     Uluslararası hekimlerin kurduğu ameliyat ekibi, ilk kez yetişkinde denenen ameliyatta çok zorlandı. İki milyonda bir kafadan yapışık ikiz doğumunun olduğu dünyada, hep bebek ya da çocuklarda böyle ameliyatlar yapıldı, genç bünyenin kendini yenileme yeteneğiyle olumlu sonuç alındı. 
     Cerrahlar, böylesine tehlikeli ameliyatlardan önce ön tahmin ve saptama kusurları olabileceğini belirtmişlerdi. Nitekim, ikizlerin ortak kafatası sanıldığından çok daha sert çıktı. Ayrı beyinlerinin birbirine yapışma alanı ise, müdahaleyi sanılandan daha tehlikeli duruma sokmuştu. 
     
     OTURMA KONUMUNDA 
     28 hekim ve 100 asistan, 50 saatten fazla süren ameliyatta görev aldı. İkizler, ameliyat masasında, oturma konumunda ameliyat edildi. Büyük kan akışının olduğu ayrılma anında, cerrahlar kendilerini elle destekliyordu. 
     Ameliyatın 32. saatinde, kan akışındaki düzensizlikten ameliyatın durdurulması düşünüldü ve ikizlerin yeniden doğumlarındaki yapısında bırakılması seçeneği tahlil edildi. Son konsültasyonda, ameliyatın devamında karar kılındı. 
     İran Cumhurbaşkanı Muhammed Hatemi, 300 bin dolarlık ameliyat masrafının devletçe karşılanacağını bildirmişti. 
     Lale ve Ladan Bijani kardeşler, Fars eyaletinin Firuzabad kentine bağlı Lohrasb köyünde 3'ü erkek, 8'i kız, 11 çocuklu yoksul bir ailenin fertleri olarak dünyaya geldiler. 
     
</TEXT>
</DOC>
