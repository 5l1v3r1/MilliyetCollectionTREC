<DOC>
<DOCNO> 185699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/yozer.html </URL>
<DATE> 2003/10/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Borazan 
</HEADLINE>
<TEXT>

   
   Eski bir kovboy hikayesi vardır. Amerikan ordusu, atları tahta bir salın üzerine koyup nehirden götürüyormuş. Ama yiyecekleri yokmuş. Akıllarına bir fikir gelmiş. Kışlada atlar, kendileri için çalınan borazanın ardından yemeklerini yermiş. Salın üstünde ise aynı borazanı çalınca atlar yemek yiyeceğiz diye hareketlenip bir süre açlıklarını unutuyorlarmış. Askerler gidecekleri yere kadar borazanı çalıp, atları uyutmuşlar. 
   Acaba Galatasaray'ın bu hikayeden ne farkı var. Adanaspor maçındaki sıradan, köhne ve futbol fakiri bir mücadeleden sonra çalınan borazanın sadece insanları bir süreliğine kandırmaktan öteye gitmediğini anlamak hiç de zor değildi ki. Bu kandırmacanın mimarları 1.5 yıldır takıma hiçbir şey verilmediğini, ileriye gideceğine aksine hep geriye gittiğini ilan etmek için ne zaman bir yüreklilik gösterecek. 
   Real Sociedad önünde hiçbir mucidin icat edemeyeceği Tamas'ın savunmanın sağ kanadında oynaması nasıl açıklanır Bu oyuncunun savunmada oynadığı zaman takıma ne gibi zararlar vereceği Amsterdam turnuvasında görülmüşken, Fatih hocanın bu intiharı nasıl açıklanır Bu maçın mağlubu varsa Galatasaray değil, Fatih Terim'dir. Koca 45 dakikayı kulübe hatasıyla heba eden Galatasaray acaba maç öncesi Nihat'ın oynamayacağını mı düşünüyordu Bu oyuncunun bire birde etkili olduğu, ağır savunmalara ceza kestiği, deparları bilinmiyor muydu Buna rağmen savunmanın ağırlığına ağırlık katmak neden Bunun hiçbir açıklaması yok. Adamın zaten maç eksiği var. Çocuğa da yazık. Tamas'ın oynadığı bir yerde Batista'nın kulübede oturması inanılır gibi değil. Hocanın hiç kimseyi suçlamaması lazım. Maçtan sonra basit goller yedik dedi. Ama bu kadar basit oynarsan, basit hatalar yaparsan, basit goller yersin. 
   İkinci yarıda Galatasaray daha farklı gözüktü. Tamas'ın çıkmasından sonra taşlar biraz oturdu. Ancak Galatasaray'ın bu maçı kaldıracak ne fizik gücü vardı, ne de kondisyon gücü. Buna rağmen ligin üstüne çıkmaya çalıştılar. Ancak çabuk pes ettiler. Hakan Şükür'ün insan üstü mücadelesi Galatasaray için en olumlu yöndü. Maçı kulübe değil, sahadaki futbolcular kurtarmaya çalıştı. 
   Real Sociedad sahaya iyi yayılan, iyi mücadele eden, kolay kolay açık vermeyen bir ekip. Sadece Nihat değil, onun dışında da çok iyi oyuncular var. Usta sayısı fazla. Ve futbolu nasıl oynayacaklarını iyi biliyorlar. Galatasaray bunu yapamadı. Üstelik Hasan Şaş gibi sorumsuzluğun en iyi örneğini veren bir futbolcu da Galatasaray'ın en büyük dezavantajıydı. 
   Bu yenilgi her şeye tuz biber ekti. Artık ilk ikiye girme şansı yok denecek kadar az. Zaten bu kafayla, bu anlayışla nereye kadar gidebilirler ki Borazanı bilmem ama, çanlar kimin için çalıyor merak ediyorum. 
   
      
</TEXT>
</DOC>
