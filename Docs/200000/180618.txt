<DOC>
<DOCNO> 180618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/aeko.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurul, zammı yüzde 18.8'e çekti 
</HEADLINE>
<TEXT>

   Sendikaların başvurusuyla çalışmaya başlayan Uzlaştırma Kurulu, hükümet ile uyuşmazlıkla sonuçlanan görüşmelerle ilgili çalışmasını bitirdi. 2004'ün ilk yarısı için yüzde 10, ikinci yarısı için yüzde 8 zam öneren kurul, hükümetin 2003 için verdiği 160 milyon lira seyyanen zammı 200 milyon liraya çekti 
      ANKARA Milliyet 
   
   Hükümetin 2004 yılı için altışar aylık dilimlerde yüzde 6 olarak belirlediği zam oranını Uzlaştırma Kurulu, yüzde 18.8'e yükseltti. 2004 yılının İlk altı ayı için yüzde 10 ve ikinci altı ayı için yüzde 8 oranında zam yapılması önerisini açıklayan Kurul, 2003 kayıpları için iki taksitte 200 milyon lira ödeme yapılmasına kararı verdi. Zam konusunda son sözü Bakanlar Kurulu söyleyecek. 
   Hükümet ile memur sendikaları arasında yürütülen toplu görüşmelerin tıkanması üzerine devreye giren Uzlaştırma Kurulu, hükümete sunacağı zam önerisi raporunu tamamladı. Raporun hükümete ulaşmasının ardından Başbakan Yardımcısı Mehmet Ali Şahin'in Kamu - Sen ve KESK başkanlarıyla değerlendirme toplantısı yapacağı bildirildi. 
   
   Seyyanen iki taksitte 
   Kurul, 2003 kayıplarının giderilmesi için ödenecek miktar konusunda hükümetin önerdiği 160 milyon liranın üzerine çıkarak 200 milyon lirayı benimsedi. Ancak, bu paranın 2004'te iki taksitte ödenmesi kararını verdi. 
   Hükümet, toplu görüşmeler sırasında ilk ve ikinci altı aylar için yüzde 6'şar zam önerirken Kurul, bunu ilk altı ay için yüzde 10 ve ikinci altı ay için yüzde 8 olarak revize etti. Enflasyonun hedefleri aşması halinde birinci altı ayda aşan kısmın yüzde 80'inin ve ikinci altı ay da aşan kısmın tamamının enflasyon farkı olarak maaşlara eklenmesi de raporda yer aldı. 
   
   35 milyon kira yardımı 
   Kurul, sosyal yardımlar kaleminde de lojmanda oturmayan memurlara birinci altı ay için aylık 25 milyon lira ve ikinci altı ay için aylık 35 milyon lira kira yardımı yapılmasını istedi. Büyükşehir Belediyesi sınırları içerisindeki memurlara da ayda 30 milyon lira ulaşım ve en az 20 milyon lira yiyecek yardımı ödenmesi kararına vardı. Kurul, bazı memurlara uygulanan görev tazminatının tüm memurlara yaygınlaştırılmasını isterken ölüm ve doğum yardımı rakamlarını hükümetin takdirine bıraktı. 
   Uzlaştırma Kurulu Başkanı Engin Doğu yaptığı açıklamada, kurul tarafından alınan sonucun tarafları tam manasıyla tatmin edemeyebileceğini söyledi. Doğu, "Günün koşulları ve ülkenin içinde bulunduğu durum ile çalışanların ihtiyaçlarını, çalışmalarımızda dikkate aldık" dedi. 
   Hükümet ile Türkiye Kamu-Sen ve KESK temsilcileri 11 Eylül Perşembe günü yeniden bir araya gelerek Uzlaştırma Kurulu kararını değerlendirecekler. Başbakan Yardımcısı Mehmet Ali Şahin'in başkanlığındaki toplantıya Türkiye Kamu - Sen ve KESK'in yanı sıra Kamu İşveren Kurulu üyeleri de katılacak. 
   
   Sendikalar olumlu buldu    KESK Hükümetin önerisinden daha iyi 
   KESK Başkanı Sami Evren, kurulun açıkladığı rakamların hükümetin öneisinin üzerinde olması nedeniyle olumlu bulduklarını söyledi. Kurulca 2003 kayıplarına ilişkin ikramiye biçiminde ifade edilen 200 milyonun 25 milyon lira zam olarak taban aylığına yansıtılması için hükümete öneri götüreceklerini belirten Evren şöyle konuştu 
   "Bizim için para miktarından çok taban aylığa zam yapılması önemli. Kurul bunu neden böyle yaptı anlamak mümkün değil. Kira yardımının 25 milyona çıkartılmasının sorunu çözmüyor ama günün koşullarında çok komik kalan rakamların yukarıya çıkarılması açısından önemli sayılır." 
   Evren, hükümetin kurul kararları yanında grev ve lokavt hakkı olan düzenleme sözü vermesi halinde zaptı imzalayabileceklerini söyledi. 
   
   Kamu-Sen Masadaki isteklerimize uyumlu 
   Kamu - Sen Başkanı Bircan Akyıldız da, Uzlaştırma Kurulu'nun kararıyla toplu görüşme masasında savundukları görüşlere büyük ölçüde cevap verildiğini söyledi. Bircan Akyıldız sözlerini şöyle sürdürdü 
   "Bu gelişme olumlu bir gelişmedir. Uzlaştırma Kurulu'nun verdiği karar, değerlendirilebilecek bir sonuçtur. Bu kararın uygulanabilmesi için siyasi irade ve Kamu İşveren Kurulu ile bir araya gelerek, toplu görüşme masası yeniden toplanacak. Ancak, 2003 yılı aylık kayıplarının aralık maaşlarına yansıtılmasında ısrarcı olacağız." 
   Akyıldız, hükümetle mutabakat zaptını imzalayana kadar açlık grevlerinin süreceğini de sözlerine ekledi. 
   
   'Bekara eş boşamak kolay'    Başbakan Yardımcısı Mehmet Ali Şahin, Uzlaştırma Kurulu'nun kararını "Dilin kemiği yok, bekara eş boşamak kolay" şeklinde yorumlayarak hükümetin kararı kabul etmeyeceğinin sinyalini verdi. Şahin, perşembe biraraya gelerek, değerlendirme yapacaklarını, toplantıda kurulun raporunu görüşeceklerini belirtti. 
   
   
</TEXT>
</DOC>
