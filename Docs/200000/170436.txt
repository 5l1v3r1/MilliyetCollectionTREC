<DOC>
<DOCNO> 170436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur07.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan tapu dağıttı... 
</HEADLINE>
<TEXT>

     Başbakan Recep Tayyip Erdoğan, Türkiye'de toplu konutta farklı anlayışı yaygınlaştıracaklarını söyledi. 
     Başbakan Erdoğan, İzmir'in Gaziemir İlçesi'nde 1977 yılında yapımına başlanan, tamamlandıktan sonra Tahtalı Barajı havzasında kaldığı gerekçesiyle tapuları verilemeyen 300 sosyal konutun tapu dağıtım törenine katıldı. 
     Başbakan Erdoğan buradaki konuşmasında, 25 yıla yakın süredir çözülemeyen bu sorunun, çözüm gayreti içinde süratle hükümet tarafından ele alındığını belirtti. Sorunun ilk bakışta basit gibi görünse de buradaki hak sahipleri için önemli olduğunu kaydeden Başbakan Erdoğan, Türkiye'de bu tür sorunların ard arda çözüleceğini bildirdi. 
     Türkiye'de konut fazlası varmış gibi göründüğünü kaydeden Başbakan Erdoğan, şunları söyledi 
     ''Doğrudur, Türkiye'de konut fazlası var. Ama gecekondu olarak, plan dışı çağdaşlıktan ve modernlikten uzak, kaçak yapıların fazlalığı var. Modern, çağdaş altyapısıyla, oradaki geleceği kuracak nesillerin bu şartlar altında yetişeceği bir konut anlayışını getirmemiz gerekiyor.'' 
     
     BİNGÖL'DEKİ DEPREM KONUTLARI 
     Bingöl'de dün 5 bin 500 deprem konutun 2 bin 500'ünün ihalesinin yapıldığını hatırlatan Başbakan Erdoğan, bu konutların 1 Şubat'ta depremzedelere teslim edileceğini hatırlatarak, şöyle devam etti 
     ''Dünya tarihinde böyle 8 ay ve daha az zamanda konut teslim etmek yok. Ama biz Bingöl'de bunu göstereceğiz. Tunceli Pülümür'de de göstereceğiz. Pülümür depreminde mağdur kalan vatandaşların sorunlarını çözeceğiz. Yaptıracağımız evler, oturdukları evlerle kıyaslanmaz. Şimdi onlara müstakil evler yapmak suretiyle modern, çağdaş konuta kavuşturuyoruz. Onları da 6 ay gibi sürede teslim edeceğiz. İnsanı yücelt ki, devlet yücelsin anlayışını göstereceğiz. Türkiye genelinde toplu konutta farklı anlayışı yaygınlaştıracağız. Modern, çağdaş toplu konut anlayışıyla, inşaat sektörünü de tetiklemek istiyoruz ki, ülkemizdeki işsizliğe çözüm bulalım.'' 
     
     BAYINDIRLIK BAKANLIĞI MÜSTEŞARI ERBAKAN 
     Bayındırlık Bakanlığı Müsteşarı Sabri Erbakan da dar gelirli vatandaşlar için 1977 yılında inşaatına başlanan ve peyderpey tamamlanan konutların, arazilerindeki mülkiyet, imar planları gibi sorunların uzaması nedeniyle tapularının verilemediğini, 59. Hükümet döneminde bürokratik işlemlerin hızlandırılmasıyla 25 yıldır bekleyen sorunların 1 ay gibi bir sürede çözüldüğünü bildirdi. Erbakan, tapuları dağıtılan 300 konutun 270'inin hak sahiplerine, 30'unun da emniyet mensuplarına tahsis edildiğini belirtti. 
     Konuşmalardan sonra Başbakan Recep Tayyip Erdoğan 15 hak sahibine tapularını verdi. Erdoğan, Gaziemir Teknik Lise ve Endüstri Meslek Lisesi bahçesinde düzenlenen törenden ayrılırken, tapuları verilen vatandaşlar tarafından sevgi gösterisiyle uğurlandı. 
     Erdoğan daha sonra Adnan Menderes Havaalanı'ndan helikopterle Aliağa'ya gitti. 
     
</TEXT>
</DOC>
