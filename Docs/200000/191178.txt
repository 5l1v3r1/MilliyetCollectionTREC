<DOC>
<DOCNO> 191178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın Schiphol havaalanı, Avrupa'nın kokain kapısı 
</HEADLINE>
<TEXT>

     Hollanda Adalet Bakanı Piet Hein Donner, Avrupa'da tüketilen kokainin yüzde 60'a yakınının, Hollanda'nın Schiphol Havaalanı'ndan sokulduğunu bildirdi. 
     Donner, Avrupa'da yılda yaklaşık 100 ton dolayında kokain tüketildiğini ve bunun ana giriş kapısınıysa Schiphol Havaalanı'nın oluşturduğunu belirtti. 
     Donner, kaçakçılık açısından riskli hatlarla ilgili sıkı önlemler alınması yolundaki girişimlerine getirilen eleştirilere verdiği yanıtta, kaçakçılıkla ilgili resmi rakamları açıkladı. 
     Hollandalı Bakan, Schiphol Havaalanı'ndan kuryelerin valiz ve midelerindeki torbacıklarla ülkeye giriş yaptıklarını, bunun mutlaka önüne geçeceklerini belirtti. Donner, Güney Amerika ülkelerinden Hollanda'ya yılda sokulan yaklaşık 60 ton dolayındaki kokainin, yalnızca 4 ile 8 ton arasında bir kısmının Hollanda'da tüketildiğini, kalanının diğer ülkelerde satıldığını belirtti. 
     Bu yıl içinde alınan ek yeni önlemlerle Schiphol Havaalanı'nda, 3 bin 500 kuryenin yakalandığını ve bu kuryelerin ülkeye sokmaya çalıştığı 10 ton kokaine el konulduğunu bildiren Donner, kaçakçıların, Schiphol'u tercih etmelerinde, Karayip ülkelerinden Hollanda'ya ulaşma kolaylıklarının etkili olduğunu dile getirdi. 
     
     UÇUŞLAR YASAKLANABİLECEK 
     Donner, kaçakçılığın başladığı ülkelere yönelik yeni önlemler alınacağını, bu bağlamda, kaçakçılık açısından riskli olan hatlardaki uçuşların sürekli kontrol altında tutulacağını, gerekirse Antil Adaları'ndan Hollanda'ya yapılan uçuşların yasaklanabileceğini bildirdi. 
     Yapılan araştırmalara göre, başta Venezuela ve Kolombiya olmak üzere Güney Amerika ülkelerinden, Avrupa'ya yapılan kokain kaçakçılığında Hollanda'ya bağlı Antil Adaları önemli bir geçiş rolü oynuyor. 
     Hollanda'ya göre, ada ülkelerinden Hollanda'ya yolculuk sırasında bu ülkelerde bagaj kontrolü tam olarak yapılamadığı için, kaçakçılar rahatlıkla Hollanda'ya uyuşturucuyu sokabiliyor. 
     Hollanda Adalet Bakanı Donner'in verdiği bilgiye göre, alınacak önlemler arasında adalardaki havaalanlarında kontrolün tam olarak yapılabilmesi için işbirliği olanakları artırılacak, ada ülkelerine personel, araç-gereç ve para yardımı yapılacak. Hollanda'ya girişte birkaç kez uyuşturucu sokarken yakalanan adalıların, ülkeye girişlerine tamamen yasaklama getirilebilecek ve Hollanda pasaportlarına el konulabilecek. 
     Antil Adaları, yönetim olarak Hollanda'ya bağlı olduğu için bu ülke vatandaşları aynı zamanda Hollanda tabiiyetinde bulunuyor. 
     
</TEXT>
</DOC>
