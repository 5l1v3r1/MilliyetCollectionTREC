<DOC>
<DOCNO> 155153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo32.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı Cafu, SARS nedeniyle Japonya'ya gitmekten vazgeçti... 
</HEADLINE>
<TEXT>

     İtalya'nın AS Roma takımında oynayan Brezilyalı Marcus Cafu, gelecek sezon için analaştığı Japonya'nın Yokohama takımına SARS hastalığı korkusundan dolayı gitmekten vazgeçtiğini söyledi. 
     Sezon ortasında Japon kulübü Yokohama Marinos ile ön sözleşme imzaladığı basında yazılan Cafu'nun, Japonya'ya gitmekten vazgeçtiği söylentileri son günlerde oldukça sık duyulurken, Brezilyalı savunma oyuncusunun, Asya ülkelerinde yaygın olan Akut Solunum Yetmezliği Sendromu SARS hastalığından korktuğu için böyle bir karar aldığı ortaya çıktı. 
     Cafu, menajeri Ivano Antonelli aracılığıyla İtalyan La Gazzetta dello Sport gazetesinde yer alan demecinde, ''Japonya'ya gitmeye karar vermiştim ama daha sonra SARS hastalığı çıktı. Oraya ailemle gideceğim, onların sağlığını düşünmem bana normal gibi geliyor. Virüsten korkuyorum ve Yokohama'ya gitmiyorum'' dedi. 
     Cafu'nun 2.5 yıllığına sezon başına 3.5 milyon Euro'dan Japon kulübüyle anlaştığı söylenmesine karşın, resmi imzanın bulunmadığı menajeri tarafından açıklandı. 
     Bu arada imza olduğunu öne süren Japon kulübünün ise, basında çıkan haberler üzerine Roma'ya yöneticilerini gönderip Brezilyalı futbolcuyu ikna edeceği kaydedildi. 
     
</TEXT>
</DOC>
