<DOC>
<DOCNO> 157914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/guncel/gun02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tesadüf faciayı önledi 
</HEADLINE>
<TEXT>

Bulunduğu kafeye bir sivil polisin gelmesi üzerine telaşlanan canlı bomba Şengül Akkurt, tuvalette düzeneği hazırlamaya çalışırken havaya uçtu 
     SELMAN EKİCİ Ankara 

     Başkent'in kalbi Kızılay'daki bir kafede bombalı intihar saldırısına hazırlanan eylemci Şengül Akkurt, bombanın yanlışlıkla patlaması sonucu parçalanarak öldü. Kafeye tesadüfen giren sivil polisi görünce telaşlanan Akkurt'un, tuvalette üstüne geçirmeye çalıştığı sırada bombayı patlattığı, "yasadışı örgüte yardım ve yataklık" suçundan arandığı anlaşıldı. Patlamanın erken saatlerde ve tuvalette meydana gelmesi de faciayı önledi. 
     Görgü tanıklarının ifadelerine göre Akkurt, Karanfil Sokak'ın Ziya Gökalp Caddesi'yle kesiştiği köşede yer alan iş merkezinin ikinci katında bulunan "Crocodile" kafeteryaya geldi. Tedirgin hareketleriyle dikkati çeken Akkurt, telsizli sivil bir polisin tesadüfen kafeteryaya girmesinden rahatsız olunca, tatlısını yarım bıraktı ve elindeki çantalarla tuvalete girdi. Genç kadının içeri girmesinden 10 dakika sonra da patlama meydana geldi. 
     Saat 09.15 sıralarında meydana gelen patlama sonucu binanın sokağa bakan cephesinde büyük bir delik oluştu. Kafede inceleme yapan polis, vücudu ikiye ayrılmış, yüzü ve göğsü tamamen parçalanmış bir kadın cesedi buldu. Kolları kopmuş cesedin bir ayağı da sokakta bulunabildi. 
     
     YANLIŞLIKLA PATLATTI 
     Kopan parçalardaki parmak izlerinden yola çıkan polis, daha önce üç kez gözaltına alınan Malatya Akçadağ nüfusuna kayıtlı Akkurt'un kimlik bilgilerine ulaştı. Uzmanlar Akkurt'un, çantasının içindeki patlayıcı yerleştirilmiş giysiyi kuşanmaya çalışırken yanlışlıkla bombayı patlattığı sonucuna ulaştı. Ceset parçaları iki koliyle Adli Tıp'a gönderilirken, patlamanın şiddetiyle çevredeki işyerlerinin de camları kırıldı. 
     
     BOMBADA TNT KULLANMIŞ 
     Yapılan incelemede patlayıcının TNT türü olduğu, geniş alanda parça tesiri yaratmak amacıyla içine inşaat çivileri ve büyük vidalar konulduğu belirlendi. Olayda başına cam kırıkları isabet eden polis memuru İbrahim Soyarslan da hafif yaralandı. 
     Polis, patlamanın ardından kent merkezinin önemli noktalarındaki korumasını artırırken, kafeye yakın mesafedeki bakanlıklarda bulunan Çevik Kuvvet ekiplerinin hedef olabileceğine dikkat çekildi. Kafeteryanın hemen önündeki metro girişi de "olası hedef" olarak nitelendirildi. 
     
     ERDOĞAN'A SIKI KORUMA 
     Yetkililer, Emniyet Genel Müdürlüğü'nün bir süre önce il emniyet müdürlüklerine, DHKP-C'nin canlı bomba eylemlerinde bulunabileceğine ilişkin uyarı yazısı gönderdiğini kaydetti. Başbakan Tayyip Erdoğan'ın koruma önlemleri olayın ardından artırılırken, Meclis'e gidiş güzergahı da değiştirildi. 
     İçişleri Bakanı Abdülkadir Aksu da, Akkurt'un canlı bomba olarak kullanılacak biri olduğunu belirterek, "Belki bombayı vücuduna yerleştirdikten sonra dışarı çıkıp başka bir yere gidecekti. Her yönüyle araştırıyoruz. Olay yerinde iki pil, bir el butonu, bir de patlayıcı madde bulundu" dedi. 
     
Kayalar'ın kardeşi kafenin ortağı      Ankara Savcısı Ahmet Mutlu, patlamanın bombadan kaynaklandığını, olayın terör örgütleriyle bağlantılı olabileceğini söyledi. Kafenin ortaklarından olan, ANAP'lı Lütfullah Kayalar'ın kardeşi Sadullah Kayalar, hiçbir tehdit almadıklarını belirtti. Ankara Emniyet Müdürü Ercüment Yılmaz da olay yerinde incelemede bulundu. 
     
Canlı bomba aile boyu örgütçü çıktı      Akkurt'un 26 1994'te Malatya'da PKK, 1997'de İstanbul'da TKEPL ve 2000'de İstanbul'da polise mukavemetten gözaltına alındığı, yasadışı DHKP-C örgütüne yardım ve yataklıktan Malatya Emniyet Müdürlüğü'nce arandığı anlaşıldı. Akkurt'un kardeşi Songül Akkurt'un 1 Mayıs'ta DHKP-C ile bağlantısı olduğu gerekçesiyle gözaltına alındığı, ablası Elif Akkurt'un yasadışı sol örgütle bağlantısı olduğu gerekçesiyle hüküm giyerek Malatya Cezaevi'nde yattığı, ağabeyi Ali Akkurt'un da aynı suçtan hüküm giyip geçen yıl cezaevinden çıktığı tespit edildi. 
     

</TEXT>
</DOC>
