<DOC>
<DOCNO> 157152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur19.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremden kurtuldu, trafik canavarından kurtulamadı 
</HEADLINE>
<TEXT>

     Körfez Fen Lisesi'nde son sınıfta okuyan ve üniversiteye hazırlanan 18 yaşındaki Emrah Düzen, dersane servisinden indikten sonra yolun karşısına geçerken önce bir otomobilin çarpması, ardından kamyonun üzerinden geçmesi üzerine hayatını kaybetti. Gölcüklü olan ve 17 Ağustos Marmara Depreminde ağır hasar gören evleri, dışarı çıktıktan sonra çöken ve ailesiyle birlikte ölümden kılpayı kurtulan Emrah Güzel'in ölümü, arkadaşlarını ve öğretmenlerini meteme boğdu. 
     Körfez Fen Lisesi'nin çalışkan öğrencilerinden biri olan Emrah Düzen, 17 Ağustos Marmara Depremini Gölcük'teki evlerinde yaşadı. Ailesiyle birlikte oturdukları bina depremin ilk şokunda ağır hasar gören Emrah Düzen, annesi, babası ve ablası ile birlikte kendilerini dışarı attı. Bir süre sonra da evleri yıkıldı. Depremde ölümden kılpayı kurtulan Emrah, daha sonra Körfez Fen Lisesi'ni kazandı. Okulun en çalışkan öğrencisi olan Emrah, son sınıfta olması nedeniyle birkaç gün önce üniversite sınavlarına daha iyi hazırlanabilmek dersaneye gitmeye başladı. 
     Önceki gece saat 22.00 sıralarında dersaneden çıkan Emrah Düzen, servis aracından indi. D-100 Karayolu'ndan karşıya geçerken Remzi Karayiğit yönetimindeki 34 KJV 77 plakalı otomobilin çarpması sonucu birkaç metre ileriye savruldu. Bazı görgü tanıklarının ifadesine göre daha sonra da üzerinden bir kamyon geçti. Emrah, hastaneye kaldırılmasına rağmen yaklaşık bir saat yaşadıktan sonra öldü. 
     Emrah'ın ölüm haberini alan başta Körfez Fen Lisesi Müdürü Aynur Birinci olmak üzere tüm öğretmenler ve öğrenci arkadaşları mateme büründü. Cenazesi Gölcük'te toprağa verilen Emrah'ın elektronik mühendisi olmak istediği belirtildi. 
     
</TEXT>
</DOC>
