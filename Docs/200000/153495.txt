<DOC>
<DOCNO> 153495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko13.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Yasası ile ilgili tartışmalar sürüyor.. Kim, ne istiyor 
</HEADLINE>
<TEXT>

     Kamu İhale Yasası üzerindeki değişiklik çalışmaları ile buna ilişkin tartışmalar sürüyor. Birçok kamu kuruluşu, yeni düzenlemelerle, yeni ihale mevzuatının dışına çıkmak istiyor. 
     Edinilen bilgiye göre, Bayındırlık ve İskan Bakanlığı'nın ardından Hazineden sorumlu Devlet Bakanlığı'nda da ihale mevzuatında yapılacak değişikliklere ilişkin bir taslak hazırlandı. 
     Aynı şekilde Enerji ve Tabii Kaynaklar Bakanlığı, Toplu Konut İdaresi ile Türk Telekom da, yürüttükleri hizmetlere ilişkin mal ve hizmet alımı ile yapım işlerinin yeni İhale Kanunu kapsamı dışına çıkarılmasına dönük taslak çalışmasında bulundu. 
     
     KİM, NE İSTİYOR 
     Bayındırlık ve İskan Bakanlığı'nca hazırlanan taslakta, yılbaşında yürürlüğe giren yeni İhale Kanunu'nda büyük çaplı değişiklik öngörülüyor. 
     Emanet usulünü getiren bu düzenlemede, ödenek ve proje olmadan da ihaleye çıkılmasına izin veriliyor. Belli bir limit dahilinde yapım işlerinin emanet usulüyle gerçekleştirilmesine olanak tanınan bu düzenlemede, yeni yasada uygulamadan kaldırılan keşif artışı da yeniden sisteme sokuluyor. 
     Belediye şirketlerinin belediye ihalelerine yeniden katılmasına imkan veren sözkonusu taslakta, belediye şirketlerinin alacakları diğer ihaleler de mevzuat dışına çıkarılıyor. 
     Belediye şirketlerinin yanısıra KİT'lerin her türlü yapım işi ile mal ve hizmet alımının da İhale Kanunu hükümleri dışında bırakıldığı düzenlemede, noter tescili zorunluluğuna da son veriliyor. 
     Bayındırlık ve İskan Bakanlığı'nca hazırlanan taslağa, IMF ve Dünya Bankası'nın tepki göstermesinin ardından Hazineden sorumlu Devlet Bakanlığı'nca gerçekleştirilen değişiklik taslağında ise kapsam biraz daha dar tutuluyor. 
     Ancak bu düzenlemede de KİT'ler, belediye şirketleri, vakıf üniversiteleri ve TOKİ gibi tüzel kişiliğe tabi kuruluşlar Kamu İhale Kanunu kapsamı dışına alınıyor. Yine noter sözleşmesi zorunluluğu da kaldırılıyor. 
     Yasaklıların durumunu yeniden düzenleyen sözkonusu taslak, diğer hükümleriyle ise AB mevzuatına teknik açıdan daha da yaklaşılmasını amaçlıyor. 
     
     BUNLAR DA ÖZEL TALEPLER 
     Enerji ve Tabii Kaynaklar Bakanlığı ise daha önce 2003 yılı Bütçe Kanunu'na konulan, sonra geri çekilen düzenlemeyi bir kanun taslağı ile gerçekleştirmek istiyor. Bu çerçevede TEİAŞ, TEDAŞ, BOTAŞ gibi enerjiyle ilgili kurumların ihale mevzuatına tabi olmamasına dönük bir çalışma yürütüyor. 
     Toplu Konut İdaresi Başkanlığı da, kurumun yürüttüğü konut yapımı işlerinin İhale mevzuatına tabi olmamasını talep ediyor. Türk Telekom da, kurumun yürüttüğü haberleşme hizmetlerinin Kamu İhale Kanunu dışında tutulması gerektiğini belirtiyor. Her iki kurum da, bu yönde bir düzenleme için çalışıyor. 
     
     KİT'LER SIKINTI YARATIYOR 
     IMF ve Dünya Bankası ise başta KİT'ler olmak üzere bazı kurumların yapım işleri ile mal ve hizmet alımlarının yeni İhale Kanunu dışında bırakılmasına karşı çıkıyor. 
     Kamu İhale Kurumu da KİT'ler ve belediye şirketlerinin kapsam dışına alınması halinde kamunun işlemlerinin yüzde 60-70'inin ihale mevzuatı dışında kalacağı görüşünü savunuyor. 
     Yapılan değerlendirmelerde, KİT'lerin 2002'deki mal ve hizmet alımlarının 38.9 katrilyon lira olduğu, belediye şirketleri ve BİT'lerle bu rakamın 60 katrilyon liraya ulaştığına dikkat çekiliyor. KİT'ler ve belediye şirketlerinin kapsam dışına çıkarılmasıyla, 60 katrilyon liralık bir mal ve hizmet alımının denetim dışı kalacağı öne sürülüyor. 
     




</TEXT>
</DOC>
