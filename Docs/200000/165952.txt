<DOC>
<DOCNO> 165952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/guncel/gun00.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrilyonluk tünel patateslere kaldı 
</HEADLINE>
<TEXT>

12 Kasım depreminde zarar gören Bolu Dağı Tüneli’ndeki güzerg h değişikliği nedeniyle devre dışı kalan bölüm, elma ve patates deposu olarak kullanılacak 
     METİN FERAH DHA 

     Yapımına 1990’da başlanan Bolu Dağı otoyol geçişi tünel çalışmaları, 12 Kasım 1999’daki depremden sonra göçük nedeniyle durduruldu. İki tüp halinde projelendirilen ve 3 bin 275 metre uzunluğunda olması planlanan tünelin Elmalık kesiminde betonlanmayan bir bölümde göçük oluştu ve güzergah değişikliği gündeme geldi. Göçük üzerine Elmalık’taki giriş demir kapılarla kapatıldı ve yapımcı firma Astaldi burayı depo olarak kullanmaya başladı. Güzergah değişikliğiyle de tünelin uzunluğu 2926 metreye düşürüldü. 
     
     DEPO SIKINTISI VARDI’ 
     Bolu’da soğuk hava deposu sıkıntısı yaşandığını, patates ve elma üreticilerinin ürünlerini değerlendiremediğini ifade eden AKP Bolu İl Başkanı Alaaddin Yılmaz, bu konuda çalıştıklarını belirterek, "Tünel şu anda Karayolları Genel Müdürlüğü’nün uhdesinde. Tarım Bakanlığı ve Bolu’daki yetkililerle bir araya gelerek toplantı yaptık. Görüşmeler sonrası, tünelin atıl bölümlerinin soğuk hava deposu olarak kullanılması yönünde karar alındı. Bolu’da patates, Seben’de de elma üreticilerimiz zaten soğuk hava deposu sıkıntısı çekiyor. Tünelin bu kısmı Bolu’nun toplam ürününü depo edebilecek bir alana sahip. TIR’ların bile rahatlıkla girip çıkabileceği tünelin atıl kısımlarının soğuk hava deposu olarak kullanılması için girişimlerde bulunduk" dedi. 
     Tarım Bakanlığı uzmanlarının tüneli inceleyeceğini de ifade eden Yılmaz, "Ürünlerin muhafazası için sıcaklığın 4 derece olması gerekiyor. Doğal olarak bu ısıyı geçmeyen bir özelliğe sahip tünelin Tarım İl Müdürlüğü veya İl Özel İdaresi’ne aktarılması lazım" diye konuştu. 
     
1.2 katrilyon lira harcadılar...      İtalyan Astaldi firmasının 13 yıl önce başladığı Bolu Tüneli’nin yapımına 1998’de Bayındır’ın da ortak olmasıyla devam edildi. İhalenin başlangıcında 277 milyon dolarlık bir bütçe planlanmıştı, ancak maliyetlerin artışıyla toplam harcama 842 milyon doları yaklaşık 1.2 katrilyon lira buldu. 17 Ağustos ve 12 Kasım depremlerinde Bolu Tüneli’nde ağır hasar ve çökme meydana geldi. Sigortalı olduğu için Generali - Kent Sigorta’dan 105 milyon dolar tahsil edildi. Tünelin tamamlanması için 293 milyon dolar daha gerekiyordu. 
     
     

</TEXT>
</DOC>
