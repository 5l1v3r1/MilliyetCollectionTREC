<DOC>
<DOCNO> 182714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo28.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Lazio 0 - 2 
</HEADLINE>
<TEXT>

     Beşiktaş, Avrupa Şampiyonlar Ligi G Grubu'nda, İtalya'nın Lazio takımı ile oynadığı karşılaşmayı 2-0 yenik kapadı. 
     
     İLK YARI 

     İki takım da maça kontrollü başladı. Bu yarıda rakibine oranla daha atak bir oyun ortaya koyan ve topa daha çok sahip olan Beşiktaş, orta sahasını kalabalık tutup ileride İlhan ile gol aradı. Siyah-beyazlılar, ileri uçta yanlış pas seçimleri ve kaleci Peruzzi'nin kurtarışları sonucu gol atmayı başaramadı. 
     Bir korner atışı sırasında savunmasından çıkan Stam'ı boş bırakan ve bu oyuncunu kafa golüyle yenik duruma düşen Beşiktaş, tüm çabasına karşın skoru değiştiremedi ve ilk yarıyı 1-0 yenik kapadı. 
     Lazio ise bu yarıda savunma güvenliğini ön planda tutup, kontrataklarla ve Beşiktaş'ın zayıf olduğu yan toplarla gol aradı. Stam'la bu isteğine ulaşan İtalyan ekibi, devreyi önde kapadı. 
     3. dakikada Kaan Dobra'nın, Lazio yarı sahasının ortasından kullandığı serbest atışta, top az farkla yandan auta gitti. 
     6. dakikada Fiore'nin ceza alanı dışından sert şutunda, kaleci Cordoba son anda uzanarak topu tokatladı. 
     12. dakikada Tümer'in ceza alanı sol çaprazından şutunda, savunmaya da çarparak köşeye giden topu, kaleci Peruzzi direk dibinde yatarak kontrol etti. 
     13. dakikada Tümer'in sağdan ortasında, Oddo'nun kafayla uzaklaştırmaya çalıştığı top Giunti'nin önünde kaldı. Bu oyuncunun sert vuruşunda meşin yuvarlak kaleci Peruzzi'de kaldı. 
     19. dakikada Stankovic'in ceza alanı dışından şutunda, top üstten auta gitti. 
     22. dakikada Tümer'in ceza alanı sağ çaprazından kullandığı serbest atışta, kaleci Peruzzi topa sahip oldu. 
     37. dakikada Fiore'nin sağdan kullandığı korner atışında, ceza alanı içinde topa çok iyi yükselen Stam, kafayla meşin yuvarlağı Beşiktaş ağlarına gönderdi 0-1 
     41. dakikada Ahmet Yıldırım'ın ceza alanı dışından kullandığı serbest atışta, kaleci Peruzzi uzanarak topu köşeden tokatladı. 
     Karşılaşmanın ilk yarısını Lazio 1-0 önde tamamladı. 
     
     İKİNCİ YARI 

     Beşiktaş ikinci yarıya beraberlik golünü bulmak amacıyla atak başladı. Tüm hatlarıyla rakip kaleye yüklenen siyah-beyazlılar, özellikle Sergen ve Ahmed Hassan'ın oyuna girmesinin ardından baskısını artırdı. Ancak kalabalık Lazio savunması karşısında ''kara kartallar'' gol pozisyonu üretmekte güçlük çekti. Zaman zaman savunmasında da açık veren Beşiktaş, Fiore'nin golüne de engel olamayınca Şampiyonlar Ligi'ne 2-0'lık yenilgiyle başladı. 
     Bu yarıda Lazio ise ilk 45 dakikada elde ettiği 1-0'lık skoru korumayı amaçladı. Savunmasını daha da kalabalıklaştıran ve Beşiktaş'a boş alan bırakmayan İtalyan ekibi, geliştirdiği ani ataklarla rakip kalede tehlikeler yarattı. Fiore ile farkı ikiye çıkaran Lazio, geçen sezon UEFA Kupası'nda olduğu gibi Şampiyonlar Ligi'nde de Beşiktaş'ı, İstanbul'da yenmeyi başardı. 
     50. dakikada Pancu'nun ceza alanı dışından yerden sert vuruşunda, top yandan auta gitti. 
     61. dakikada Corradi'nin kafayla indirdiği topa Fiore ceza yayı içinde gelişine vurdu. Meşin yuvarlak üstten auta gitti. 
     66. dakikada Sergen'in sağ çaprazdan kullandığı serbest atışta, kaleci Peruzzi topu yumruklayarak kornere çeldi. 
     76. dakikada Sergen'in pasında topla ceza alanı çizgisi üzerinde buluşan Sinan'ın plase vuruşunda, meşin yuvarlak üst direğe çarparak auta gitti. 
     77. dakikada ani gelişen Lazio atağında, Fiore'nin şutunda top Ronaldo'dan döndü. Topu takip eden Fiore, ceza alanı sağ çaprazından bir kez daha vurdu ve meşin yuvarlağı ağlara gönderdi 0-2 
     87. dakikada Ahmet Yıldırım'ın soldan ortasında, Sinan ceza alanı içinden kafayı vurdu. Top yandan auta gitti. 
     Kalan sürede skor değişmedi ve Beşiktaş, Lazio karşısında karşılaşmayı 2-0 kaybetti. 
     
</TEXT>
</DOC>
