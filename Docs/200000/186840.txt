<DOC>
<DOCNO> 186840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur03.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal, ödül töreniyle sona erdi... 
</HEADLINE>
<TEXT>

     40. Antalya Altın Portakal Film Festivali, ödül töreniyle sona erdi. 
     Antalyalıların yoğun ilgi gösterdiği kapanış gecesinde sanatçılar, törenin yapılacağı Cam Piramit Kongre ve Fuar Merkezi'ne vatandaşların önünden yürüyerek geçtiler. 
     Törende konuşan Antalya Valisi Alaaddin Yüksel, ''Antalya halkı 5 gündür çok mutlu oldu. Antalya'ya bunu yaşatan herkese teşekkür ediyorum. Yaşamını toplumla paylaşanlar asla unutulmaz. Ölümün bile unutturamayacağı insanlar sanatçılardır'' dedi. 
     Büyükşehir Belediye Başkanı Bekir Kumbul da, Antalya'nın 5 gündür bayram havası yaşadığını belirterek, şöyle konuştu 
     ''Festival boyunca 5 günde 323 etkinlik yaptık. 40 ayrı noktada film gösterimi yaptık. 40 yıl önce sanatçılarımıza konaklama yeri bulamadığımız Antalya, bugün 350 bin yatağa sahip. Bir ülkenin, bir kentin gelişiminde sanatın ve sanatçının rolü büyüktür. Antalya'nın gelişmesinde festival ve sanatçıların katkısı büyük olmuştur.'' Ödül töreninde ''Karşılaşma'' adlı filmle ''En İyi Yönetmen'' ödülüne layık görülen Ömer Kavur, Altın Portakal heykelciğini Kültür ve Turizm Bakanı Erkan Mumcu'dan aldı. 
     Sinema üzerine umut verici konuşmaları için Mumcu'ya teşekkür eden Ömer Kavur, ''20 yıldır Meclis'e gidip geliyorum. Değişik hükümetlerle görüştüm ama bir arpa boyu yol alamadım. Bakan Erkan Mumcu kendisini gösteriyor. İnşallah öyledir'' dedi. 
     Filmin Halk Jürisi tarafından da ''En İyi Film'' seçilmesine çok sevindiğini kaydeden Kavur, ilk defa popüler bir iş yaptığını düşündüğünü söyledi. 
     
     TARİH FİLMLERİNE DEVAM 
     Gecede ''Avni Tolunay Jüri Özel Ödülü''ne layık görülen ''Abdülhamit Düşerken'' adlı filmin yönetmeni Ziya Öztan, tarihi filmler çekmeye devam edeceğini belirterek, ''Ben tarihin geriye doğru değil, ileriye doğru işlediğini düşünüyorum. Düyun-u Umumiye'yi bilmezsek IMF'yi de bilemeyiz. Türkiye'de insanlar tarihte yaşadıkları acıları bilmezse gelecekte yaşayacaklarını da bilemez. Çocuklarımız ve gençlerimiz için tarih filmi çekmeye devam edeceğim'' diye konuştu. 
     ''En İyi Kadın Oyuncu'' ödülünü Büyükşehir Belediye Başkanı Bekir Kumbul'dan alan Meltem Cumbul, alkışları duydukça daha iyisini yapmak için çalıştığını ifade etti. ''Abdülhamit Düşerken''in oynadığı en iyi film olduğunu düşündüğünü belirten ünlü sanatçı, ''Bunun için öncelikle Ziya Öztan'a, daha sonra da eşime teşekkür etmek istiyorum'' dedi. Sahneden kendisini izleyen eşine seslenen Cumbul, izleyicileri işaret ederek, ''Sabah akşam çalışıyorum ama bak alkışlar çok güzel'' diye konuştu. 
     ''Gülüm'' adlı filmdeki performansı ile ''En İyi Erkek Oyuncu'' ödülüne layık görülen Tarık Akan, ödülünü Çağdaş Sinema Oyuncuları Derneği ÇASOD Temsilcisi Kutay Köktürk'ten aldı. Akan, sinemanın bir grup mesleği olduğunu belirterek, kamera önünde ve arkasında çalışan tüm ekibine teşekkür etti. 
     
     ALTIN PORTAKAL HEYKELCİĞİ DÜNYA GÜZELİ'NDEN 
     Halk Jürisi Özel Ödülü'nün sahibi olan ''Metropol Kabusu'' adlı filmin yönetmeni Ümit Cin Güven, ödülünü 2003 Dünya Güzeli Azra Akın'dan aldı. Güven, filmi 40. Antalya Altın Portakal Film Festivali'ne yetiştirmek için büyük çaba sarf ettiklerini söyledi. 
     ''Karşılaşma'' adlı filmdeki performansı ile ''Umut Veren Genç Yetenek Ödülü''nün sahibi olan İsmail Hacıoğlu ise ekibine ''Eyvallah'' diyerek teşekkür etti. 
     Ödül töreni, Nilüfer'in konseriyle sona erdi. 
     
</TEXT>
</DOC>
