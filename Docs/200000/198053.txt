<DOC>
<DOCNO> 198053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur29.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Aksu UEFA'nın kararını kınıyorum 
</HEADLINE>
<TEXT>

     İçişleri Bakanı Abdülkadir Aksu, ''UEFA'nın Türk takımlarının Avrupa Şampiyonlar Ligi'nde kendi sahasında yapmaları gereken maçları tarafsız sahaya alma kararını kınadığını'' söyledi. 
     AK Parti Eyüp İlçe Merkezi'ni ziyaret ederek partililerle bayramlaşan Bakan Aksu, burada yaptığı konuşmada, ''UEFA'nın Türk takımlarıyla ilgili aldığı kararı gözden geçirmesi gerektiğini'' ifade etti. 
     UEFA'nın ''güvenlik'' gerekçesiyle bu kararı almasının kendilerini üzdüğünü anlatan Aksu, sözlerini şöyle sürdürdü 
     ''Dün UEFA'nın almış olduğu karar, maalesef bizim takımların maçlarının güvenlik nedeniyle başka bir ülkede oynanması kararı, bizi derinden üzdü. Biz bir taraftan 'terörle mücadelede işbirliği yapalım' diyoruz ve bize aynı şekilde işbirliği önerisinde bulunuluyor. Akabinde bu karar alınıyor. Bu karar, işbirliğine vurulan bir darbe, teröre ve teröriste verilen bir cesarettir. Teröristin hedefine yönelmesine verilmiş bir destektir. Bunu kabul etmek mümkün değil. Şiddetle kınıyoruz.'' 
     
     ''İSTEDİKLERİ BÜTÜN GÜVENCELERİ VERMİŞTİK'' 
     İçişleri Bakanlığı olarak UEFA'ya ve kulüplere gerekli güvenceleri yazılı olarak bildirdiklerini ifade eden Aksu, şunları kaydetti 
     ''İçişleri Bakanlığı olarak istedikleri bütün güvenceleri vermiştik. 'Bizim sahalarımızda yapılacak maçlarda kimsenin burnu kanamayacak' demiştik. 'Bunu taahhüt ediyoruz' demiştik. Buna rağmen uyduruk bazı haberlerden dolayı, birtakım beyanatlarla UEFA böyle bir karar vermiştir. Umut ediyorum ki UEFA, en kısa sürede bunu değiştirir. Çünkü dediğim gibi terörle mücadelede biz yıllardan beri işbirliğinden bahsediyoruz. Uyuşturucu ile mücadelede olduğu gibi... Terör suçu da insanlık suçudur.'' İçişleri Bakanı Aksu, 11 Eylül'de yaşanan saldırılar sonrası ABD'nin uluslararası işbirliğini gündeme getirdiğini hatırlatarak, şöyle dedi 
     ''İnsanların birlikte hareket etmesi lazım. 11 Eylül saldırılarından sonra ABD, bizim yıllardan beri söylemekte olduğumuz uluslararası işbirliğini gündeme getirdi. Dünya, yeni bir konjonktürde terörle mücadelede uluslararası işbirliğini gündeme getirdi. Bu bizim ne kadar haklı olduğumuzu gösterdi. Ama şimdi UEFA'nın kararı yanlış oldu. Biz, yine bütün ülkelerin, insanlık suçu olan terörle mücadelede samimi olarak işbirliğine yanaşmaları gerektiğini tekrarlıyoruz.'' 
     
     ''KARARIN DÜZELTİLMESİ GEREKİYOR'' 
     Abdülkadir Aksu, UEFA'nın aldığı kararın düzeltilmesi gerektiğini de belirtti. 
     UEFA'nın şık ve hoş olmayan bir karar aldığını söyleyen Aksu, konuşmasını şöyle sürdürdü 
     ''Basketbol takımları Türkiye'ye geliyor. Bizim ligimiz devam ediyor. Bütün gruplardaki maçlar gayet güzel devam ediyor. Bence bu karar, uygun bir karar değil. UEFA'nın süratle bunu gözden geçirmesi ve düzeltmesi gerektiğini düşünüyorum. Futbol Federasyonu, gerekli itirazı yapacak. Hükümet olarak konunun üzerindeyiz. Bu karar sadece spor müsabakalarıyla bağlı değil, terörle mücadelede uluslararası işbirliğine de indirilmiş darbedir. İşbirliği yapmamız gerekirken, böylesine bir karar terör örgütlerine destek anlamına gelir, en azından onlara cesaret verir. Bu bakımdan da kararın düzeltilmesi gerekir.'' ''Maçların tarafsız sahada oynanması yönünde başvurularda bulunan her iki ülke takımlarını da kınadığını'' kaydeden İçişleri Bakanı Aksu, şöyle dedi 
     ''Kararın bu yönüyle de gözden geçirilmesi gerekir. Başbakan Yardımcısı ve spordan sorumlu Devlet Bakanı Mehmet Ali Şahin, hem federasyonla, hem de kulüplerle temas halinde. Ben de aradım ve bilgi aldım. Sadece Futbol Federasyonu'nun itiraz hakkı var. Federasyon da gerekeni yapar. Sayın Başbakanımız Recep Tayyip Erdoğan ve Dışişleri Bakanı Abdullah Gül de gerekli girişimleri yapıyor.'' 
     
</TEXT>
</DOC>
