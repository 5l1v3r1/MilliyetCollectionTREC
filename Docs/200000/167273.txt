<DOC>
<DOCNO> 167273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun30.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'da mahkeme zamanı... 6 sanık yargılanacak... 
</HEADLINE>
<TEXT>

     ABD Başkanı George Bush'un, Amerikan askeri mahkemelerinde yargılanabilir olduğuna karar verdiği, Guantanamo'da tutulan 6 ''terör'' sanığından ikisinin İngiliz, birinin Avustralya vatandaşı olduğu bildirildi. 
     İngiltere Dışişleri Bakanlığı yetkilileri, Muazzam Begg ve Feruz Abbasi adlı vatandaşlarının, askeri mahkemede yargılanacak sanıklar arasında olduğunu söylediler. 
     Amerikalı yetkililer, söz konusu 6 kişinin kimliklerini açıklamamışlardı. 
     Begg'in babası Azmet Begg, hiçbir zaman El Kaide ile ilişkisinin olmadığını söylediği oğlunun adil biçimde yargılanmamasından endişe ettiğini söyledi. 
     Avustralya hükümeti de, askeri mahkemede yargılanmak için seçilen bu kişilerden birinin David Hicks adındaki Avustralya vatandaşı olduğunu bildirdi. 
     ABD'nin ''teröre karşı savaş'' çerçevesinde Afganistan'daki Taliban yönetimine ve El Kaide'ye karşı düzenlediği operasyonlarda, yüzlerce kişi tutuklanarak Küba'daki Guantanamo üssüne getirilmişti. 
     
</TEXT>
</DOC>
