<DOC>
<DOCNO> 152942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun08.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski evlerini görmeye giden Türk ailesine Rum saldırısı.. 
</HEADLINE>
<TEXT>

     KKTC Bakanlar Kurulu'nun aldığı serbest geçişler kararı uyarınca dün Rum kesimine geçerek Limasol'daki eski evini görmeye giden bir Türk ailesi, evin içinde oturan Rum ailesinin saldırısına uğradı. 
     Rum polisi, saldırıyla ilgili olarak 45 ve 38 yaşlarındaki iki Rum kardeşi tutukladı. 
     Rum radyosunun haberine göre, Limasol Ay Yanni bölgesindeki eve taksiyle giden 5 kişilik aile, eski evlerinde ikamet eden Rum ailenin saldırısına uğradı. İki Rum kardeş, Türk ailesini karşılarında görünce, ailenin 32 ve 36 yaşlarındaki iki erkek üyesine saldırarak ciddi şekilde darbetti. Rum kardeşlerin dövdüğü, Türk ailesini getiren Rum taksici, polise şikayette bulundu. 
     Radyo, saldırıya uğrayanların ve saldıranların isimlerini belirtmedi. 
     Rum Adalet ve Kamu Düzeni Bakanı Doros Theodoru, olayı ''münferit'' diye niteledi ve ''üzüntü duyduğunu'' söyledi. Theodoru, ''Az sayıda kişi de olsa, Kıbrıslı Rumlarla Türklerin arasında oluşturulan bu güzel atmosferi ve bununla birlikte Ada'nın yeniden birleştirilmesini zehirlemeye çalışanlar olması oldukça üzücüdür'' dedi. 
     Theodoru, Rum yönetiminin, ''nedeni ne olursa olsun bu kabul edilmez ve tehlikeli davranışları şiddetle kınadığını ve her ne kadar da münferit bir olay olsa da bu olayın yasaların öngördüğü şekilde ele alınarak suçluların en sert şekilde cezalandıracağını'' kaydetti. 
     Rum Bakan, Kıbrıslı Rum ve Türk herkesin güvenli ve serbest şekilde dolaşımını korumakta kararlı olduklarını belirtti. 
     Bu arada, Rum Ulusal Konseyi, geçişler konusuyla ilgili son durumu görüşmek üzere yarın toplanacak. 
     





</TEXT>
</DOC>
