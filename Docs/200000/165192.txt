<DOC>
<DOCNO> 165192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo11.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler'den çirkin yorumlar 2-2'lik maç kargaşa... 
</HEADLINE>
<TEXT>

     İngiliz basını, FIFA 6. Konfederasyon Kupası'nda Brezilya ile 2-2 berabere kalarak rakibinin üstünde yarı finale yükselen Türkiye'nin başarısını hazmedemedi. 
     Avrupa Şampiyonası elemelerindeki Türkiye maçında çıkan olaylar nedeniyle FIFA'dan büyük para cezası alan İngiltere'nin, olayları bu derece saptırması dikkat çekti. 
     Sayfalarında hayal ürünü yazılar kullanan ve 10'a yakın Türk taraftarın galibiyet golünün ardından sahaya indiğini iddia eden Guardian, St Etienne'de oynanan maç sırasında sık sık anonslar yapılarak taraftarın sükunete davet edildiğini savundu. 
     Öte yandan gazete, maçın son dakikasında gelen Brezilya'nın beraberlik golü sonrası çıkan kargaşayı Türk futbolcuların çıkardığını iddia ederken, Ronaldinho'nun kırmızı kart gördüğünü hatırlatarak kendi kendini tekzip etti. 
     Gazete bu arada geçtiğimiz cumartesi günü oynanan ve Kamerun'un 1-0'lık galibiyetle biten maçın ardından da aynı olayların yaşandığı iddiasına yer verirken, ''Şenol Güneş'in takımı geçen yıl Brezilya karşısında Dünya Kupası yarı finalinde aldığı yenilginin rövanşını almış oldu'' yorumunda da bulundu. 

     
</TEXT>
</DOC>
