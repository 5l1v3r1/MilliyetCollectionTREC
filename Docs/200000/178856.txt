<DOC>
<DOCNO> 178856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/siyaset/siy08.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK zanlılarından şok iddia 
</HEADLINE>
<TEXT>

   KESK'in yaptığı eylemde, DHKP-C'li iddiasıyla gözaltına alınan zanlılar, canlı bomba Şengül Akkurt'un hedefinin Genelkurmay olduğunu söylediler 
      ANKARA Milliyet 

   
   Kamu Emekçileri Sendikaları Konfederasyonu'nun yaptığı eylemde güvenlik güçleriyle çatıştıkları ve DHKP - C üyesi oldukları iddiasıyla gözaltına alınan zanlılar, bir süre önce eylem hazırlığı yaparken ölen canlı bomba Şengül Akkurt'un asıl hedefinin Genelkurmay Başkanlığı ve Adalet Bakanlığı olduğunu söyledi. Polis, 19 kişiyi emniyet ifadelerini aldıktan sonra dün savcılığa sevk etti. Zanlılar, DGM Savcısı'na da ifade verdi. 
   Zanlılardan Doğan Karataş'ın da ölüm orucu eylemlerine katıldığı, Wernicke Korsakoff hastalığına yakalanması nedeniyle tahliye edildiği daha sonra da kalıcı rahatsızlığı bulunduğu gerekçesiyle Cumhurbaşkanı Sezer tarafından affedildiği bildirildi. Aranan İhsan Civelek'in de aynı gerekçeyle bir süre önce cezaevinden geçici süreyle tahliye edildiği kaydedildi. Zanlılardan Mustafa Anıl 70 ve Fatma Anıl'ın 65 da Akkurt'u bir ay süreyle evlerinde barındırdıkları, Mustafa Gök'ün de örgütün Ankara sorumlusu olduğu iddiasıyla gözaltına alındığı ifade edildi. 
   Bu arada, KESK üyeleri dün Eğitim - Sen 1 No'lu Şube önünde slogan atarak Sakarya Caddesi'ne yürüdü ve oturma eylemi yaptı. 
   
</TEXT>
</DOC>
