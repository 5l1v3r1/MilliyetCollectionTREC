<DOC>
<DOCNO> 192042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo11.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Rize maçına "adil hakem" istiyor 
</HEADLINE>
<TEXT>

     Konyaspor Futbol Şubesi Sorumlusu ve Basın Sözcüsü İbrahim Kaplan, hafta sonu yapılacak Çaykur Rizespor maçını adil yönetecek bir hakem istediklerini bildirdi. 
     Kaplan, son iki haftada yaptıkları Adanaspor ve Akçaabat Sebatspor maçında hakem hatalarının kurbanı olduklarını ileri sürdü. 
     Adanaspor maçında rakip takıma haksız bir penaltı verildiğini, Akçaabat Sebatspor maçında ise attıkları golün iptal edildiğini ve bariz penaltı verilmesi gereken pozisyonun görmezden gelindiğini savunan Kaplan, şunları söyledi 
     ''Hakemler yüzünden yenilgi ya da beraberlik alıyoruz. Özellikle son iki haftada 4 puanımız yendi. Başarı için sürekli çalışıyoruz ve güzel oynuyoruz. Ancak sesimizi duyuramadığımız için hakkımız yeniyor. Bize günah değil mi Biz de Süper Lig'de mücadele eden takımız ve diğer takımlar gibi eşit haklara sahibiz.'' Kaplan, kendilerine yapılan haksızlıkların başka takımlara yapılması durumunda günlerce konuşulduğunu belirterek, ''Artık hakem hatalarıyla puan kaybetmek istemiyoruz. Bu nedenle Çaykur Rizespor maçını adil yönetecek bir hakem istiyoruz'' dedi. 
     
</TEXT>
</DOC>
