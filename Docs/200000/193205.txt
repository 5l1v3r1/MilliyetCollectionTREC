<DOC>
<DOCNO> 193205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/yazar/sazak.html </URL>
<DATE> 2003/11/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda 2004 çağrısı 
</HEADLINE>
<TEXT>

   
   28 Mart 2004 tarihindeki yerel seçimler öncesi solda ittifak arayışları hızlandı. 
   Yeni Türkiye Partisi lideri İsmail Cem'in 3 Kasım seçimleri ertesinde başlattığı girişime en büyük destek Sosyaldemokrat Halk Partisi'nden gelmişti. SHP'nin 4 - 5 Ekim tarihlerindeki Küçük Kurultayı'nda bir 'çağrı' yapıldı. Gazete ilanlarıyla kamuoyuna duyurulan çağrıda, 'Sol ve Atatürk ilke ve devrimlerine duyarlı tüm partilere ve yurttaşlara seçim ittifakı' öneriliyordu. 
   SHP'nin bu girişimi, Genel Sekreter Fikri Sağlar tarafından muhalefetteki 6 siyasi partiye iletildi. SHP Genel Başkanı Murat Karayalçın ise Ecevit'le görüştükten sonra dün CHP lideri Deniz Baykal'ı ziyaret ederek 'ittifak' çağrısını yineledi. 
   Toplantıdan sonra görüştüğümüz Karayalçın, Baykal'ın 2004 yerel seçimlerinde işbirliği önerilerine ilke olarak 'olumlu' baktığını anlattı. 
   DSP lideri Ecevit de, Karayalçın'a SHP'nin verdiği 30 Kasım takviminden önce bir yanıt ileteceğini söylemiş. 
   Solda ittifak, 1990'lardan bu yana hiçbir zaman uygulanmayan bir 'seçim nostaljisi' olsa da 2004 yerel seçimlerinin önemi nedeniyle yeniden tartışılıyor. Aslında tren 3 Kasım'da AKP'nin tek başına iktidara geldiği genel seçimde kaçırıldı. O zamanki çağrının sahibi Baykal'dı ve 'nasıl olsa iktidara geleceği' varsayımıyla herkesi parti önünden kalkacak CHP otobüsüne davet ediyordu. İsmail Cem'in çağrıyı reddetmesi, Kemal Derviş'in 'troyka'dan kopmasına neden oldu. Derviş'in CHP'ye 'tek başına' transferi Baykal'a yetti, ancak partiyi iktidara taşıyamaya yetmedi. 
   2004 yerel seçimleri AKP karşısında Baykal'ın CHP'si açısından 'olmak ya da olmamak' sorunuyla eşanlamlı. Kurultayda tüm yetkiyi üzerine alan CHP lideri, Ecevit'in 3 Kasım seçimlerinde başına gelen 'Titanic faciası'na uğrayabilir. Oysa Türkiye'de solun bir seçim felaketine daha uğrama lüksü yok. 
   Yerel seçimlerin toplumda yeni bir heyecan dalgası yaratması gerekiyor. 28 Mart'ta beklenen güçlenme sağlanamazsa 2007 seçimleri de AKP tarafından kazanılır. 
   2004, tarihi eşik... 
   Ancak solda ittifak arayışlarına karşın sonuçta 8 partiyi ortak bir projeye dahil etmek hiç de kolay değil. Yasaların da zorlamasıyla tarafların temsil edileceği bir 'çatı parti' aranacak. Ya da, İsmail Cem'in önerdiği şekliyle hangi ilde kim güçlüyse aday çıkarma önceliği o partinin olacak. 3 Kasım'da en çok oyu alan CHP olduğu için Baykal'ın partisi 'buluşma adresi' gibi gözüküyor. Ecevit buna 'evet' der mi 
   28 Mart'ta belediye başkanlıklarının yanı sıra il genel meclisi üyelikleri de seçilecek. Bu da 100 bin aday demek 
   İttifak çağrısı kulağa hoş geliyor ama gerçekleşmesi zor 
   
      
   
   
</TEXT>
</DOC>
