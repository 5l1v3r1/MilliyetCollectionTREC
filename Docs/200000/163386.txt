<DOC>
<DOCNO> 163386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/siyaset/siy02.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 'Ecevit' sitemi... 
</HEADLINE>
<TEXT>

Önceki hükümetle soğukluk yaşadıklarını belirten Pakistan Başbakanı Cemali, Erdoğan'a "Hükümetinizle ilişkilerimiz sıcak bir döneme girecek" dedi 
     ABDULLAH KARAKUŞ İslamabad 

     Başbakan Recep Tayyip Erdoğan, ikili ilişkileri geliştirmek için geldiği Pakistan'ın Başbakanı Mir Rafarullah Han Cemali'nin "Bülent Ecevit" sitemiyle karşılaştı. Cemali, Erdoğan'a Hindistan'la aralarında yaşanan Keşmir sorununda bundan önceki hükümetin politikaları nedeniyle Türkiye ile Pakistan arasında soğukluk yaşandığını ancak bu hükümetle ilişkilerin sıcak döneme gireceğini söyledi. Dün Malezya'dan ayrılarak 6 saatlik uçak yolculuğuyla İslamabad'a giden Erdoğan, Cemali'den KKTC'nin İslam Konferansı Örgütü'ne tam üye olması konusunda destek istedi. Cemali'nin geçmiş hükümetten dolayı soğukluk yaşandığını dile getirmesi üzerine yılda bir kez Türkiye'de, bir kez de Pakistan'da buluşma kararı alındı. 
     
     'Çözümden yanayız' 
     Soğuk dönem hakkında bilgisi olduğunu belirten Erdoğan, Keşmir sorununda barışçı yollar ve uluslararası meşruiyete dayanan çözümden yana olduklarını kaydederek, "Adil çözümden yanayız. Zulüme dayalı çözümü tasvip etmemiz mümkün değil" dedi. 
     THY'nin Pakistan'a seferlerinin artırılması konusunda görüş birliğine varılırken, karayolu taşımacılığı, psikotrop ve uyuşturucu maddeler kaçakçılığına karşı mücadele alanında işbirliği anlaşmaları imzalandı. 
     
     Rakamı sıçratalım 
     Erdoğan, Pakistan'ın ulusalarası terörizmle mücadelesinin önemli olduğunu belirterek, "Radikal uç akımlarla mücadele önemli. Demokrasi yolundaki gelişmeleri takdirle izliyoruz. İki ülkenin ticaret hacmi rakımı çok komik. Bunu sıçratmamız lazım" diye konuştu. Cemali de "Halkımızı etkileyen hemen hemen her konuda işbirliğimiz artacak" dedi. 
     Karşılama töreni sırasında Cemali, Emine Erdoğan'ın elini, Erdoğan da Bayan Cemali'nin elini sıkmadı. Erdoğan, Beşiktaş'lı Pakistan Cumhurbaşkanı Pervez Müşerref'e bir işadamının getirdiği "kara kartal"ı hediye olarak verdi. 
     

</TEXT>
</DOC>
