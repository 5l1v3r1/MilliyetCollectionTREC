<DOC>
<DOCNO> 169626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur40.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen arkadaşını yaralayan öğretmene 13 yıl hapis... 
</HEADLINE>
<TEXT>

     Gaziantep'te, bir ilköğretim okulunda dersini bölerek duyuru yapmak isteyen meslektaşını tabancayla yaralayan öğretmen 13 yıl 4 ay ağır hapis cezasına çarptırıldı. 
     3. Ağır Ceza Mahkemesi'nde görülen davanın duruşmasına, tutuklu sanık Vedat Gündoğan ile taraf avukatları katıldı. 
     Mahkeme Başkanı Rıza Şahin, dosyadaki tüm delillerin toplandığını, karar aşamasına gelindiğini belirterek öğretmen Gündoğan'dan son sözlerini söylemelerini istedi. Gündoğan, olay günü beden eğitimi öğretmeni olan İbrahim Sürmeli'nin dersini bölerek içeri girdiğini, buna izin vermediğini, daha sonra küfürleştiklerini, tartışma çıktığını anlattı. Gündoğan, ''Tabii bundan dolayı üzüntülü ve pişmanım'' dedi. 
     Mahkeme heyeti kısa aranın ardından, Vedat Gündoğan'ı, ''Adam öldürmeye teşebbüs'' suçundan 20 yıl ağır hapis cezasına çarptırdı. Mahkeme heyeti sanık öğretmenin cezasını, Beden Eğitimi öğretmeni İbrahim Sürmeli'nin dersi bölerek sınıfa girmesini ağır tahrik olarak kabul ederek cezada indirime gitti. Sanık öğretmenin cezası 12 yıl 6 ay hapse indirilirken, ruhsatsız tabanca taşımak suçundan da 10 ay hapis cezası verildi. 
     
     OLAY 
     Gaziantep'in Yukarıbayır Mahallesi'nde Naciye-Mehmet Gençten İlköğretim Okulu'nda 4 Ocak 2003 günü meydana gelen olayda, spor parası toplamak ve voleybol maçı ile ilgili duyuru yapmak amacıyla Türkçe öğretmeni Vedat Gündoğan 28 sınıfına giren Beden Eğitimi öğretmeni İbrahim Sürmeli, öğrencilere duyuru yapmasını engelleyen meslekdaşı ile tartışmış, tartışmanın kavgaya dönüşmesi üzerine tekme tokat birbirlerine girmişlerdi. Vedat Gündoğan, öğrencilerin gözü önünde üzerinde taşıdığı ruhsatsız tabancasıyla Sürmeli'yi yaralamış, daha sonra olay yerinden kaçan Sürmeli'yi koridorda takip ederek, arkasından 10 el ateş ederek, ağır yaralamıştı. 
     
</TEXT>
</DOC>
