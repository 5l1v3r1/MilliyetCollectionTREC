<DOC>
<DOCNO> 164030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/siyaset/siy02.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de tek sorun zaman 
</HEADLINE>
<TEXT>

6. Uyum Paketi TBMM Adalet Komisyonu'da kabul edildi. Adalet Bakanı Cemil Çiçek, "Bizi sıkıştıran zaman, başka bir şey değil" dedi 
     ANKARA Milliyet 

     AB'ye uyum için hazırlanan 6. Paket TBMM Adalet Komisyonu'nda kabul edildi. Adalet Bakanı Cemil Çiçek, AB'nin Türkiye'nin yararına olduğunu ve bu dünya içinde yer almak gerektiğini belirterek, "Birliğin dışında kalmak dünyanın sonu değil ama ondan sonra siyasi enlem ve boylamımızı iyi tayin etmemiz gerek. Bizi sıkıştıran zaman, başka bir şey değil" dedi. Çiçek, kriterlerin yerine getirilmemesi halinde Türkiye'nin Aralık 2004'te müzakere tarihi alamayacağını söyledi. 
     
     Namus cinayeti tartışması 
     Komisyonda CHP Niğde Milletvekili Orhan Eraslan, şerefini kurtarmak için çocuğunu öldüren anneye ceza indirimine ilişkin maddenin TCK'dan tamamen çıkarılmasını istedi. Eraslan'ın, "Bu indirimle anneye 'gayrımeşru çocuğunu öldür' diye fetva veriliyor. İstenmeyen gebelikleri önlemek mümkün" sözlerine AKP Manisa Milletvekili İsmail Bilen, "Türkiye sadece Ankara değil. H l nasıl korunacağını bilmeyen var" diye itiraz etti. 
     
Ulusal Program bakanların elinde      ANKARA Milliyet 

     Dışişleri Bakanı Abdullah Gül, 900 sayfalık Ulusal Program'ın gelecek hafta pazartesi günü yapılacak Bakanlar Kurulu'nda ele alınacağını açıkladı. İngiltere Büyükelçisi'nin verdiği resepsiyona katılan Gül, gazetecilerin soruları üzerine Ulusal Program'ın dün bakanlara gönderildiğini belirterek, "İnceleyecekler ve pazartesi günü Bakanlar Kurulu'na görüşeceğiz. Önerilerini getirecekler. Tabi ki son şeklini Dışişleri Bakanlığı'nda vereceğiz. Öneriler çerçevesinde üzerinden geçeceğiz" dedi. Habur'da yaşanan sıkıntının da çözüldüğünü sözlerine ekleyen Gül, Irak tarafının bazı Türk işadamlarına izin vermediğini kaydederek, "Bugün itibariyle hiçbir sorun kalmadı" dedi. 
     

</TEXT>
</DOC>
