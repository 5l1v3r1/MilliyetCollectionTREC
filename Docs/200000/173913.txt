<DOC>
<DOCNO> 173913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li General "Irak'ta savaş sona ermedi" 
</HEADLINE>
<TEXT>

     Amerikalı General David McKiernan, Irak'ta operasyonların hala sürdüğünü ve savaşın sona ermediğini söyledi. 
     Irak'taki Amerikan kara kuvvetlerinden sorumlu general McKiernan, Kuveyt'te BBC radyoya verdiği demeçte, ''Saddam Hüseyin devre dışı bırakılsa bile, bu Irak'taki bütün direnişi kırmayacak. Irak'taki operasyonlar sona ermiş değil. Başkanımızın söylediği gibi büyük çatışmalar sona erdi. Başkan, savaşın sona erdiğini söylemedi ve savaş henüz bitmedi'' dedi. 
     General McKiernan, Irak'ta ölen Amerikan askerlerine değinerek, ''Onlar boş yere ölmediler. Onlar, benim ulusum, ulusumuz ve hiç kuşkusuz bölgeye karşı tehdit oluşturan bir rejimi ortadan kaldırmak için öldüler'' diye konuştu. 
     Devrik Irak lideri Saddam Hüseyin'in yakalanması ya da öldürülmesi halinde durumun değişip değişmeyeceği yönünde bir soru üzerine de Amerikalı general, ''Eninde sonunda Saddam Hüseyin'in ortadan kaldırılması gerekecektir. Bu, Irak'taki direnişi kırmaya yetmeyecek, ancak Irak halkının yüzünü geleceğe dönebilmesi için bir gerekliliktir'' yanıtını verdi. 
     ABD Başkanı George Bush, Mayıs ayında, ''Irak'taki büyük operasyonların sona erdiğini, ancak savaşın henüz bitmediği'' açıklamıştı. Bu tarihten beri Saddam Hüseyin'e sadık kalan militanların yürüttüğü gerilla savaşında 52 Amerikan askeri öldü. 
     
</TEXT>
</DOC>
