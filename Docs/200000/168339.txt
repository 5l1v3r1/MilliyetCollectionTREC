<DOC>
<DOCNO> 168339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur17.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal caddesine özel temizleme ekibi... 
</HEADLINE>
<TEXT>

     İstiklal Caddesi, Beyoğlu Belediyesi'nin başlattığı yeni uygulama kapsamında 7'si kadın 30 kişi tarafından 24 saat boyunca temizlenecek. 
     Uygulamanın başlatılması nedeniyle Tünel'de düzenlenen törende konuşan Beyoğlu Belediye Başkanı Kadir Topbaş, çevrenin düzenlenmesi için 4 yıldan bu yana çalışmalar yaptıklarını anlatarak, amaçlarının Beyoğlu'nu eski güzelliğine kavuşturmak olduğunu söyledi. 
     İstiklal Caddesi'ndeki sigara izmaritleri, yemek artıkları ve poşetlerin yeni oluşturulan ekip tarafından temizleneceğini ifade eden Topbaş, ''Bu ekipte bayanlar da yer alıyor. Hanım eli değince, insanlar çöp atarken daha dikkatli davranıyor'' dedi. 
     Topbaş, hem cadde sakinlerinden, hem de burayı ziyarete gelenlerden çevre kirliliği konusunda hassas davranmalarını istedi. 
     Törenden sonra Tünel'den harekete geçen özel ekip, İstiklal Caddesi'ni temizledi. 
     Beyoğlu Belediyesi'nin açtığı ihale sonucu Güneş Turizm A.Ş. tarafından gerçekleştirilecek temizlik uygulamasında, 7'si kadın 30 kişi görev alıyor. 
     Özel giysileri olan temizlik elemanları, mekanik süpürge makineleri ve el arabaları da kullanarak, vardiyalı şekilde 24 saat boyunca İstiklal Caddesi'nde temizlik yapacaklar. 
     
</TEXT>
</DOC>
