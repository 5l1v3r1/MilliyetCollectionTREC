<DOC>
<DOCNO> 159526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo25.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli 400 milyar önerdik, Samsunspor 1 trilyon istedi... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, şampiyonluk kutlamalarını 1 Haziran Pazar günü İstanbul'da kendi statlarında yapacaklarını söyledi. 
     Hüsnü Güreli, takım kaptanları Tayfur Havutçu ve Sergen Yalçın ile birlikte Taksim Spor Kulübü'nün düzenlediği panele katıldı. Surp Vartanans Ermeni Kilisesi Şirinoğlu Salonu'nda gerçekleştirilen panelde, Güreli, Tayfur ve Sergen öğrencilerin sorularını yanıtladılar. Öğrenciler, ''Şampiyon Beşiktaş'' tezahüratları ile üçlüye sevgi gösterilerinde bulundu. Ayrıca Şişli Belediye Başkanı Mustafa Sarıgül de panele katıldı. 
     İkinci Başkan Güreli, bir öğrencinin ''Şampiyonluk turunu ne zaman atacağız '' sorusu üzerine, Samsunsporlu yöneticilerle anlaşamadıklarını belirterek, şunları söyledi 
     ''Biz maçın İstanbul'da oynanması için Samsunspor'a 400 milyar lira teklif ettik. Ancak onlar bizden 1 trilyon lira istedi. Biz de şampiyonluk kutlamalarımızı 1 Haziran Pazar günü İstanbul'da kendi stadımızda yapmayı kararlaştırdık. Pazar günü Zincirlikuyu'dan, stadımıza kadar 2 kilometrelik dev bayrağımızı açacağız. Sonra statta futbolcularımız şampiyonluk turu atacak ve Futbol Federasyonu Başkanımız Haluk Ulusoy'un elinden şampiyonluk kupasını alacağız.'' Güreli, İlhan Mansız'ın formsuzluğu ile ilgili bir soruya da, ''İlhan iyi bir profesyonel. Bazen forvetler 5-6 maç gol atamayınca strese girerler. İlhan kendisine iyi bakan bir futbolcudur ve kısa sürede toparlayacağına inanıyorum'' diye yanıt verdi. 
     
     ''EN MUTLU OLDUĞUM YER BEŞİKTAŞ'' 

     Panelde öğrencilerin en çok ilgi gösterdiği isim olan Sergen Yalçın ise, ''Birçok kulüpte forma giydin. En mutlu olduğun kulüp hangisiydi '' sorusu üzerine, ''Birçok kulüpte oynadım. Hepsinde de mutlu günlerim oldu. Kulüplerin hepsi çok değerliydi ama en mutlu olduğum yer Beşiktaş'' dedi. 
     Bir öğrencinin ''Bundan sonra başka bir takıma transfer olur musun '' sorusu karşısında Sergen, ''Bana artık böyle sorular sorulmasını istemiyorum. Ben futbolu bıraktım'' diyerek Beşiktaş'tan ayrılmayacağını ima etti. 
     
     SİNAN ENGİN VE LUCESCU 

     Sergen, bir öğrencinin ''Gol attıktan sonra hep Sinan Engin'e koşuyordun, son Galatasaray maçında neden Lucescu'ya koştun '' sorusunu ise şöyle yanıtladı 
     ''Sinan ağabey ile hep iddiaya girerdik. Gol attıktan sonra da iddiayı kazandığım için Ona koşuyordum. Ancak bu durum çeşitli spekülasyonlara yol açtı. Medya bunu değişik yorumladı. Ben de son maçta bu spekülasyonların doğru olmadığını kanıtlamak, ortada bir sorun olmadığını göstermek için Lucescu'ya koştum.'' Lucescu'nun kompleksiz, canayakın ve çok iyi bir insan olduğunu belirten Sergen, ''İnsanlara nasıl davranacağını çok iyi biliyor. kendisini çok seviyorum'' dedi. 
     
     TAYFUR ''100. YIL ÇOK ÖNEMLİYDİ'' 

     Takım kaptanı Tayfur Havutçu ise 100. yılın kendileri için çok önemli olduğunu belirterek, ''Uyumlu bir şekilde çalışıp, birlik ve beraberlik içinde şampiyonluğa uzandık'' dedi. 
     Tayfur takım olarak birbirlerine kenetlendiklerini, en büyük desteği de yedek kulübesinde, oynamayan arkadaşlarından gördüklerini belirtti. 
     Bu arada Şişli Belediye Başkanı Mustafa Sarıgül de, bir Galatasaraylı olarak Beşiktaş'ı bu haklı şampiyonluğundan dolayı kutladığını söyledi. 
     Panel sonrasında Taksim Spor Kulübü Başkanı Garo Hamamcıyan ve Mustafa Sarıgül, katılımcılara birer plaket verirken, öğrenciler de Sergen ve Tayfur'dan imza alabilmek için birbirleriyle yarıştılar. 
     
</TEXT>
</DOC>
