<DOC>
<DOCNO> 153844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur37.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs mitingine katılanlar meydana giriş yaptı... 
</HEADLINE>
<TEXT>

     Türk-İş, Hak-İş, KESK ve DİSK ile çeşitli siyasi parti ve demokratik kitle örgütlerinin oluşturduğu kortejler, 1 Mayıs kutlaması için Çağlayan Meydanı'na giriş yapmaya başladı. 
     Çağlayan Meydanı'nın Şişli yönünde kortej oluşumunu tamamlayan Türk-İş ve Hak-İş ile Piyalepaşa Bulvarı yönünde toplanan DİSK ve KESK konfederasyonları yönetici ve bağlı sendikaların temsilcileri, başkanların öncülüğünde, 4 konfederasyonun imzası bulunan ''Yaşasın 1 Mayıs'' pankartı altında saat 12.00'den itibaren, polis kontrol noktalarında arandıktan sonra alana giriş yaptı. 
     Alana giriş sürerken, özellikle Piyalepaşa Bulvarı üzerinde sendikalar, siyasi partiler ve çeşitli demokratik kitle örgütlerince oluşturulan kortejde bazı farklı grupların olduğu görüldü. Bu gruplar içinde ''Haklar ve Özgürlükler Cephesi'' pankartı altında toplanan ve yasadışı DHKP C örgütü lehine sloganlar atan kişilerin, beyaz gömlek, siyah pantolon ve siyah bereden oluşan tek tip kıyafet giydiği, ''askeri nizamda'' yürüdükleri, düzenlerini sağlayanların da sürekli birbirleriyle telsizle konuştukları fark edildi. 
     Aynı grup içerisinde bulunan kadınların da beyaz çember üstüne kırmızı kurdele bağladıkları ve ellerinde üstü kırmızı bezle örtülü tabutlar bulunduğu gözlendi. 
     DEHAP grubundakilerin ise sarı tişört giydiği ve sık sık Türkçe ile Kürtçe yasadışı sloganlar attıkları duyuldu. 
     Yine bu kortejde yer alan eşcinsel ve lezbiyen grupların da, ''zorunlu seks işçiliğine hayır'' pankartı taşıdıkları ve kimliklerini göstererek ''kimliksiz yaşamak istemiyoruz'' şeklinde slogan attıkları dikkat çekti. 
     Bazı gruplar Irak'a müdahalesinden dolayı ABD'yi protesto ederken, ''Devrimci Mücadele Dergisi'' pankartı altında toplanan grup ise aralarında yer alan bir kişiyi tartakladı. 
     Protesto gösterilerine sahne olan AK Parti İstanbul İl Başkanlığı'nın çevresinde de, güvenlik kuvvetlerince yoğun önlemler alındı. 
     Mitinge katılan grupları sürekli kontrol altında tutan polis, katılımın 50 bin kişi civarında olduğunu bildiriyor. 
     




</TEXT>
</DOC>
