<DOC>
<DOCNO> 161167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yazar/bila.html </URL>
<DATE> 2003/06/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ercan Arıklı 
</HEADLINE>
<TEXT>

     Ercan Arıklı, Türk basınının gelişmesine, modernleşmesine, Avrupa standartlarını yakalamasına sessizce katkıda bulunmuş öncü girişimcilerden biriydi. 
     Okuma alışkanlığının düşük olduğu toplumumuzda dergiyi ve dergiciliği yaratıcı kişiliğiyle kabul ettirmiş, böylece dergiciliğin ayrı bir sektör olabileceğini kanıtlamış bir meslek büyüğümüzdü. 
     Yokluğunun yaratacağı boşluk da büyük olacaktır. 
     Bugün basında kalem oynatan birçok meslektaşımızın, mesleğe girişinde ve gelişmesinde önemli katkısı olmuştur Ercan Arıklı'nın. Her zaman güven veren, özendiren, güç katan tavırlarıyla başta gazeteciler olmak üzere çalıştığı insanların başarılarında önemli pay sahibidir Arıklı. 
     Benim meslek yaşamımda da özel bir yeri vardır. Türk basınında olay yaratan Nokta dergisiyle nasıl bir gazetecilik yapmak istediğini henüz proje aşamasında kendisinden dinlemiştim. İkna gücü, gazetecilik heyecanı, Türk toplumunu ve okurunu analizi beni çok etkilemişti. Bu projede görev almayı onu dinledikten sonra kabul etmiş ve eski mesleğimden ayrılarak Nokta dergisiyle yeniden basına dönme kararı almıştım. 
     Nokta dergisi çok kısa bir süre içinde Ercan Arıklı'nın proje aşamasında anlattığı gibi yaşama geçti, hedeflediği işlevi gördü ve basında saygın bir yere ulaştı. Nokta, birçok meslektaşımızın yetiştiği iyi bir okul işlevi de gördü aynı zamanda... 
     Şimdi, 63 yaşında yeni bir dergi projesini yaşama geçirdiği bugünlerde, kabullenilmesi zor bir trafik kazasında kaybettik onu... 
     Türkiye'de yaşamanın tesadüf olduğunu, kentleşmeyi beceremediğimizi, kuralsızlığı kural haline getirdiğimizi, insana hak ettiği değeri vermediğimizi kanıtlarcasına... Bir yılda, bir depremden, bir savaştan çok daha fazla insanını trafikte yitiren bir ülke olduğumuzu anımsayınca, geriye söyleyecek bir şey kalmıyor. 
     Her kayıpta söylenip duruyoruz, işte... 
     Bir dahaki kayba kadar da unutuyoruz. 
     Kurallar kağıt üstünde, insanlar yol üstünde kalıp gidiyor... 
     Allah rahmet eylesin... 
     Türkiye'nin başı sağ olsun... 
     
     

</TEXT>
</DOC>
