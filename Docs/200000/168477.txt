<DOC>
<DOCNO> 168477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun24.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta bir kadının, 27 kez evlendiği ortaya çıktı 
</HEADLINE>
<TEXT>

     New York'ta, yeşil kart almak isteyen yabancılarla evlenen kadınların peşine düşen yetkililer, Harlemli bir kadının 27 kez evlendiği ortaya çıkınca şaşkına döndüler. 
     Manhattan bölgesi savcıları, Harlem'in doğu kesiminde oturan Dezerrie Anne Cortez isimli 40 yaşındaki kadının 20 yıl içinde en az 27 kişiyle nikah kıydığının belirlendiğini bildirdiler. 
     Çocukları da bulunan Cortez'in, oturma ve çalışma izni almak isteyen kaçak göçmenlerden oluşan ''eşlerinden'' şimdiye dek binlerce dolar aldığını kaydeden yetkililer, ''tüm gelinlerin anası'' olarak niteledikleri Cortez'in durumunun son evlilik için yaptığı başvuruyla ortaya çıktığını belirttiler. 
     Bölge Savcısı Robert Morgenthau, cezaevinde tutuklu bulunan ve medeni durumu konusunda yalan söylemekten suçlu bulunursa 4 yıl hapis cezası alması beklenen Cortez'in belki de Guinness Rekorlar Kitabı'nda yer alması gerektiğini söyledi. 
     27 kocalı kadının komşuları, annesi, kızkardeşi ve bir erkek akrabasıyla yaşayan Cortez'in evlerindeki eşyaların son derece pahalı olduğunu anlattılar. 
     ''Turbo gelin'' olarak adlandırılan naylon evlilik yapan kadınların peşine düşen savcılar, 5 kadını daha tutuklarken, belgelerde tahrifat yaparak, kadınlara yardım eden bir evlendirme dairesi görevlisinin de peşine düştüler. 
     ABD ve özellikle New York çevresinde oturma ve çalışma iznini sağlayan yeşil kartı almak isteyen yabancılar, bunun için sahte evlilikleri tercih ediyorlar. 
     
</TEXT>
</DOC>
