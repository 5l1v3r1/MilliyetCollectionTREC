<DOC>
<DOCNO> 178868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/spo03.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabri el üstünde 
</HEADLINE>
<TEXT>

      
   SARI - Kırmızılı ekibin Bulgaristan'da CSKA Sofya ile oynadığı Şampiyonlar Ligi üçüncü ön eleme rövanş mücadelesinde ortaya koyduğu futbolla alkış toplayan Sabri Sarıoğlu'na ağabeyleri de tam not verdi. Hasan Şaş, "Onun parlayacağını sezon başından bu yana hissediyorum. Kendisi iyi bir yetenek. Gelecekte çok daha iyi yerlere ulaşacak" dedi. Hakan Şükür, "Hem gol attırıyor, hem de atıyor. Mücadele gücünü de çok geliştirdi" derken, Kaptan Bülent de, "Futbolu giderek büyüyor" yorumunu yaptı. Asbaşkan ve Basın Sözcüsu Ali Dürüst ise, "Yüreğini ortaya koyuyor" diye konuştu. 
   
   Erkasap kızdırdı    GALATASARAY, sabah saatlerinde özel bir uçakla İstanbul'a döndü. Ara vermeden Gençlerbirliği maçının hazırlıklarına başlayan takımda Teknik Direktör Fatih Terim, yardımcı antrenör Müfit Erkasap'ın kendisine sormadan idman programı hakkında basın mensuplarını yönlendirmesine tepki gösterdi. 
   ERKASAP, medyayı idmanın ilk 20 dakika sonraki bölüme çağırırken, bu durum tecrübeli hocayı sinirlendirdi. Terim'in direktifiyle basın mensuplarına çalışmayı izleyemeyecekleri bildirildi. İdmana sakat K.Hakan, Berkant ve Hasan katılmadı. K.Hakan ve Orhan Ak'ın MR'ı, Berkant'ın da röntgeni çekildi. 
   
   BULGARİSTAN BASINI    'Çocukla oynar gibi'    
   24 SAAT 
   "CSKA, Sofya'da da 3'lük oldu. Galatasaray rahat bir oyunla maçı kazandı. CSKA hiçbir varlık gösteremedi". 
   
   TRUD 
   "180 dakikada tek bir gol bile atamadık. Galatasaray CSKA ile 'çocukla oynar gibi' oynadı. Elini kolunu sallayarak Şampiyonlar Ligi'ne gitti. Galatasaray kalite farkını açık olarak gösterdi". 
   
   MERIDIEN MAÇ 
   "CSKA'nın rövanş fiyaskosu. Şampiyonlar Ligi hayalimiz bitti. Galatasaray, antrenman maçındaymış gibi kendini zorlamadan 3-0 kazanarak kalitesini ortaya koydu". 
   
   7'DNI SPORT 
   "Şampiyonlar Ligi hayali aslında daha ilk maçta sona ermişti. Mucize bekliyorduk ama gerçekleşmedi. Galatasaray güle oynaya kazandı". 
   
   Terim'den ilginç adım 
   FATİH Terim, "Bulgaristan Kısa Boylular Derneği"ne fahri üye oldu. Galatasaray'ın teknik patronunun, CSKA maçı öncesi yoğun programına rağmen derneğin 1.38 metrelik başkanı Georgi Sofkin ile görüşerek, 1159 nolu üyelik kartını aldığı açıklandı. 
   
   
</TEXT>
</DOC>
