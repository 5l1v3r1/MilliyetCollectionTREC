<DOC>
<DOCNO> 183753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/soneko04.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergilerinde sistem değişiyor... 
</HEADLINE>
<TEXT>

     Gelirler Genel Müdür Vekili Osman Arıoğlu, motorlu taşıtlar vergisinde sistemin değişeceğini ve yeni vergide kasko değerinin ağırlık taşıyacağını bildirerek, ''motorlu taşıt vergisinde, vergide adaletsizlik yaratan ve aracın ağırlık ile yaşını baz alan sistem uygulamadan kalkacak'' dedi. 
     Osman Arıoğlu, taşıtların ağırlıkları ile yaşlarını dikkate alan mevcut sistemin adaletsiz bir vergilemeye neden olduğunu belirtti. 
     Halen ağırlık nedeniyle değeri çok düşük olan bir taşıttan, kendisinden birkaç misli pahalı bir taşıta göre çok daha yüksek motorlu taşıt vergisi alınabildiğine dikkat çeken Arıoğlu, yeni sistemde bu adaletsizliğe son vereceklerini söyledi. 
     Yeni sistemde ikili bir yapıya geçileceğini kaydeden Gelirler Genel Müdür Vekili, ''bu sistemde yol kullanımı dikkate alınarak aracın ağırlığını baz alan asgari bir vergi olacak. Yine aracın kasko değeri üzerinden hesaplanacak asıl bir vergi bulunacak. Yeni motorlu taşıt vergisi bu iki tutarın toplamından oluşacak'' dedi. 
     Getirecekleri yeni sistem konusunda birçok alternatif üzerinde durduklarını, ancak Türkiye için en uygun modelin bu olacağı görüşünde olduklarını kaydeden Arıoğlu, aracın kasko değerini göz önünde tutacak bir modelin daha basit ama aynı zamanda daha adil bir vergilemeyi beraberinde getireceğini ifade etti. 
     Arıoğlu, yeni sistem için sigorta şirketleriyle de toplantı yapacaklarını ve kasko değerlerinin model ve yıl bazında ilan edilmesini isteyeceklerini vurguladı. Osman Arıoğlu, ''Biz de buna ilişkin vergilemeyi halka ilan edeceğiz. Vatandaş, kendisi de vergisini hesaplayabilecek. Tahsilat yapan bankalara da yeni programı vererek, vergi toplayacağız'' diye konuştu. 
     Osman Arıoğlu, yeni vergilemeye ilişkin kanun taslağını, yıl sonuna kadar hükümete sunacaklarını da bildirdi. 
     
     EK VERGİLER 
     Gelirler Genel Müdür Vekili Arıoğlu, 2004 yılı bütçe çalışmalarıyla birlikte gündeme gelen ek vergiler konusunda da, ''artık ek motorlu taşıt ve ek emlak vergisi olmaz'' dedi. 
     Bu vergilerin bir defaya mahsus çıkarıldığına işaret eden Arıoğlu, yeni yılda vergi barışından da beklenenin üzerinde bir kaynak sağlanabileceğini belirtti. Vergi barışının üçte birlik bölümünün 2004'de tahsil edileceğini hatırlatan Arıoğlu, ancak ekonomideki canlanmaya paralel bu yıl taksitlerde sıkıntı yaşayan birçok mükellefin önümüzdeki yıl vergi ödeme yoluna gideceğine inandığını söyledi. 
     Arıoğlu, ''2004'e ilişkin gelir hesaplamalarına dönük çalışmalar sürüyor. Ek vergi olmaz ama önümüzdeki yıl ekonominin daha sağlıklı bir yapıya oturtulabilmesi için sanıyorum bir miktar daha fedakarlık yapacağız. Biz de, kayıt dışı ekonomiye yönelerek, gelirimizi artıracağız'' açıklamasında bulundu. 
     
</TEXT>
</DOC>
