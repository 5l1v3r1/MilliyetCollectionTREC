<DOC>
<DOCNO> 171693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/dunya/dun01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Coni'lerin arasında dolaşmış 
</HEADLINE>
<TEXT>

      DIŞ HABERLER SERVİSİ 

   
   Geçtiğimiz salı günü Musul'da düzenlenen operasyonda öldürülen Uday Hüseyin'in koruması, The Times gazetesine verdiği özel röportajda, devrik lider Saddam Hüseyin ve oğullarının savaş sırasında ve sonrasındaki yaşamlarına ilişkin sırları anlattı. Korumanın anlattıklarına göre, Saddam ve oğulları, Amerikan saldırılarından pek çok kez kıl payı kurtulmuş, hatta bazen Amerikan birliklerinin kontrolündeki sokaklarda halkın içinde dolaşmış. 
   
   Bağdat'ta bir hafta 
   Adını saklı tutup "Ebu Tiba" rumuzunu kullanan korumaya göre, Saddam, Uday ve Kusay, Bağdat'ı, Amerikan güçlerinin yönetimi ele almasından bir hafta sonra terk etti. Amerikan birliklerinin, Bağdat'ın güneyindeki bir banliyöye, Saddam ve oğullarının toplantı yaptığı istihbaratıyla bomba yağdırdığı sırada, üçlü, kentin diğer yakasında saklanıyordu. Mansur bölgesinde bir lokantaya düzenlenen saldırı da, Saddam'ı kıl payı kaçırdı. Nitekim devrik lider, lokantayı 10 dakika önce terk etmişti. Saddam ve oğulları, Bağdat düştükten iki gün sonra, Adamiye'deki bir camide Amerikan askerlerinin burnunun dibinde cuma namazı kıldı. Namazdan sonra Saddam, yanına gelen bir kadınla konuşurken, ellerini başına vurarak, "Ne yapabilirdim Güvendiğim komutanların ihanetine uğradım" dedi. Saddam ve oğulları, Bağdat'ta kaldıkları süre içinde özel araçlarla yolculuk ediyor, bazen Amerikan devriyelerinin burnunun dibinden geçiyordu. 
   
   Fedai komutanı Uday 
   Ebu Tiba lakaplı koruma, Uday'ın Bağdat'tan ayrıldıktan sonra bizzat Saddam'ın Fedaileri'nin başına geçtiğini söyledi ve "Uday'ın düşündüğü tek şey direnişi yönetmekti. Öldüğü zaman bile Fedailerin başında olduğunu düşünüyorum" dedi. 
   
   
</TEXT>
</DOC>
