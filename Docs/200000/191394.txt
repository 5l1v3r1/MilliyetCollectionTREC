<DOC>
<DOCNO> 191394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko13.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul demiryolu için kredi onaylandı... 
</HEADLINE>
<TEXT>

     Bakanlar Kurulu, Ankara-İstanbul Haydarpaşa mevcut demiryolu rehabilitasyon projesi için çeşitli uluslararası finans kuruluşlarından sağlanan toplam 437 milyon Euro'luk İspanyol kredisini onayladı. 
     Edinilen bilgiye göre, TCDD Genel Müdürlüğü tarafından ele alınan Ankara-İstanbul mevcut demiryolu rehabilitasyonu kapsamındaki Ankara-Eskişehir İnönü birinci etabın yapımına yönelik inşaat çalışmalarına da bu ay içinde başlanması bekleniyor. 
     Türkiye'nin en önemli güzergahları arasında yeralan Ankara-İstanbul arasındaki mevcut demiryolunun projesi 206 kilometrelik birinci etabın yapım çalışmalarının 30 ayda tamamlanması öngörülüyor. Programa göre mevcut demiryolunun modernizasyonu 2006 yılının Nisan ayında tamamlanmış olacak. 
     Ankara-Eskişehir kesiminin tamamlanmasıyla mevcut yol uzunluğunda 15 kilometrelik bir kısalma olacak. Söz konusu modernizasyon projesi ile birlikte Ankara-İstanbul arasındaki ulaşım süresi 3 saat 10 dakikaya indireceği gibi Ankara-İzmir arasındaki seyahat süresi de yaklaşık 1.5 saat kısalacak. Ankara-İstanbul arasında halen günde ortalama 4 bin yolcu taşınırken, proje tamamlandığında günde 25 bin yolcu taşıma kapasitesine ulaşılmış olacak. 

     
</TEXT>
</DOC>
