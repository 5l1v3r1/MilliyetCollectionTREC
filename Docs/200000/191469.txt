<DOC>
<DOCNO> 191469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/dunya/dun01.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
On binlerce Amerikalı savaşa karşı yürüdü 
</HEADLINE>
<TEXT>

      DIŞ HABERLER SERVİSİ 

   
   ABD'nin başkenti Washington'da on binlerce Amerikalı, Beyaz Saray'a doğru yürüyerek, Bush yönetiminin Irak politikasını protesto etti. Eylemciler ve Irak'ta görevli askerlerin aileleri, artan asker kayıplarının, ABD'de savaş karşıtı hareketin canlanmasını teşvik ettiğini dile getirdiler. 
   ABD askerlerinin Irak'tan çekilmesini isteyen pankartlar taşıyan göstericiler, Washington Anıtı'nın önünde bir araya gelerek, Beyaz Saray'a doğru yürüdüler. Göstericiler, "Bush bir yalancı", yazılı pankartlar taşıdı. Gösteriyi düzenleyen Barış ve Adalet Birliği ile Uluslararası ANSWER Savaşı ve Irkçılığı Durdurmak İçin Şimdi Harekete Geçin örgütlerinin yetkilileri, gösteriye 100 bin kişinin katıldığını, polisler ise gösterici sayısının 20 - 30 bin arasında olduğunu söyledi. ANSWER Sözcüsü Brian Becker, amacın ABD Başkanı George W. Bush'a, ABD yönetimi "zemin kaybederken", savaşa karşı olanların kazandığı mesajını vermek olduğunu kaydetti. Yürüyüş sırasında satılan "Usame bin Rumsfeld" yazılı tişörtlerle, ABD Savunma Bakanı Rumsfeld protesto edildi. 
   
   
   
</TEXT>
</DOC>
