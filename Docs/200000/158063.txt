<DOC>
<DOCNO> 158063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo20.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da milimetrik hesaplar... 
</HEADLINE>
<TEXT>

     Elazığspor Futbol Şube Sorumlusu Murat Turan, takımın ligde kalma umudunun sürdüğünü belirterek, İstanbulspor maçını 3 puanla kapatacaklarını savundu. 
     Turan, İstanbulspor maçının hazırlıklarının sürdüğünü, sakatlıkları bulunan Roberto ve Mehmet Ali'nin bugün takımla birlikte çalışmalara düz koşu yaparak başladığını, Erhan Namlı'nın ise sakatlığının devam ettiğini kaydetti. Turan, şunları söyledi 
     ''Son 4 haftaya girdiğimizde, hedefimiz kalan 4 maçın hepsini almaktı. Şimdilik 2 maçı aldık, kalan 2 maçı da almak istiyoruz. Kendi sahamızda oynayacağımız İstanbulspor karşısında 3 puan alarak rakiplerimizin puan kaybetmesini bekleyeceğiz. Adanaspor'un Bursaspor'u yenmesi halinde ligde kalacağımıza inanıyoruz. Ligde kalma umudumuz devam ediyor.'' Turan, Futbol Federasyonu'nun tüm maçları aynı gün ve aynı saate almasının doğru bir karar olduğunu belirterek, bu sayede takımların birbirlerini takip etmeyeceklerini ve daha az stresle karşılaşmalara çıkacaklarını sözlerine ekledi. 
     
</TEXT>
</DOC>
