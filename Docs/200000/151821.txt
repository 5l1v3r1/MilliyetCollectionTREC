<DOC>
<DOCNO> 151821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun07.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Fransa'ya sert çıktı ''Sonuçlarına katlanacaklar'' 
</HEADLINE>
<TEXT>

     ABD Dışişleri Bakanı Colin Powell, Fransa'nın, Irak konusunda ABD'ye muhalefet etmesinin sonuçlarına katlanacağını söyledi. 
     PBS televizyonunun sorularını yanıtlayan Powell, ''ABD'ye böyle karşı çıkan Fransa'nın cezalandırılıp cezalandırılmayacağının'' sorulması üzerine, ''evet'' diye yanıt verdi. 
     Ne tür bir ceza uygulanacağını belirtmeyen Powell, Fransa'nın BM Güvenlik Konseyi'nde ABD'ye karşı yaptığı muhalefetin cezasız kalmayacağını söyledi ve ''Fransa ile ilişkimizi bunun ışığında, bütün yönleriyle değerlendireceğiz'' dedi. 
     Bakan Powell, BM'de oylama yapılamadığını çünkü Fransa'nın vetosunun kesin, Rusya'nın vetosunun da muhtemel olduğunu, bunun sonucunda ABD'nin oylanacak metni geri çektiğini hatırlattı ve ABD'ye destek vermemeleri için konsey üyesi olan Gine, Kamerun ve Angola'ya ziyaretlerde bulunan Fransa Dışişleri Bakanı Dominique de Villepin ile mücadele etmek zorunda kaldığını anlattı. 
     Powell, ''De Villepin, oy istemek için nereye gidecekse önceden o ülke yetkilileriyle ben telefonda görüştüm. Karar hakkındaki müzakereler çetindi ve Fransa'nın bunda payı olduğu sır değil ama o dönem kapandı, şimdi ilişkilerimize bakmalıyız'' diye konuştu. 
     

     
</TEXT>
</DOC>
