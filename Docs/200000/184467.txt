<DOC>
<DOCNO> 184467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/bvol.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne güzellik 3-0 
</HEADLINE>
<TEXT>

   Avrupa Voleybol Şampiyonası'na damga vuran Ay - Yıldızlı ekibimiz, Slovakya engelini de set vermeden aşarak, yine şov yaptı. Bayanlarımız final grubuna katılmayı garantiledi 
      
   Almanya sırada 
   ÜLKEMİZİN 36 yıl aradan sonra ikinci kez organize ettiği 23. Avrupa Voleybol Şampiyonası'nda emin adımlarla hedefe ilerliyoruz. İlk üç maçında Romanya, Sırbistan Karadağ ve Rusya'yı 3 - 0'la geçen Milli Takımımız, dün de Slovakya'ya aynı tarifeyi uyguladı. Böylece hem final grubuna kalmayı garantiledi, hem de Avrupa'nın en iyi dört takımından biri oldu. Ay - Yıldızlı ekibimiz bugün saat 19.00'da kendisi gibi finali garantileyen Almanya ile karşılaşacak. 
   
   Maçın karnesi 
   HAKEMLER Volodymyr Bıber Ukrayna , Roberto Locetelli İtalya 
   TÜRKİYE Bahar 8 , Natalia 9 , Özlem 8 , Neslihan 9 , Esra 9 , Aysun 8 , Gülden libero 8 , Mesude 7 , Çiğdem 7 , Pelin 7 
   SLOVAKYA Szekelyova 6 , Pavelkova 7 , Tomasekova 6 , Repokova 7 , Kolenakova 5 , Marcekova 5 , Kleskenova libero 7 , Biksadska 4 , Malekova 4 
   SETLER 25 - 20, 25 - 20, 25 - 14 
   
   Kritik    Zafer yürüyüşü 
   RAGIP TEKİN 

   Rusya, Romanya, Sırbistan Karadağ ve arkasından Slovakya maçlarını kazanan Ay - Yıldızlı bayanlarımızın zafer yürüyüşü devam ediyor. Sporcularımız senelerce bu ülke takımlarıyla karşılaşırken ayaklarımız titrerdi. Şimdilerde ise rakiplerimiz aynı duygular içinde karşımıza geliyor. 
   Milli Takım'ın başarılı çalıştırıcısı Reşat Yazıcıoğulları, "Biz inandık bu işi sonuna kadar götürüceğiz" diyerek bu şampiyonada ne kadar iddialı olduğumuzu da kanıtlamış oldu. Her maçta olduğu gibi bu inançla sahaya çıkan Özlem, Aysun, Neslihan, Natalia, Bahar, Esra ve libero Gülden'den oluşan ekibimiz yeni bir zafere imza attı. 
   Muhteşem bir seyirci desteğiyle maça başlayan sporcularımız ilk teknik molaya kadar tutuktu. Bu arada Neslihan yine rizikolu ve sert smaç servislerini devreye sokarak Slovakya defansını oyundan düşürdü. Çekişmeli geçen ilk sette 12. sayıdan sonra oyuna ağırlığını koyan Ay - Yıldızlı takımda, Özlem'in ortadan yaptığı bloklar Repokova'yı durdurdu. Köşelerden yapılan hücumlarda Neslihan ile Natalia ve Esra'nın etkili smaçlarıyla sayı ürettik. 25 - 20 kazanılan ve çok çekişmeli geçen bu setten sonra, diğer setlerde daha etkili olduk. Neslihan'ın smaç servisleri, Esra ile Natalia'nın akıllı plaseleriyle sayı almaya devam ettik. Bu sette Slovakya'nın silahı Pavelkova'yı üçlü bloklarla etkisiz hale getirdik ve kilidi kırdık. 
   Üçüncü set takımımızın baskısı altında geçti. Esra, Natalia ve Aysun sahneye çıktı. Libero Gülden'in defanstan çıkarttığı toplar takımı ateşledi ve dördüncü sette kolayca millilerimizin oldu. 
   Evet, dört maç oynadık rakiplerimizi eze eze, set vermeden devirdik. Şimdi final grubundayız. Yeni zaferler peşindeyiz. 
   
   Leziz yemek    MİLLİ Takım'ın Antrenörü Reşat Yazıcıoğulları, Slovakya maçı öncesi konsantre eksikliği yaşamalarına rağmen, agresif ve disiplinli oyunla galibiyete ulaştıklarını söyledi. Genç antrenör, "Biz iyi bir aileyiz. Bize destek veren herkesle çok büyüdük" dedi. 
   GENÇLERİN kendilerini örnek aldığını vurgulayan Reşat Yazıcıoğulları, şöyle devam etti "Biz yükselen bir değeriz. Bu da Rahmetli Deniz ağabeyin bir eseridir. Güzel bir yemek pişirdik, bunda herkesin emeği çok büyük. Bunun milat olduğunu düşünüyorum". 
   
   Erdoğan da sahaya indi    BAŞBAKAN Recep Tayyip Erdoğan ile Devlet Bakanı ve Yardımcısı Mehmet Ali Şahin de maçı izledi. Çankırı ve Kastamonu'daki incelemelerini tamamlayıp, Ankara'ya dönen Erdoğan, ayağının tozuyla Atatürk Spor Salonu'na geldi. İlk sette salona giren Erdoğan, maç sonrası sahaya inerek, bayanlarımızı ve teknik heyeti kutladı. 
   BAŞBAKAN Erdoğan, "Bununla kalmayacaklarına yürekten inanıyorum. Temennim odur ki, Almanya'yı geçer, sonra da şampiyon oluruz" ifadelerini kullandı. Maçı değerlendiren Başbakan Erdoğan, "Servislerde ve smaçlarda çok başarılıydık. İlk iki sette zorlanmamıza rağmen üçüncü seti çok rahat geçtik" diye konuştu. 
   
   1. Grup Puan Cetveli ANKARA Takım O G M AS VS P 1. Almanya 4 4 0 12 0 8 2. TÜRKİYE 4 4 0 12 0 8 3. Rusya 4 2 2 6 7 6 4. Romanya 4 2 2 6 9 6 5. Slovakya 4 0 4 2 12 4 6. Sır.Karadağ 4 0 4 2 12 4 
   SONUÇLAR Romanya-Sırbistan Karadağ 3-1, Almanya-Rusya 3-0 
   GÜNÜN MAÇLARI 14.00 Rusya - Romanya, 16.30 Sırbistan Karadağ - Slovakya 
   
   2. Grup Puan Cetveli ANTALYA Takım O G M AS VS P 1. İtalya 4 3 1 9 4 7 2. Hollanda 4 3 1 11 6 7 3. Polonya 4 3 1 10 8 7 4. Ukrayna 4 2 2 7 9 6 5. Bulgaristan 4 1 3 7 9 5 6. Çek Cum. 4 0 4 4 12 4 
   SONUÇLAR Bulgaristan - Hollanda 1 - 3, Ukrayna - Çek Cumhuriyeti 3 - 2, Polonya - İtalya 1 - 3 
   GÜNÜN MAÇLARI 14.00 Hollanda - Ukrayna, 16.30 İtalya - Bulgaristan, 19.00 Çek Cumhuriyeti - Polonya 
   
   VOLEYBOL TURU    Atalay'dan millilere kutlama 
   GENÇLİK ve Spor Genel Müdür Vekili Mehmet Atalay, A Milli Bayan Voleybol Takımı'nı, kaldıkları otelde ziyaret ederek, başarılı maçlarından dolayı tebrik etti. Özellikle Rusya maçındaki oyuna övgüler yağdıran Atalay, "Tam bir destan yazdınız. Bu başarı serisini devam ettirmenizi bekliyoruz" dedi. 
   
   İsmail Vuran anısına turnuva 
   VOLEYBOLDA, Fenerbahçe'nin eski sporcusu ve teknik direktörü İsmail Vuran'ın anısına turnuva düzenleniyor. Burhan Felek Spor Sitesi Salonu'nda 2 - 4 Ekim tarihleri arasında gerçekleştirilecek 4'lü turnuvaya, Fenerbahçe'nin yanı sıra, Beşiktaş, Arçelik ve Erdemirspor takımları katılacak. Turnuvanın ilk gününde 16.00'da Erdemir Ereğlispor - Arçelik, 18.00'de de Beşiktaş - Fenerbahçe karşı karşıya gelecek. 
   
   Arçelik'te start veriliyor 
   HALK Bankası, Fenerbahçe, Arçelik ve Ziraat Bankası takımlarının katılmasıyla Arçelik Kulübü tarafından düzenlenen dörtlü voleybol turnuvası bugün başlıyor. Arçelik Kulübü'nün Çayırova Tesisleri'nde gerçekleştirilecek ve üç gün sürecek turnuvada ilk gün saat 15.30'da Halk Bankası - Fenerbahçe ve saat 18.00'de de Arçelik - Ziraat Bankası maçları yapılacak. 
   
   
</TEXT>
</DOC>
