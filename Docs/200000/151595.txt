<DOC>
<DOCNO> 151595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun45.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te sözde soykırım anısına heykel... 
</HEADLINE>
<TEXT>

     Türkiye'nin Paris Büyükelçiliği, sözde Ermeni soykırımı anısına 24 Nisan'da Paris'te açılacak heykelle, tarihin saptırılmaması gerektiğini bildirdi. 
     Büyükelçiliğin yazılı açıklamasında, heykelin alt tarafında yer alan ifadeler sert bir dille kınandı. Her halkın kendi sanatçılarını anma hakkı olduğu kaydedilen açıklamada, ancak bu anıt heykelle tarihin saptırılmasına aracı olunduğu ifade edildi. 
     Osmanlı arşivlerinin uzun zamandan beri araştırmacılara açık olduğu kaydedilen açıklamada, ''Türkiye'nin bu konuda yapılacak ciddi bir araştırmanın sonuçlarından endişe duymadığı'' ifade edildi. 
     Açıklamada, sözde Ermeni soykırım iddialarının halklar arasında dostluk ve yakınlaşmaya engel oluşturduğuna dikkat çekildi ve ''Tarih, tarihçilere bırakılmalı'' denildi. 
     Anıt heykel, Paris Belediye Başkanı Bertrand Delanoe'nin de katılımıyla, başkentin merkezinde bulunan Kanada Meydanı'nda 24 Nisan'da düzenlenecek törenle açılacak. 
     Ermeni din adamı ve besteci Komitas'ın anıt heykelinin Paris'e dikilmesine, Fransa'da 2001 yılında yapılan yerel seçimlerden önce, dönemin Paris Belediye Başkanı Jean Tiberi izin vermişti. 
     Tiberi, Belediye Meclisi'nde yapılan bir oylamayla, Fransa için ölen Ermeniler ve sözde soykırımı anma gerekçesiyle Komitas'ın anıt heykelinin başkente dikilmesine olanak sağlamıştı. 
     Ermeni plastik sanatçı David Yerevantsi tarafından yapılan bronz heykel, iki metre uzunluğunda. 
     Fransa'daki Ermeniler, heykelin özellikle sözde soykırımı anma günü olan 24 Nisan'da açılması için uzun zamandır lobi faliyetlerinde bulunuyor. 
     Türkiye, anıt heykelin dikilmesini engellemek için Fransız yetkilileri nezdinde Paris Büyükelçiliği aracılığıyla yoğun girişimlerde bulunmuştu. 
     





</TEXT>
</DOC>
