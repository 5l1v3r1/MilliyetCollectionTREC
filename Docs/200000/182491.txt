<DOC>
<DOCNO> 182491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo34.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan Abeylegeesse Hedefim olimpiyatlar 
</HEADLINE>
<TEXT>

     Monaco'da yapılan 1. Dünya Atletizm Finali'nde, bayanlar 5 bin metrede birinciliği alan Milli Atlet Elvan Abeylegeesse, Türkiye'ye döndü. 
     Yarışmada 14.56.25'lik derecesiyle ilk sırayı alan Milli Atlet Abeylegesse, Lufthansa Havayolları'nın tarifeli uçağıyla, saat 15.00'da Atatürk Havalimanı'na geldi. 
     Dış Hatlar Terminali'nde Antrenörü Ertan Hatipoğlu ve ENKA Spor Tesisleri Spor Müdürü Alper Kasapoğlu tarafından çiçeklerle karşılanan Abeylegesse, yarışmada birinci olmaktan duyduğu mutluluğu dile getirerek, ''Bundan sonraki hedefim olimpiyatlar'' dedi. 
     Antrenör Hatipoğlu da, Abeylegesse''nin birinciliğinin bekledikleri bir başarı olduğunu ifade ederek, ''Bu biraz geç oldu ama geç de olsa gerçekleşti. Artık olimpiyatlara daha iddialı gideceğiz. Herkes Atina'ya göğsümüzü gere gere gideceğimizi bilsin'' diye konuştu. 
     
</TEXT>
</DOC>
