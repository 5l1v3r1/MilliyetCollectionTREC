<DOC>
<DOCNO> 163229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/ekonomi/eko05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'ÇEAŞ'ın içi boşaltıldı' 
</HEADLINE>
<TEXT>

EMO, ÇEAŞ'ın sattığı elektriğin artmasına karşın zarar etmesinin anlaşılmaz olduğunu bildirdi 
     MERT İLKUTLUĞ İzmir DHA 

     Elektrik Mühendisleri Odası EMO İzmir Şube Başkanı Musa Çeçen, ÇEAŞ ve Kepez'de kamu zararının çok büyük olduğunu, şirketin içinin boşaltıldığını iddia etti. 
     ÇEAŞ'ın 1992'de bin 465 çalışanı olan, 4.5 milyar kilovatsaat enerji satan bir şirket olduğunu belirten Çeçen, "Net k r 65 milyon dolardı'' dedi. 2002'de çalışan sayısının 429'a, teknik elemanların ortalama ücretinin 1 500 dolardan 429 dolara indiğini aktaran Çeçen, "Satılan enerji miktarı da 8.5 milyar kilovat saate çıktı. Berke ile Sır barajları tamamlandı. Şirket daha çok enerji üretip, çok satmasına, çalışan sayısı, maliyetler azalmasına karşılık 2000'de 61 milyon dolar zarar açıkladı. 2002'de 154 milyon dolarlık zararla birlikte, çoğunluğu Uzan Grubu bankalarına olmak üzere 840 milyon dolar borç açıklandı. Bu rakamları anlamak mümkün değil" dedi. 
     Berke Barajı'nın 1997'de bitmesi gerekirken beş yıl geciktirildiğini belirten Çeçen, 500 milyon dolara mal olan barajın şirketin içinin boşaltılmasında "emme - basma" tulumba gibi kullanıldığını savundu. Çeçen, Mersin Termik Santrali'ni kapattıktan sonra imtiyaz bölgesinin tamamına elektrik vermek için ana sistemden elektrik alınmaya başlandığını belirterek, "ÇEAŞ'ın TEDAŞ'dan aldığı elektriğe ceza olarak iki kat fiyat ödemesi gerekirken bu ödeme yapılmadı. Sadece burada Enerji Bakanlığı'na ödenmesi gereken para 1 milyar 103 milyon dolar" dedi. 
     
İlk dava öldürülen mühendisten      Elektrik Mühendisleri Odası EMO İzmir Şube Başkanı Musa Çeçen düzenlediği basın toplantısında, ÇEAŞ ile TEDAŞ arasındaki imtiyaz sözleşmesinin iptali için ilk davanın 1998'de TEDAŞ Adana çalışanı olan ve geçen yıl kaçak elektrik üretimine karşı verdiği mücadele yüzünden öldürülen mühendis Hasan Balıkçı tarafından açıldığını söyledi. 
     

</TEXT>
</DOC>
