<DOC>
<DOCNO> 186049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo27.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, Chelsea-Beşiktaş maçı için şunları söyledi... 
</HEADLINE>
<TEXT>

     Bursaspor Teknik Direktörü Gheorghe Hagi, Şampiyonlar Ligi'nde deplasmanda Chelsea'yi 2-0 yenen Beşiktaş'ı kutladı. 
     Rumen çalıştırıcı, Chelsea'nin, Lazio karşısında aldığı yenilgiden dolayı Beşiktaş'ı küçümsediğini, bunun da bedelini ağır ödediğini belirterek, ''Beşiktaş çok güzel oynadı. Chelsea'nin sahaya nasıl olsa kazanırım düşüncesiyle çıkması, Beşiktaş'a yaradı'' dedi. 
     Gazetecilerin, ''Lucescu'yu tebrik ettiniz mi'' sorusunu Hagi, ''Aradım ama ulaşamadım. Yine arayıp kutlayacağım'' diye yanıtladı. 
     
     DEPLASMAN FOBİSİ 

     Öte yandan, Gheorghe Hagi, cumartesi günü Malatyaspor ile oynayacakları maçı kazanmalarının kendilerine bağlı olduğunu belirterek, ''Malatyaspor'u yenerek deplasman fobisini kıracağız'' dedi. 
     Hagi, düzenlediği basın toplantısında, Konyaspor karşısında 2-1'lik skorla aldıkları galibiyetin takım üzerindeki stresi yok ettiğini, bundan sonra oynayacakları maçlara daha rahat çıkacaklarını söyledi. 
     Malatyaspor maçında iki cezalı, bir de sakat oyuncusunun forma giyemeyeceğini anlatan Hagi, ''Konyaspor maçında istediğimizi aldık, ama iki oyuncumuzu kaybettik. Ömer'in de sakatlanması, cezalı oyuncuların üzerine tuz-biber oldu. Malatyaspor maçında Ganea ve Junior da olsaydı, iyi olacaktı. Ancak, yerlerine oynayacak futbolcuların da sahada en iyisini yapacaklarına inanıyorum'' diye konuştu. Rumen teknik adam, Malatyaspor'un UEFA Kupası'nda mücadele ettiğini anımsatarak, şunları söyledi 
     ''Rakibimiz sahasında oynamanın avantajını kullanmak isteyecek. Ama biz kendimize güveniyoruz. Konyaspor galibiyeti bize inanç getirdi. Üzerimizdeki stresi attık. Bu bakımdan, Malatyaspor karşısında alacağımız her türlü sonuç bizim elimizde. İsteğimiz gibi oynarsak sahadan 3 puanla ayrılırız. Malatyaspor'u yenerek, deplasman fobisini kıracağız.'' Yunanistan'ın Panionios Kulübü'nden transfer edilen Erol Bulut'un lisansının çıkmamasıyla ilgili yöneltilen soruya ise Hagi, ''Erol'un durumu beni aşıyor. Bu işe yönetim bakıyor. Onun takımda olmasını istiyorum'' yanıtını verdi. 

     
</TEXT>
</DOC>
