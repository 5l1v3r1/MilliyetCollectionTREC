<DOC>
<DOCNO> 166450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur08.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek yüzünden cinayet 
</HEADLINE>
<TEXT>

     Recep AKTEPE ANTALYA, DHA 
     Antalya'da ev sahibi ile kiracı arasındaki köpek kavgası ölümle bitti. 31 yaşındaki kiracı Cengiz Metin, köpek beslemesine kızan ev sahibinin 17 yaşındaki oğlu M.Ş. tarafından bıçaklanarak öldürüldü. 
     Baraj Mahallesi'nde önceki akşam meydana gelen olayda, işsiz olduğu öğrenilen kiracı Cengiz Metin ile evde köpek beslememesi için sürekli kendisini uyaran ev sahibinin oğlu M.Ş. karşılaşarak kavga etti. M.Ş., kiracıları Cengiz Metin'i göğsünden bıçakladı. Derin yara alan Metin aşırı kan kaybı sonucu kaldırıldığı Tıp Fakültesi Hastanesi'nde hayatını kaybetti. Olaydan hemen sonra ekipler tarafından gözaltına alınan M.Ş., çıkarıldığı mahkemece cezaevine konuldu. M.Ş ifadesinde "Evde köpek besliyordu. Köpeği daha önce anneme saldırdı. Ben de kendisiyle kavga ettim. O bana yumruk attı, ben de onu bıçakladım'' dedi. 
     Mahalleden bazı komşuları kavga sebebinin köpek olduğunu doğrularken kimisi de ödenmeyen kira yüzünden cinayet işlendiğini iddia etti. 

     
</TEXT>
</DOC>
