<DOC>
<DOCNO> 185175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur19.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Hortumcularla mücadeleye her türlü desteği vereceğim 
</HEADLINE>
<TEXT>

     Doğan Holding Yönetim Kurulu Başkanı Aydın Doğan'ın, memleketi Kelkit'e kazandırdığı Kelkit Aydın Doğan Meslek Yüksekokulu ile Doğan Organik Ürünler Tesisi, törenle hizmete girdi. 
     Törene, Başbakan Recep Tayyip Erdoğan, Adalet Bakanı Cemil Çiçek, Milli Eğitim Bakanı Hüseyin Çelik, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Sami Güçlü'nün yanı sıra, il valileri, Ak Parti Milletvekilleri ve Doğan Holding Yönetim Kurulu Başkanı Aydın Doğan katıldı. 
     Aydın Doğan Meslek Yüksekokulu'nun açılışında bir konuşma yapan, Doğan Holding Yönetim Kurulu Başkanı Aydın Doğan, Hortumcularla mücadele edenlere her türlü desteği vereceğim'' dedi. 
     Bu okulun Türkiye'de imrenilecek okul ve en iyisi olması için Aydın Doğan Vakfı olarak ellerinden gelen gayreti sarfedeceklerini belirten Aydın Doğan, "Bu okulun Türkiye'nin en iyisi olacağına inanıyorum ve size güveniyorum. Hedefimiz, ülkemizin bir çok ilinden yüksek okul eğitimi almak isteyen gençlerimizin bu okula girebilmek için yarışmalarıdır." dedi. 
     Sözlerinin bir bölümüne "Değerli hemşehrilerimle dertleşmek istiyorum." şeklinde başlayan Aydın Doğan, "Temiz ve şeffaf bir Türkiye için desteğimi sürdüreceğim" dedi. Aydın Doğan konuşmasında şunları söyledi "Dostlarım yaptığımız yayıncılık işi son derece zor, her türlü spekülasyona, saldırıya ve iftiraya açık bir iştir. 
     Biz, her gün hırsızlarla, uğursuzlarla, soyguncularla, vurguncularla, hortumcuyla, mafyayla, bağnazla, yobazla uğraşırız. Bunları daima teşhir eder, halkın ve yetkililerin dikkatini çekmek için haber yaparız. İşte biz böyle yapınca halkın paralarını Avrupa bankalarına kaçırdıklarını ifşa edince, insanların gözünün içine baka baka sıkılmadan, utanmadan, haktan, hukuktan, adaletten bahsederek dönüp bana ve grubuma yalan ve iftira atıyorlar. Akılları sıra beni korkutup susturacaklarını, sindireceklerini zannediyorlar. Onun için burada size ilan ediyorum ki 
     
     45 YILLIK İŞ HAYATIMDA DEVLETE BİR KURUŞ BORCUM OLMADI'' 

     45 yıllık iş hayatımda devlete bir kuruş vergi, SSK borcum olmadığı gibi, bu sürede devletin hakkımda açmış olduğu bir tek, tekrar ediyorum bir tek usulsüzlük davası dahi yoktur. Önünüzde başım dik, alnım açık, göğsümü gere gere diyorum ki bütün iş hayatım boyunca alnımdan kara sinek geçmedi arkadaşlar. Ne örf adet ve geleneklerimize, ne de kanunlara karşı en ufak bir suç işlemedim. Çalıştım, kazandım, devletime her yıl şahsım ve grubum olarak 500 milyon dolar vergi verdim, istihdam yarattım. 17 bin kişiye iş verdim. Allah nasip ederse bundan sonra da yaratmaya devam edeceğim. 
     
     TEMİZ VE ŞEFFAF BİR TÜRKİYE İÇİN... 

     Değerli arkadaşlarım, dostlarım, içiniz rahat olsun. Ben sizi yere baktırmam. Allah, dürüstlerin, namusluların yardımcısıdır. 
     Kıymetli misafirlerimiz, burada hortumun ve soygunun üzerine hiç çekinmeden cesaretle giden Sayın Başbakana, Adalet Bakanı'na ve hükümetin bütün üyelerine teşekkür ediyorum. 
     Kendileri, halka ilan ettikleri gibi bu hortumcuların üzerine gidiyor ve Soygun kimden gelirse gelsin, arkasında hangi güç olursa olsun, halkı soyanların gırtlağını sıkarız'' diyorlar. 
     Sayın Başbakan, temiz ve şeffaf bir Türkiye için hortumcularla mücadele eden ve edecek olanlara bu mücadelelerinde elimden gelen her türlü desteği sağlayacağımı ve bu konuda yanlarında olacağımı burada ifade ediyorum. 
     Bu konudaki desteğimi, hangi hükümet, hangi siyasetçi, hangi bürokrat, hangi memur olursa olsun sonuna kadar sürdüreceğim. Çünkü yolsuzluklarla mücadeleyi çocuklarıma ve torunlarıma bir şeref belgesi olarak bırakmaya kararlıyım. 
     Sayın Başbakan, şehrim ve hemşerilerim adına sizden bir ricada bulunacağım. Bizim Gümüşhane milletvekilleri seçildikleri günden beri, Kelkit'in Sadak Barajı'na 1 trilyon ödenek temini için canla başla uğraşıyorlar. Ama bütçe imkanları elvermediği için bu ödeneği sağlayamıyorlar. 
     
     TÜRKİYE'Yİ KRİZE SÜRÜKLEYEN 10 AİLE, ZEVKİ SEFADA 

     Sadak Barajı için bir trilyon lira ödeyemeyen ülkenin bütçesine 43 milyar dolar yük bindiren bu insanları bağışlayacak mıyız Bir gecede ismini değiştirerek, firmaların içini boşaltanları ve boşaltmaya devam edenleri nasıl bağışlarız 
     Bu kişiler ki ülkeyi 2001 krizine soktular. Milyonlarca insan işsiz kaldı. Ülke fukaralaştı, hepimiz varlıklarımızın önemli kısmını kayıp ettik. Türkiye yi bu krize sürükleyen, topu topu 10 ailedir. Bunların yarısının elinde medya vardır. Bu aileler hala Boğaz ın iki yakasında yatlarında, yalılarında, helikopter ve uçaklarıyla, metresleriyle kumarhanelerde zevki sefa içinde yaşıyorlar. 
     
     "DÜRÜST, ŞEFFAF MEDYASIZ DEMOKRASİ OLMAZ'' 

     Bir ülkede özgür, dürüst ve şeffaf bir medya yoksa, o ülkede demokrasiden bahsedilemez. Bankasının içini boşaltmış, yolsuzluğa bulaşmış bir medya sahibinin hortumcuların ve yolsuzlukların üstüne gitmesi mümkün mü Halbuki medya sahipleri bütün topluma örnek olmak durumundadırlar. 
     Son olarak diyorum ki gelin temiz bir Türkiye için, namuslu ile namussuzu, iyi ile kötüyü birbirinden ayırt edelim. Namussuzun ve kötünün üstüne hep birlikte gidelim." 
     
     BİR VAATTE DAHA BULUNUYORUM" 

     Aydın Doğan konuşmasının sonunda "Sayın Başbakan'dan Sadak Barajı ve Gümüşhane-Köse-Erzincan yolunun yapımı için yeterli ödeneğin ayrılmasını hemşehrilerim adına bir kez daha rica ediyorum. Eğer bununla birlikte Sağlık Bakanlığı'na arsasını bağışlamış bulunduğum hastanenin yapımını da 2004 programına aldırtırsanız, huzurunuzda yeni bir vaatte daha bulunmak istiyorum. 
     Bu hastanenin programa alınmasıyla birlikte ben de 2004 yılında Gümüşhane ili hudutlarında yeni işyerleri açacak, istihdama katkı yaratmak üzere bir sanayi tesisi kurmak için harekete geçeceğim." dedi. 
     
     ATATÜRK ÜNİVERSİTESİ KELKİT AYDIN DOĞAN MESLEK YÜKSEKOKULU 

     40.000 metre kare arazi içerisinde kurulan okul, 15.000 metrekare kapalı alanı kapsıyor. 500 öğrenci kapasiteli Eğitim Bloğu'nda 10 adet derslik, 20 adet laboratuvar, 210 kişilik konferans salonu, kütüphane, internet kafe, kantin, yemekhane ve öğretim görevlileri için ofisler yeralıyor. 
     Kompleks içinde ayrıca 144 kız, 288 erkek öğrenci olmak üzere toplam 432 yatak kapasiteli yurt binası, kapalı spor salonu ve öğretim elemanları için 23 adet lojman bulunuyor. 
     2003-2004 akademik yılında öğrenci kabul etmeye başlayacak olan okulda, 1 yıllık ingilizce hazırlık sınıfı olacak. Hazırlık sınıfını takip eden iki yıl, zorunlu yabancı dil dersleri devam ederken, mesleki yabancı dil dersleri de verilecek. 

     
</TEXT>
</DOC>
