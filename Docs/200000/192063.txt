<DOC>
<DOCNO> 192063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur03.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakamayanlar... Olmaz demeyin, Ramazan'da deneyin .. 
</HEADLINE>
<TEXT>

     Oruç tutarken vücudun kontrol yeteneği güçleneceği için, ramazan ayının sigarayı bırakmak için iyi bir fırsat olabileceği bildirildi. 
     Selçuk Üniversitesi Aile Hekimliği Araştırma Merkezi Başkanı Yrd. Doç. Dr. Ruhuşen Kutlu, kısa, orta ve uzun vadede pek çok hastalığın önemli nedeni olan sigara tüketiminin, ülkemizde ne yazık ki her geçen gün daha da arttığını söyledi. 
     Sigara kullanımının azaldığı ülkelerde, sigarayı bırakmayı özendirici uygulamalar ve devlet eliyle kampanyalar başlatıldığını anlatan Kutlu, ''Özendirici etkinlikler ve sigara içme yasaklarının delinmeden uygulanması, gelişmiş ülkelerde sigarayı bırakma konusunda son derece etkili olmuştur'' dedi. 
     Sigaradan kurtulmada en önemli unsurun, kişinin artık sigara içmeyeceğine gerçekten karar vermesi olduğunu ifade eden Kutlu, şunları kaydetti 
     ''Ramazan ayında imsak vaktinden iftara kadar gün boyunca bir şey yiyip içmeyen kişi, belli bir irade ve kararlılık ortaya koymaktadır. Her zamankinden daha güçlü bir şekilde ortaya çıkan bu irade, sigarayı bırakmak için de rahatlıkla kullanılabilir. Oruç tutarken vücudun kontrol yeteneği güçleneceği için ramazan ayı sigarayı bırakmak için iyi bir fırsattır. Bu nedenle, tiryaki ramazan ayının manevi havasının da etkisiyle, sigarayı bırakmaya yürekten karar verirse, akşamları da sigara içmeyecek ve bu alışkanlıktan kolaylıkla kurtulacaktır.'' Sigarayı bırakma deneyimleri bir kaç kez başarısızlıkla sonuçlanmış kişilerin bile kendilerine ramazan ayında bir şans daha vermelerinde büyük yarar olduğunu vurgulayan Kutlu, bu ayda tiryakinin çevresindeki özendirici uyarıcıların önemli ölçüde ortadan kalkmasının da zararlı alışkanlığın terk edilmesini kolaylaştıracağını söyledi. 
     
     ORTAM DEĞİŞİRSE ALIŞKANLIK DA DEĞİŞİR 
     Kutlu, ramazan ayında sigarayı bırakan kişinin çevresinde sigara içen kişiler görmemesinin, bu davranışın kalıcı hale gelmesi için önem taşıdığını belirterek, sözlerini şöyle sürdürdü 
     ''En yaygın sigaraya başlama nedeni özenti ya da başkalarını taklit etme isteğidir. Karşısında sigara içenlerin bulunduğu ortamda sigaraya başlayan tiryakinin, bağımlılıktan kurtulması için, kendisini sigara içmeye özendirici, bu maddeyi hatırlatıcı ortamlardan uzakta tutması gerekir. Yılın diğer zamanlarında sigarayı bırakanlar çevrelerinde sigara içenleri görerek azim ve kararlılığını yitirmektedir. Ramazan ayında doğal olarak sağlanan sigarasız ortam, sağlıklı günlere dönmek isteyen tiryakinin işini büyük ölçüde kolaylaştıracaktır.'' Ramazan ayında sigarayı bırakan kişilerin, daha sonra çevrelerinden etkilenerek yeniden sigaraya başlamamaları için profesyonel yardıma ihtiyaçları olduğunu anlatan Kutlu, bu kişilerin, sigarayı bırakma polikliniklerine ya da hastanelere başvuruda bulunarak, bu kötü alışkanlıktan tamamen kurtulabileceklerini sözlerine ekledi. 
     
</TEXT>
</DOC>
