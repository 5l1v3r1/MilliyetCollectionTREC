<DOC>
<DOCNO> 164349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun23.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da gösteriler duruldu... 
</HEADLINE>
<TEXT>

     İran'da geçen hafta Salı günü başlayan rejim karşıtı gösteriler duruldu. 
     İran Haber Ajansı IRNA ve İran Öğrenci Haber Ajansı ISNA , başkent Tahran dışındaki kentlerden de gösteriler olduğuna dair haber vermezken, başkent de önceki günlere rağmen 10'uncu gecesinde sessizliğe gömüldü ve trafik normal akışına döndü. Önceki günlerde binlerce kişi, araçlarıyla gösterilerin odağı olan Tahran Üniversitesi öğrenci yurdu civarına akın ediyor, korna çalarak göstericilere destek veriyor ve rejim karşıtı sloganlar atıyordu. 
     Gösteriler sırasında başkentte sertlik yanlısı gruplar, göstericileri bastırmak için zaman zaman şiddetin dozunu artırmış, bu grupların geçen hafta Cuma gecesi Allame Tabatabi Üniversitesi'ne bağlı Tereşt yurduna yaptıkları saldırıda 80 kadar öğrenci yaralanmış, olayın failleri tutuklanmıştı. 
     İran'daki gösteriler şimdilik sona ermiş görünse de 9 Temmuz 1999 tarihinde Tahran Üniversitesi öğrenci yurdunda çıkan olayların yıldönümünün yaklaşması nedeniyle, gösterilerin tekrar başlaması olasılığı bulunuyor. 
     ABD Başkanı George Bush ve diğer Amerikalı yetkililer İran'daki gösterilere açıkça destek verirken, İran Cumhurbaşkanı Hatemi, Amerikalı yetkililerin açıklamalarını ''İran'ın içişlerine müdahale olarak'' nitelendirmişti. 
     
</TEXT>
</DOC>
