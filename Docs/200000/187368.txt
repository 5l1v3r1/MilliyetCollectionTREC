<DOC>
<DOCNO> 187368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/aeko.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye sürprize hazırlanıyor 
</HEADLINE>
<TEXT>

   Ek vergi iptaliyle doğan kayıp için mükellefi kızdıracak bir formül gündemde. Her yıl belirlenen "yeniden değerleme oranı" taşıt vergisinde yüksek olacak 
      AHMET ERHAN ÇELİK ANKARA 
   
   Ek motorlu taşıt vergisini ek MTV ya da bu verginin iptal edilmesiyle yerine ihdas edilen taşıt vergisini TV ödeyenler, bu rakamı ocak 2004'de ödeyecekleri vergiden düşecekler. Ancak ortaya çıkacak gelir kaybı MTV'de yeniden değerleme oranı yüksek tutularak telafi edilecek. 
   
   Kayıp 200 trilyon 
   Ek vergiden 1.1 katrilyon hasılat tahmini yapan Maliye'nin tespitine göre ek MTV ve TV'den bugüne kadar sağlanan gelir 800 - 900 trilyon lira. İptal edilen ek MTV ve TV nedeniyle 200 trilyon vergi kaybı oluşacağı öngörüldü. Vergisini ödeyenlere getirilecek "mahsup" daha sonra ödeyeceği vergiden düşme olanağı kayıp miktarını daha da artıracak. Henüz resmi görüş oluşmamakla birlikte Maliye bürokrasisinin gelir kaybının telafisi için uygulamaya koymayı tasarladığı planın ana hatları şöyle 
   - Anayasa Mahkemesi ek MTV'yi iptal edince yerine TV getirildi. Ek MTV'de iki taksitte alınması öngörülen vergi, ilk taksidi ödemeyenler için TV ile tek taksite düşürülerek son ödeme tarihi eylül sonu olarak belirlendi. Anayasa Mahkemesi önceki gün TV'yi de iptal etti. 
   - Maliye 8.5 milyon mükellefi karşısına almamak için ocakta alınacak ilk taksit MTV'de mahsuplaşma olanağı getirecek. Eylül 2003 sonuna kadar örneğin 160 milyon vergi ödeyenler, bu rakamın yarısını 2004 Ocak'ta ödeyeceği MTV'den düşecek. 
   Devletin gelir kaybı ise ekim sonunda belirlenecek ve yılbaşında yürürlüğe girecek "yeniden değerleme oranı"yla telafi edilecek. Matbu vergiler ve harçlardaki artışı belirleyen yeniden değerleme oranı MTV'de yüksek tutulacak. Bakanlar Kurulu'nun MTV'yi genel oranının yüzde 50'si kadar artırma yetkisi var. Maliye yüzde 30'a yakın olması beklenen yeniden değerleme oranını MTV için yüzde 45'e kadar çıkartabilecek. 
   
   Şener Mahsuplaşma olacaktır    Ek motorlu taşıtlar vergisi YPK'da da gündeme geldi. Toplantı sonrasında açıklama yapan Başbakan Yardımcısı Abdüllatif Şener, ek motorlu taşıtlar vergisinde, "veren verdi, vermeyen vermedi" diye bir şeyin olamayacağını belirterek, "Veren olduysa, daha sonraki borçları için elbette mahsuplaşma olacaktır. Partimizin adı Adalet ve Kalkınma Partisi'dir. Dolayısıyla toplumdaki adalet duygusunu tatmin edici kararlar çıkar" dedi. 
   
   Ödeyene katmerli zarar    Vatandaştan yüzde 7 faiz alan devlet mahsupta faizden söz etmiyor. Hükümetin gündemindeki formüller değişmezse, ek taşıt vergisini mayıs ve eylül aylarında gecikmeden ödeyen mükellefler her hal ve karda zarar görecekler. Ödedikleri iptal edilmiş verginin iade edilmesi yerine "mahsup" formülünün benimsenmesi dürüst mükellefleri zarara uğratacak. Bu mükellefler, ilk taksidini Mayıs ayında ödedikleri verginin bir bölümünü ancak 7 ay sonra, Ocak 2004'de ödeyecekleri vergiden düşebilecekler. Vatandaşın eylül ayındaki ikinci taksit açısından kaybı da, üç ay olacak. Vergi uzmanları, "Devlet, taşıt vergisindeki gecikmelerde her ay yüzde 7 faiz uyguluyor. İptal edilen vergisini yatıran vatandaşa da kendi gecikmesi nedeniyle aynı faizi uygulasın. Hakkaniyete yakın ikinci yol da, "2004'de ödenecek olağan motorlu taşıt vergisine uygulanacak yeniden değerleme oranının, ek vergiyi ödeyenlere uygulanmamasıdır" değerlendirmesini yaptılar. 
   
   
</TEXT>
</DOC>
