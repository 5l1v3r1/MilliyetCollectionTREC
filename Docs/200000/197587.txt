<DOC>
<DOCNO> 197587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun08.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze'nin sözcüsü "Kendisi Gürcistan'daki evinde" 
</HEADLINE>
<TEXT>

     Gürcistan'da 2 Kasım seçimlerinin ardından patlak veren siyasi krizin dün akşam istifaya zorladığı Cumhurbaşkanı Eduard Şevardnadze'nin, ''Gürcistan'da, evinde'' olduğu bildirildi. 
     Şevardnadze'nin sözcüsü Soso Çebukşava, istifa eden cumhurbaşkanının, bazı haberlerde belirtildiği gibi ülkeden ayrılmadığını, Gürcistan'da kaldığını söyledi. 
     Sözcü, AFP'ye yaptığı açıklamada, ''Kendisi evinde. Zaten bunu söylemişti'' dedi, ancak söz konusu ''evin'' hangi ev olduğunu belirtmedi. 
     Şevardnadze'nin Gürcistan'da, başta doğum yeri Mamati'de olmak üzere birçok evi bulunuyor. Ancak gözlemciler, Şevardnadze'nin başkente 30 kilometre kadar uzaklıkta bulunan kızının evinde olabileceğini belirtiyor. 
     Şevardnadze'nin yerine vekalet edeceği açıklanan eski parlamento başkanı Nino Burjanadze, dün akşam CNN televizyonuna ''Şevardnadze'nin ülkeyi terk ettiğini sandığını'' söylemişti. Rus Ria-Novosti ajansı da, dün istifa eden cumhurbaşkanının başkanlık uçağıyla Tiflis havaalanından ayrıldığını duyurmuştu. 
     
</TEXT>
</DOC>
