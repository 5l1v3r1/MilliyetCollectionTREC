<DOC>
<DOCNO> 159084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo32.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeref Eroğlu Ankara'da... 
</HEADLINE>
<TEXT>

     Sırbistan-Karadağ'ın başkenti Belgrad'da yapılan Avrupa Grekoromen Güreş Şampiyonası'nda 66 kiloda altın madalya kazanan Şeref Eroğlu, Ankara Esenboğa Havaalanı'nda törenle karşılandı. 
     Güreş Federasyonu yetkilileri, sporcular ve şampiyon sporcunun eşi Esra Eroğlu'nun katıldığı karşılama töreninde, Şeref Eroğlu ile milli takım antrenörleri omuzlara alınarak, ''Türkiye, Türkiye'' tezahüratları yapıldı. 
     Karşılama töreninde Gençlik ve Spor Genel Müdürlüğü yöneticilerinden kimsenin bulunmaması dikkati çekti. 
     
     PİRİM ''TAKIM HALİNDE DÖRDÜNCÜLÜK BAŞARIDIR'' 
     Grekoromen Güreş Milli Takım Antrenörü Mehmet Akif Pirim, Belgrad'da tüm sporcularının çok iyi maçlar çıkardığını belirterek, ''Tüm sıkletlerde madalya alabilirdik. Ancak korkunç bir Rus lobisiyle karşılaştık'' dedi. 
     Yapılan haksızlıklara rağmen Türkiye'nin takım sıralamasında dördüncülük almasının başarı olduğunu savunan Pirim, ''Biz zaten her zaman başarılı bir branşız. Ancak başarılarımızın karşılığını maddi açıdan hiçbir zaman alamıyoruz. Yine böyle olacak'' diye konuştu. 
     Mehmet Akif Pirim, şampiyonada ilk tur eleme grubundan çıkamayan geçen yılın Dünya Şampiyonu Mehmet Özal'ın, Belgrad'a sakatlığı yüzünden yeterince iyi hazırlanamadan gittiğini ve Dünya Şampiyonası'nda gerçek gücünü ortaya koyacağını söyledi. 
     Avrupa Şampiyonası'nda 6. kez altın madalyaya ulaşan Şeref Eroğlu ise tüm rakiplerini eze eze yendiğini ve tarihe geçecek bir başarı elde ettiğini söyledi. 
     Şampiyon sporcunun eşi Esra Eroğlu'nun bir hayli heyecanlı olduğu gözlenirken, ''Heyecandan titriyorum. Bundan daha güzel birşey olamaz'' dedi. 
     
</TEXT>
</DOC>
