<DOC>
<DOCNO> 196953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/siyaset/siy05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıları Saddam destekliyor 
</HEADLINE>
<TEXT>

   Talabani, Saddam'ın saldırıları düzenleyen örgütlere maddi destekte bulunduğunu belirtti 
      ANKARA Milliyet 

   
   Irak Geçici Yönetim Konseyi Dönem Başkanı ve Kürdistan Yurtseverler Birliği Başkanı Celal Talabani, devrik lider Saddam Hüseyin'in İstanbul'da terör saldırılarına maddi destek sağladığını öne sürdü. 
   Talabani, dün eski DEP milletvekilleri Ahmet Türk, Sırrı Sakık'la eski DEP Genel Başkanı Feridun Yazar'la görüştü. Eski milletvekilleri Talabani'ye bu sırada İstanbul'da meydana gelen saldırıların Saddam Hüseyin'le ilgili olup olmadığını sordu. Talabani de Saddam Hüseyin'in saldırıları düzenleyen örgütlerle organik bağının bulunmadığını, ancak maddi olarak desteklediğini bildiğini kaydetti. Talabani, Irak'ta Arap, Şii ve Kürt unsurlarının katılımıyla federatif bir yapı kurulması üzerinde konsensüs sağlandığını, ancak bunun nasıl olacağı konusunda çeşitli görüşlerin bulunduğunu belirtti. Talabani, üzerinde tartışılan modellerden birisinin de ABD'deki eyalet sistemine benzer bir yapı olduğunu da kaydetti. 
   Cezaevindeki eski DEP milletvekillerinin durumunu da soran Talabani, milletvekillerinin bir an önce serbest bırakılmasından yana olduklarını vurguladı. 
   
   
   
</TEXT>
</DOC>
