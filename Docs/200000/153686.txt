<DOC>
<DOCNO> 153686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yazar/tamer.html </URL>
<DATE> 2003/05/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tezkerenin reddi, AB yolunu açtı 
</HEADLINE>
<TEXT>

     Hani Amerika'nın kuyruğuna takılmaktan başka seçeneğimiz yoktu Hani Türkiye AKP iktidarının zikzaklarıyla tüm dünyada yalnızlığa itiliyordu Hani Ortadoğululaşıyorduk 
     Türkiye'yi üyeliğe kabul etmeyi aslında hiçbir zaman ciddiye almamış olan Avrupa Birliği, aniden kara kaşımıza - kara gözümüze vurulduğu için mi tam üyeliğimizi gerçekten tartışmaya açtı 
     İnanılır gibi değil. Daha bir ay önce Danimarka Başbakanı Rasmussen'in "dudaklarını okuyarak" nasıl da umutsuzluğa kapılmıştık. Şimdiyse AB'nin genişlemeden sorumlu komiseri Günter Verheugen, 2004 yılı sonuna kadar ev ödevlerimizi yaparsak 2005'in ikinci yarısında görüşmelere başlanacağını ve 2011 - 2012'de tam üyeliğin gerçekleşebileceğini söylüyor. 
     Ardından KKTC Başkanı Rauf Denktaş, sürpriz bir kararla Rum kesiminden KKTC'ye geçişleri serbest bırakarak, tam üyelik görüşmelerinin önündeki en büyük engel Kıbrıs sorununda, 2004 Mayıs'ına kadar çözüm yönünde önemli adımlar atılabileceğinin ipuçlarını veriyor... 
     Eveeet...Akıl almaz askeri gücünün eşliğinde, pervasızca yayılmacı politika izleyen ve dünyanın jandarmalığına soyunan Bush yönetimi, Avrupa'yı ABD karşısındaki gücünü yeniden gözden geçirmeye ve yeni denge hesapları yapmaya mecburen itti. Avrupa, belki de ilk kez Amerika'nın Irak'ı işgalinden sonra, Türkiye'nin AB sınırları içinde yer almasının yararlarını ciddi ciddi düşünmeye başladı. Bakınız alttaki yazı Bunu sağlayan da tezkereye red oyu veren AKP milletvekilleridir, AKP hükümetidir. 
     Tayyip Erdoğan gerek başbakan olmadan, gerekse Başbakanlık koltuğuna oturduktan sonra ABD'nin müttefiki olmayı "paralar gelecek" diye hararetle desteklemiş olabilir. Ama daha önce de birkaç kez yazdığım gibi sonuç olarak eğrisi - doğrusuna gelmiş, demokratik süreçler işlemiş ve işgalci ABD'ye beklenmedik bir şekilde kafa tutabilen bir Türkiye, Ortadoğu'dan Latin Amerika'ya takdir toplamıştır. Denktaş'ın 180 derecelik ani dönüşünde ise AKP hükümetinin bir şekilde inisiyatif kullanmış olabileceğini düşünüyorum. 
     Kaldı ki Mesut Yılmaz'ın geçen yaz, oy avcılığı için can havliyle AB'ye sarılışını hariç tutarsak, ben AKP'nin seçim zaferinden hemen sonra ilk iş olarak AB üyeliği için en üst düzeyde yoğun lobi faaliyetine başlamasını, Türk tarafının bugüne kadarki en samimi çabası olduğuna inanıyorum. Tayyip Bey burun kıvırdı, ama bana göre o günlerdeki sonuç da başarıydı. Zaten o hazırlık dönemi yaşanmasaydı, Verheugen'in son açıklaması da belki mümkün olmazdı. 
     
AB Komisyonu Başkanı Prodi de "Türkiye" dedi      ABD'nin Irak'ı işgali 20 Mart günü başladı. Hürriyet'in dış politika yazarı Ferai Tınç'ın köşesinde yer verdiği, AB Komisyonu Başkanı Romano Prodi'nin bir ay arayla yaptığı taban tabana zıt 2 konuşmayı, bu tarihi hatırlayarak okuyun 
     "Prodi 18 Mart'ta, Avrupa'nın sonsuza kadar genişleyemeyeceğini, 'komşular' projesini hayata geçirmesi gerektiğini söyledi. Genişlemenin sınırlarını belirtirken Prodi, 10 yeni üyeyi izleyecek ülkeleri de sıraladı. 'Bu sürece katılacak olan yeni ülkeler Batı Balkan ülkeleri olacak. Tabii ki bu süreç sonsuza kadar devam etmeyecek. Eğer AB, ortak demokratik ve ekonomik değerleri paylaşan tüm ülkelere kapısını açacak olursa, birliğin sınırları Yeni Zelanda'ya dayanabilir ' 
     Prodi'nin bu konuşmasında Avrupa'nın sınırı Batı Balkanlar'ın doğusunda sona eriyor ve Türkiye'nin adı geçmiyordu. Bu açıklamadan tam bir ay sonra, 19 Nisan'da, İtalyan La Republica Gazetesi ile yaptığı söyleşide ise Prodi, Avrupa'nın gelecekteki üyelerini sıralarken Türkiye'yi de sayıyordu Sadece büyük ve birleşmiş Avrupa, Amerika'nın gücü karşısında denge oluşturabilir. Bulgaristan ve Romanya, 2007'de tam üyelik randevusuna yetişmek için hızla ilerliyorlar. Birliğin kapıları Türkiye, eski Yugoslavya cumhuriyetleri ve Arnavutluk için de açılabilir. Ondan sonra, en azından görülebilir bir gelecek için, tamam." 
     
     





</TEXT>
</DOC>
