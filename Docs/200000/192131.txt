<DOC>
<DOCNO> 192131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/spor/spo01.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu odaya kapandı 
</HEADLINE>
<TEXT>

   Beşiktaş'ın Rumen hocası, Galatasaray'ı büyüteç altına aldı. Sarı-Kırmızılılar'ın bu sezonki maç kasetlerini izleyen başarılı teknik adam, zafer taktiğini hazırladı 
      
   Rakibi çözüyor 
   MİRCEA Lucescu, Galatasaray maçı öncesinde günün büyük bölümünü televizyon başında geçiriyor. Maç öncelerinde rakibi ustaca çözmesiyle tanınan Rumen teknik adam, ezeli rakibin bu sezon oynadığı maç kasetlerini izledi. Lucescu'nun, Galatasaray'ı büyüteç altına aldığı ve rakibin artılarıyla eksilerini tespit ederek, son taktiğini belirlediği iddia edildi. 
   
   Yasağını bozdu 
   BEŞİKTAŞ'TA, Galatasaray derbisi öncesinde Lucescu'nun koyduğu kurallar, yine Rumen Teknik Direktör tarafından rafa kaldırıldı. İnönü Stadı'nda yarın oynanacak derbi öncesi futbolcularına konuşma yasağı koyan Lucescu, kendi yasağını deldi. Tecrübeli teknik adamın, "Motivasyon bozulur" demesine karşın, bir bayan gazeteci ile röportaj yapması, futbolcuları şaşırttı. 
   
   Favori Arzuman plase Müftüoğlu    MERKEZ Hakem Komitesi'nin, Beşiktaş - Galatasaray maçında İsmet Arzuman'a görev vermeye sıcak baktığı bildirildi. MHK'nın Arzuman'ın yanı sıra düşük bir ihtimal olmasına karşın Kuddusi Müftüoğlu'nu da listeye aldığı açıklandı. İsmet Arzuman, bu sezon Beşiktaş'ın deplasmandaki Samsunspor ve Elazığspor maçlarını, Galatasaray'ın ise evindeki Gençlerbirliği maçını yönetmişti. İki ezeli rakip üç maçtan da zaferle ayrıldı. 
   
   Pancu'ya terapi    MENAJER Sinan Engin, son haftalarda oldukça moralsiz olan Pancu'yu Galatasaray maçına özel olarak hazırladı. Engin, Rumen futbolcunun Beşiktaş için çok önemli olduğunu dile getirerek, "Toplantıda bana moralsiz olduğunu söyledi. Ben de ona Galatasaray'a gol at her şey yoluna girer dedim. Bu derbinin bulunmaz bir fırsat olduğunun farkında. Patlama bekliyorum" dedi. 
   
   Terim'in henüz galibiyeti yok    BEŞİKTAŞ'IN başında geçen sezon tüm derbileri kazanarak 45 yaşına giren Türkiye Ligi'nde ilk kez böyle bir başarıyı yakalayan Teknik Direktör Lucescu, yarın Galatasaray karşısında istikrarlı grafiğini sürdürmek için uğraşacak. Cim - Bom'un başında bulunduğu iki dönemde Beşiktaş'a karşı 6 galibiyet alan Fatih Terim ise, İnönü Stadı'nda Kartal'ı henüz yenemedi. O da bu şanssızlığını kırmak için sahaya çıkacak. 
   
   Sergen'in son golü şampiyonluk getirdi    GAZİANTEPSPOR deplasmanında dinlendirilen Sergen Yalçın, bugüne kadar Beşiktaş formasıyla Galatasaray filelerini 11 kez havalandırdı. Son golünü geçen yıl 25 Mayıs 2003'de atan Süper Solak, bu sayısıyla takımına şampiyonluk kazandırmıştı. 
   
   Cim-Bom'a attığı goller Tarih Stat Sonuç Gol 09.05.1992 İnönü 4 - 3 1 18.08.1993 Ali Sami Yen 4 - 1 2 22.05.1994 Ank. 19 Mayıs 3 - 1 1 02.10.1994 A. Sami Yen 1 - 3 1 05.03.1995 İnönü 2 - 3 1 04.08.1995 A. Sami Yen 3 - 0 1 17.12.1995 A. Sami Yen 3 - 1 1 27.07.1996 İnönü 3 - 1 2 25.05.2003 İnönü 1 - 0 1 
   
   Kapılar kapandı    SİYAH - Beyazlılar, Galatasaray maçının hazırlıklarını dün basına kapalı yaptığı tek antrenmanla sürdürdü. Lucescu'nun çift kale maç sırasında oyuncularını sık sık uyardığı öğrenildi. Beşiktaş dün geceden itibaren kampa girdi. Karşılaşma sonuna kadar Ümraniye Tesisleri'ne futbolcu ailelerinin bile alınmayacağı bildirildi. 
   
   
</TEXT>
</DOC>
