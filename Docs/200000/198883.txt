<DOC>
<DOCNO> 198883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur20.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mühendis Önal, ailesiyle telefonla görüştü... 
</HEADLINE>
<TEXT>

     Afganistan'da kaçırılan Türk Mühendis Hasan Önal'ın kızı Deniz Önal, babasının Türkiye'nin Kabil Büyükelçiliği'ne getirilmesinin ardından telefonla görüşme imkanı bulduklarını söyledi. 
     Deniz Önal, ''Babam önce annemle, daha sonra kardeşim İdil ve benimle görüştü. Sesi çok iyiydi, yorgunluk belirtisi yoktu'' dedi. 
     Hasan Önal'ın telefonda kendilerine, ''Ben iyiyim, beni merak etmeyin, kendinize iyi bakın'' dediğini belirten Deniz Önal, kısa süren konuşma sırasında çok duygulandıklarını, sevinç gözyaşlarını tutamadıklarını kaydetti. 
     Televizyondaki canlı yayında da babasını izleme olanağı bulduklarını anlatan Deniz Önal, ''Babam ince yapılıdır ancak son yıllarda biraz göbek bağlamıştı. Televizyonda göbeğinin erimiş, biraz kilo vermiş olduğunu gördük. Yaşadıklarını tahmin edebiliyoruz'' dedi. Vücudunda herhangi bir işkence izi olmadığını da gördüklerini belirten Deniz Önal, ''Müslüman olduğu için ona iyi davrandıklarını düşünüyoruz'' diye konuştu. 
     Büyükelçilik yetkililerinin, Hasan Önal'ın sağlık kontrollerinin tamamlanmasının ardından en kısa sürede Türkiye'ye getirileceğini bildirdiğini kaydeden Deniz Önal, babalarını özlemle beklediklerini söyledi. 
     Annesi Miray Önal'ın, babası kaçırıldığı günden bu yana metanetini asla kaybetmediğini belirten Önal, ''Ancak telefon görüşmesinin ardından çok kötü oldu. İlk kez kendini bıraktı. Şimdi hepimiz çok iyiyiz. Bu kabusun sona erdiğine halen inanamıyoruz'' dedi. 
     
     ÖNAL, KABİL BÜYÜKELÇİLİĞİ'MİZDE 

     Afganistan'da kaçırılan Türk mühendis Hasan Önal, Türkiye'nin Kabil Büyükelçiliği'ne getirildi. 
     Önal, ''Türk topraklarında olmaktan çok mutlu olduğunu'' söyledi. 
     Hasan Önal'ın sağlığının iyi olduğu ve büyükelçilik binasında istirahate çekildiği belirtildi. 
     Sakallı olan Önal'ın üzerinde Afgan kıyafetleri bulunuyor. 

     
</TEXT>
</DOC>
