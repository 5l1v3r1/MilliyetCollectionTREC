<DOC>
<DOCNO> 182222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/tv/ekran.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dazlak kralın günü 
</HEADLINE>
<TEXT>

   Hollywood'un egzotik karakterlerini canlandıran Yul Brynner, bugün kariyerinin dönüm noktası 1956 yapımı iki film olan "Anastasia" ve "Kral ve Ben" ile ekrana geliyor 
      ALİN TAŞÇIYAN 
alin.t milliyet.com.tr 

   
   Bir filmde Ingrid Bergman, diğer filmde Deborah Kerr. Yul Brynner'ın ekrandaki çifte sefası sinemaseverler için de bir keyfe dönüşecek bugün. Oscar Hammerstein-Richard Rogers müzikali "The King and I Kral ve Ben" sabahtan öğleye neşeli ve dinamik bir geçiş sağlayacak. Akşamınızı da zarif "Anastasia" melodramıyla duygulanarak bitirebilirsiniz. 
   Margaret Landon'ın "Anna ve Siyam Kralı" adlı romanından Rogers-Hammerstein ikilisinin yazdığı müzikal çok tutunca, saçlarını tamamen kazıtarak sahnede üstün bir performans veren Yul Brynner, filmde de başrolü üstlendi. 
   Uzakdoğulu olmayan oyuncuların kaba makyajlarla Çinli, Japon vb. rolü üstlendiği bir piyasada Asyatik tipli Yul Brynner, Siyam Kralı olarak pek de yadırganmadı. Bu rolle hem Tony hem Oscar kazanarak başarısını perçinledi. Tam bir serüven olan yaşamöyküsü onu her bakımdan çekici kılıyordu. 
   İsviçreli-Moğol melezi baba ve Rus anneden Vladivostok'ta doğan Yul Brynner, babası aileyi terk edince önce Çin'de, sonra Paris'te yaşadı. Kendini bohem hayatına kaptırıp müzisyen oldu, sirklerde çalıştı. 1941'de bir Rus tiyatro topluluğuna katılıp ABD'ye gitti. Bir yandan televizyona çıktı, bir yandan da Broadway sahnelerine. 1949'da "Port of New York" ile setlere adım attı. "Kral ve Ben" müzikalindeki başarısı sinemaya yansıyınca kariyeri yön değiştirdi. Aynı yıl çıkan iki film daha Brynner'ı doruğa taşıdı. Ekim Devrimi'nde idam edilen Çar Nikola ve ailesinin küçük kızı Anastasia'nın hayatta olduğu iddiasına dayanan "Anastasia"da Rus prensi canladırdı. "On Emir"de ise Firavun Ramses'ti. 
   Brynner genellikle Rus ya da Asyalı rolleri üstlenmekle birlikte parlak bir kariyere sahip oldu. Filmografisi "Karamazof Kardeşler", "Taras Bulba" gibi bir oyuncuya geniş alan yaratan karakterlerin yer aldığı uyarlamalardan "Muhteşem Yedili" gibi western klasiklerine kadar çeşitlendi. 1985 yılında, 70 yaşında akciğer kanserinden ölen Brynner, kendisine çok yakıştırılan dazlak imajını yaşamı boyunca korudu. 
   Bugün izleyeceğimiz iki filmde tatlı-sert bakışları ve dinamizmiyle bu istisnai aktörün doruktaki performanslarına tanık olacağız. 
   STV 11.30, OLAY 21.00 
   
   "Anastasia" 
   Yönetmen Anatole Litvak 
   Görüntü Jack Hildyard 
   Senaryo Guy Bolton, Arthur Laurents 
   Müzik Alfred Newman 
   Oyuncular Ingrid Bergman, Yul Brynner, Helen Hayes, Akim Tamiroff, Martita Hunt, Ivan Desny 
   
   "Kral ve Ben The King and I" 
   Yönetmen Walter Lang 
   Görüntü Leon Shamroy 
   Senaryo Oscar Hammerstein, Ernest Lehman 
   Müzik Richard Rogers 
   Oyuncular Yul Brynner, Deborah Kerr, Rita Moreno, Martin Benson, Terry Sanders, Rex Thompson 
   
   
</TEXT>
</DOC>
