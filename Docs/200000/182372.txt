<DOC>
<DOCNO> 182372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/ydilmen.html </URL>
<DATE> 2003/09/15/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Top rakipteyken 
</HEADLINE>
<TEXT>

   
   Futbol matematik değil. Bulmaca da değil. Futbol basit bir oyun. İki tane kuralı var. Top sendeyken pas yapacaksın, gol kovalayacaksın. Kaybettiğin topları da kazanmak için uğraşacaksın. İşte dün gecenin özeti bu. 
   Fenerbahçe 65 dakika ikinci önemli kuralı unuttu. Maçı kaybediyordu. Tansiyonun artmasıyla yapması gerekenleri hatırladı, üç puanı kurtardı. İlk 65 dakikada, İstanbulspor maçı örneği gibi Fenerbahçe top oynamak istiyordu. Ancak top rakibe geçtiğinde arkadaki Gaziantep'in üçlü savunması Bouazizi, Johnson ve Mehmet Polat'ın rahat rahat pas yapmalarına imkan veriyor, hatta Mehmet Polat'ın ileri çıkışlarına göz yumuyordu. Rakip forvet ve orta saha oyuncuları da rahat rahat top alıyorlardı. İşte bu yüzden 65 dakika boyunca Gaziantep takımı karşısında Fenerbahçe hiçbir şey yapamadı. Yedikleri gol öncesi faulün verilmemesinden kaynaklanan tansiyon yükselmesi ile takım hırslandı. Ve bırakın Gaziantep savunmasının paslarını, komple Gaziantep takımını presle boğdular. Hatta bu pres sonucu iki gol buldular. 
   Fenerbahçe'nin ilk 65 dakikada bir pozisyonu vardı, o da Serhat'la. Son 25 dakikada yedi pozisyon yakaladılar. Derslik bir maçtı. Van Hooijdonk bir asist ve bir gol atmasına rağmen iyi oynamadı. Ancak çok önemli bir silah olduğunu gösterdi. Kardeşim neredeyse kale arkasından bile gol atacak. 
   Genel olarak Fenerbahçe takımında ilk 65 dakika Ümit Özat, son 25 dakika bütün herkes iyi oynadı. Gaziantep takımında Mehmet Polat'ı beğendim. Tuncay tecrübe eksikliğinin ve aşırı hırsının kurbanı olarak kırmızı kart gördü. 1-0 geride iken Daum, Fatih'i geriye çekip, Aurelio'yu sağ çizgide kullandı ve bir türlü bu kanattan orta gelmemesine çözüm aradı. 10 kişi kaldıktan sonra yine doğru bir kararla ilerden bir adam çıkardı, Fatih'e eski yerine çekti. 
   Fenerbahçe takımının en önemli özelliği maçın hiç bir bölümünde oyunu bırakmaması. Yusuf'un girmesi de doğru bir karardı. Kapanan Antep'e karşı driplinglerle pozisyonlar üretti. 
   Selçuk Dereli çok iyi götürdüğü maçı oyunun son bölümünde skora göre yönetmeye başladı. 
   
      
   
   
</TEXT>
</DOC>
