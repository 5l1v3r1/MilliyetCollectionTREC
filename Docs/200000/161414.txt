<DOC>
<DOCNO> 161414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/temelkuran.html </URL>
<DATE> 2003/06/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İntihar Yunus 
</HEADLINE>
<TEXT>

     O sırada işte asfaltın azami süratli zamanından görünmez bir çizgiyle ayrılmış kıyıda, adamlar balık tutuyor balıklar adamları yakalıyor. Belki çocuklar, balıkların sudan kurtarıldığını sanıyor. Kıyı boyunca birikmiş oltalar tuzaklarından geçerken, denizin ışığı göz alırken... Derken tam o sırada işte, bir yavru yunus kenarda esmerleşerek yatıyor. Çenesinin altından zıpkın girmiş yunusun açılmış ağzına bu dünyanın sinekleri doluşuyor. Durmak, bakakalmak istiyor insan. Baka baka yunus olmak... Gitgide yanına kıvrılıp yatmak... Bu dünyanın dışına çıkmak sanki, yunusun içine girmek, orada susadurmak... Tuhaf... 
     Sonra işte, yunusun yanından geçiliyor. Her şeyin yanından geçiliyor ya, zaman, akış sürmek zorunda ya, tam öyle adım adım konu değiştirerek ve sonra ölü bir yavru yunusun yanından geçtiğini bile unutarak. Sabah hatırlanmayan rüyalar gün içinde hayal bir hisle yakalar ya sizi, tam hatırlayacak gibi olursunuz, sonra tam tutacakken aklınız görüntüyü, yine kayar gider rüya... Her şey böyle olmalı işte, zaman sürmeli. Yunus yattığı yerde kalmalı... 
     
     İki gün sonra televizyonda bir haber. Yeniköy kıyısında bir yunus intihar etmiş. İnsanlar onu yüzdürmeye, oldurmaya, sürdürmeye çalışmışlar o vurmuş kendini kıyıya. "Yavrusu öldü herhalde" dediler, "Yaşamak istemiyordu çünkü". İşte o zaman haber vermek istedim. Birilerine, intihar eden anne yunusa haber vermek. Bebek kıyısında yatan yavru onundu, biliyorum ben Ben görmüştüm, ölmüştü. Demek iki gündür kıyıda yavrusunu arıyordu, bulamıyordu ve ölmeye karar veriyordu. Ben görmüştüm yani, yavru çenesinden zıpkın yemişti. Sanki anne yunus bunu bilseydi... Yani belki de kendisinin onu kaybettiğini düşündüğü için... Anlıyor musunuz Aslında o suçlu değildi. Allah kahretsin, biri bunu ona söylemeliydi 
     
     Tuhaf bir şehir olayı bu. Ölü yunusları tanıyorsunuz. Sonra annesiyle tanışıyorsunuz. Gülümseyen yüzüyle ölmek için kendini suyun yüzüne yatırışını izliyorsunuz... Sokaklarda yunus cinayetlerinin, televizyonlardan anne intiharlarının izini sürüyorsunuz. Bir şehir insanı olarak siz bir yunusun neden intihar ettiğini, aklından neler geçtiğini biliyorsunuz. Ve hatta annesinden önce biliyorsunuz ölü yavrunun nerede olduğunu. Bunu kimseye söyleyemiyorsunuz. İçinizde kalıyor. 
     İki yunus ölüyor. Sonra şehir yeniden sürüyor. 
     
     

</TEXT>
</DOC>
