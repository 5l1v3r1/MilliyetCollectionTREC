<DOC>
<DOCNO> 169591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur05.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Susurlukçu Şahin'in cezasını kaldırdı... 
</HEADLINE>
<TEXT>

     Cumhurbaşkanı Ahmet Necdet Sezer, Susurluk Davası'nda 6 yıl ağır hapis cezasına çarptırılan Özel Harekat Dairesi eski Başkan Vekili İbrahim Şahin'in kalan cezasını, Adli Tıp Kurumu'nun raporuyla saptanan sürekli hastalığı nedeniyle kaldırdı. 
     Resmi Gazete'nin bugünkü sayısında yayımlanan ''Cezanın Kaldırılması Kararı''na göre, Cumhurbaşkanı Sezer, ''Halk arasında korku endişe ve panik yaratacak şekilde kamu düzenine karşı kasten adam öldürme, adam kaldırma yağma cürümlerini işlemek üzere oluşturulan silahlı çetenin yöneticiliğini yapmak'' suçundan İstanbul 6 Nolu DGM'nin kararıyla Türk Ceza Kanunu'nun 2-3-4 maddeleri gereceğince 6 yıl ağır hapis cezasına çarptırılan ve bu cezası kesinleşen İbrahim Şahin'in kalan cezasını, Adli Tıp Kurumu'nun 27 Haziran 2003 tarihli raporuyla saptanan sürekli hastalığı nedeniyle Anayasa'nın 104. maddesinin ikinci fıkrasının b bendi hükmü uyarınca kaldırdı. 
     ''Geçirdiği trafik kazası sonrası ortaya çıkan duyma sorunu ve beynindeki şikayetlerin sürdüğü, ayrıca psikolojik sorunlar yaşadığı'' bildirilen Şahin, Kartal Özel Tip Kapalı Cezaevi'nden 26 Mart 2002 tarihinde hastaneye kaldırılmıştı. 
     Adli Tıp Kurumu'ndan gelen rapor doğrultusunda Kartal Cumhuriyet Başsavcılığı, Şahin'in cezasının infazını, Ceza Muhakemeleri Usulü Kanunu'na göre 7 Ağustos 2002'de erteleyerek tahliyesine karar vermişti. 
     
</TEXT>
</DOC>
