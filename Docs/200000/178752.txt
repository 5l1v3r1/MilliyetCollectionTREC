<DOC>
<DOCNO> 178752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo28.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Atina'ya kadar rekor düşünmüyorum 
</HEADLINE>
<TEXT>

     9. Dünya Atletizm Şampiyonası'nda, bayanlar 1500 metrede yarı finale yükselen Süreyya Ayhan, bugün menajeri Jos Hermensin ile birlikte basın toplantısı düzenledi. 
     Süreyya Ayhan, dün gece 400 metrede altın madalya kazanan Ana Guevara, şampiyonaya katılan ünlü atletlerden William Kipragat, Haile Gebrselassie ve Francoise Mebango'nun da bulunduğu ortak basın toplantısında, Fransa'da almayı hedeflediği altın madalyadan sonra, Helsinki'de 2005 yılında düzenlenecek Dünya Şampiyonası'nda da 2. altın madalyası için yarışacağını söyledi. 
     Ayhan, bu yıl özellikle Dünya Şampiyonası için iyi hazırlandığını, şu ana dek az yarışmasının nedeninin de Dünya Şampiyonası'na iyi hazırlanmak ve sakatlıkları engellmek olduğunu söyledi. 
     Çok sayıda yabancı gazetecinin de bulunduğu Paris Sofitelforum Oteli'nde yapılan toplantıda Ayhan, dünya rekoruyla ilgili bir kez daha antrenörü Yücel Kop'un hazırladığı program çerçevesinde çalışacağını belirterek, ''Atina Olimpiyatları'na kadar kendimi rekor için zorlamayacağım. 1500 metre dünya rekorunu ya Atina Olimpiyatları'nda, ya da 1 yıl sonra kırmaya çalışacağım'' dedi. 
     Süreyya, kendisine taktiğiyle ilgili sorulan bir soruya ise ''Benim taktiğim ortada. Yarışta hızlı çıkış yapıyor ve az risk alıyorum. Çünkü düşmeler ve sakatlıklar oluyor. Bunu engellemeye ve mümkün olduğu kadar diğer atletleri uzak tutmaya çalışıyorum. Bu da garip geliyor ama bana göre iyi taktik'' karşılığını verdi. 
     
     ÇALIŞMA PROGRAMI 
     Ayhan, antrenman programıyla ilgili olarak da 2 tür program uyguladıklarını ve mümkün olduğu kadar çalışmalarını Türkiye'de yapmak istediklerini söyledi. 
     Ayhan, bu isteklerine karşın kış döneminde Türkiye'de kar ve fırtına nedeniyle yüksekte çalışmanın zor olduğunu ifade ederek, ''Yılın ilk aylarında yapacağımız 80 günlük kampı, yine önümüzdeki yıl ABD'de düzenlemeyi düşünüyoruz'' dedi. 
     
     YABANCI BASININ İLGİSİ 
     Basın toplantısı sonrası yabancı gazeteciler, milli atleti adeta soru yağmuruna tuttu. 
     Gazetecilerin, ''Cumhurbaşkanı ve başbakanın seni kutlaması konusunda ne hissediyorsunuz '' biçimindeki soruya ise Ayhan, şu yanıtı verdi 
     ''Benim için çok büyük destek ve motivasyon oldu. Bu olay birçok ülkede yaşanmıyor. Devlet başkanlarının, atletlerle doğrudan ilgilenmeleri, hem motivasyon oluyor, hem de atletizm sporuna büyük destek sağlıyor.'' ''İstanbul'un 2012 Olimpiyatları'na adaylığında sizin ne tür promosyon ve desteğiniz olabilir '' biçimindeki bir soruya ise Ayhan, ''Ben ve benim gibi Türkiye'de bazı dallarda başarılı olan atletler, olimpiyatların Türkiye'de yapılması için şimdiden promosyona başladık. En büyük örnek ise katıldığımız Dünya Şampiyonası gibi büyük organizasyonlarda altın madalya alarak, dikkati Türkiye'ye çekmek istiyoruz'' karşılığını verdi. 
     Ayhan, 5 Eylül Cuma günü Brüksel'de koşulacak Golden League'in son ayağında büyük sürpriz yapmayı planladığını ve herkesi şaşırtacağını sözlerine ekledi. 
     
</TEXT>
</DOC>
