<DOC>
<DOCNO> 199270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko29.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt Türk - PTT işbirliğiyle Anadolu'ya hizmet götürecek... 
</HEADLINE>
<TEXT>

     Kuveyt Türk, PTT ile bir anlaşma yaparak, yurt genelinde bine yakın online şubesi bulunan kuruluş aracılığıyla Türkiye'nin her tarafına bankacılık hizmeti götürmeyi hedefledi. 
     Altyapı çalışmalarının tamamlanmasından sonra Kuveyt Türk müşterileri, Türkiye'nin her yerinden PTT online şubeleri aracılığıyla hesap açma, para çekme ve yatırma, senet ve çek tahsilatı, havale, EFT, kredi kartı ve bireysel kredi borcu ödeme gibi birçok hizmetten yararlanabilecekler. 
     PTT Genel Müdürü İbrahim Şahin, Kuveyt Türk ile varılan anlaşmanın imza töreninde yaptığı açıklamada, çok ciddi teknolojik olanaklara ve geniş erişim noktalarına sahip olduklarını, bunu da karşılıklı işbirliği çerçevesinde bankaların hizmetine sunmak istediklerini söyledi. 
     Şahin, gelir düzeyinin artmasına paralel olarak kalite beklentilerinin de yükseldiğini, insanların tercihlerini, mektuptan ziyade online hizmetlerden yana kullandığını belirterek, ''Posta işlevimizi zaten yürütüyoruz ancak, finans sahasında eksikliğimiz var. Bu açığımızı finans kuruluşları ile işbirliği yaparak çözebileceğimize inandık'' dedi. 
     Yeni vizyon ile ileriye dönük önemli hamleler hazırlığında olduklarını kaydeden Şahin, yaygın şube ağı ile bankalara muhabirlik hizmeti vereceklerini, böylelikle mali yük getiren yeni bir banka şubesine önemli bir anternatif haline geleceklerini vurguladı. 
     
     ''PTT, AVANTAJLI BİR DAĞITIM KANALI'' 
     Kuveyt Türk Genel Müdürü Ufuk Uyan da, golabelleşme rüzgarının bankacılık sektöründe yüksek derecede rekabeti getirdiğini, bunun bazı hizmetlerin dışarıdan temin edilmesini mecburi kıldığını belirterek, ''Kendi şubelerimiz ve muhabir bankalarımızla sürdürdüğümüz hizmet halkamıza bu projeyle birlikte PTT ve onun yaygın şube ağını da ekliyoruz'' dedi. 
     Uyan, geniş kadrosu ve Türkiye'nin her yerindeki temsilcilikleriyle PTT'nin avantajlı bir dağıtım kanalı olduğunu, üzerinde çalıştıkları yeni enstrümanların da tüm yasal mevzuat tamamlandıktan sonra bu dağıtım kanalı ile yurtiçi ve yurtdışı müşterilerin hizmetine sunulabileceğini bildirdi. 
     
</TEXT>
</DOC>
