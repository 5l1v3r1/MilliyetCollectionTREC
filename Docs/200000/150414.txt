<DOC>
<DOCNO> 150414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun14.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tarihte birçok defa "demokrasi götürmek" istemişti ama... 
</HEADLINE>
<TEXT>

     Saddam rejimini devirmek için saldırdığı Irak'ta ''demokrasi kurmak'' isteyen ABD, geçmişte de benzer uygulamalara imza atmak istedi, ancak bunların pek çoğunda başarısızlıkla karşılaştı. 
     Fransız haber ajansı AFP, İkinci Dünya Savaşı'ndan sonra Japonya ve Almanya'da demokrasinin tesisi konusunda başarılı olan ABD'nin, başta Vietnam olmak üzere birçok Latin Amerika ülkesinde ise başarısız olduğuna dikkat çekti. 
     Amerikan Carnegie Enstitüsü verilerine dayanan ajans, ABD'nin son yüzyıl içinde Amerikan çıkarlarını korumak ve ''demokrasiyi geliştirmek'' amacıyla 15 kez askeri müdahalede bulunduğunu, ancak bunlardan sadece 4'ünde az çok başarıdan söz edilebileceğini hatırlattı. 
     Carnegie uzmanlarına göre, İkinci Dünya Savaşı'ndan sonra Almanya ve Japonya örnekleri, ABD'nin hanesine en önemli başarılar olarak geçti. 
     1989'daki Panama ve 1983 yılındaki Granada çıkarmaları da bu açıdan olumlu değerlendirilebilir. Ancak ''insan hakları ve demokrasi' adına yapılan 11 askeri operasyon ise fiyaskoyla sonuçlandı Haiti 1994-1996 ve 1915-1934 , Kamboçya 1970-1973 , Vietnam 1964-1973 , Dominik 1965-1966 ve 1916-1924 , Küba 1917-1922, 1906-1909 ve 1898-1902 , Nikaragua 19090-1927 ve Panama 1903-1936 . 
     Uzmanlar, Afganistan'a müdahale hakkında konuşmak için ise erken olduğunu, bu ülkenin siyasal evriminin ne yönde gelişeceğini izledikten sonra hüküm vermek gerektiğini belirtiyorlar. 
     Carnegie uzmanları, demokrasinin açık savaş nedeni olarak gösterilmediği Kuveyt savaşı, Balkanlardaki operasyonlar gibi müdahalelerin ise değerlendirmeye alınmadığını vurguluyorlar. 
     Uzman Minxin Pei ve Sara Kasper, Amerikalıların, gittikleri ülkelerde halka hoş görünebilmek amacıyla kurdukları bütün geçici yönetimlerin ''tam bir başarısızlık abidesi'' olduğuna dikkat çektiler ve bu tür yönetimlerin hiçbirinin demokrasiye geçişi sağlayamadığına işaret ettiler. 
     





</TEXT>
</DOC>
