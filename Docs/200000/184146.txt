<DOC>
<DOCNO> 184146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo25.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Natalia Ben Türküm, Rusya'ya karşı hiçbir şey hissetmedim... 
</HEADLINE>
<TEXT>

     23. Avrupa Voleybol Şampiyonası'nda şampiyonanın en büyük favorisi olarak gösterilen Rusya'yı 3-0 yenerek büyük bir başarıya imza atan Türk Milli Takımı'nda forma giyen, Rus asıllı Türk vatandaşı Natalia Hanikoğlu, ''Ben Türküm. Kendimi Türk gibi hissediyorum'' dedi. 
     Hanikoğlu, Rusya maçında kesinlikle bir ikilem içinde kalmadığını belirterek, ''Rusya Genç Milli Takımı'nda da forma giydim. Orada da başarılar yakaladım. Ama şu an benim için sadece Türkiye'nin başarısı önemli. Çünkü ben Türküm'' diye konuştu. 
     Rusya maçına çıktıklarında tribünlerdeki insanları görünce inanılmaz bir heyecan yaşadığını ifade eden Hanikoğlu, şöyle konuştu 
     ''O an heyecandan titredim. Orada toplanan seyircilerin bizden beklentileri büyüktü. Onların ağırlığını omuzlarımda hissettim. Türkiyem için herşeyi yapmaya hazırdım. Bunu da takım arkadaşlarımla birlikte terimizin son damlasına kadar yapmaya çalıştık ve başardık.'' Natalia Hanikoğlu, yemek sırasında arkadaşlarına ''Moskova'ya artık koruma eşliğinde gitmek istiyorum. Tek başıma gidersem artık beni almazlar'' diye espri yaptı. 
     
     ''SEVEREK EVLENDİM'' 
     Türkiye'ye 5 sene önce Kocaelispor'a transferi nedeniyle geldiğini hatırlatan Natalia, bundan önce Rusya'nın CSKA Moskova takımında voleybol oynadığını söyledi. Türkiye'ye transferinden sonra Türk vatandaşlığına geçmek için teklif aldığını ve seve seve kabul ettiğini kaydeden Natalia, şunları söyledi 
     ''Bana Türk vatandaşlığı teklif edildiğinde hiç düşünmeden kabul ettim. Ama önce bana ''naylon evlilik'' yapmamı söylediler. Buna karşı çıktım ve naylon evlilik yapmadım. Bir süre sonra yine voleybolcu olan eşim Hakan Hanikoğlu ile severek ve istediğimiz zaman evlendik. Şimdi çok mutluyum.'' 
     
</TEXT>
</DOC>
