<DOC>
<DOCNO> 170840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy20.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Suriye Başbakanı Ankara'ya geliyor    ELÇİN ERGÜN Ankara 

   Irak savaşı sonrası ABD ile ilişkileri gerilen Suriye'nin Başbakanı Mustafa Miro resmi bir ziyaret için Ankara'ya gelecek. Dışişleri Bakanı Abdullah Gül'ün ABD ziyaretinin hemen ardından Türkiye'ye gelecek olan Miro, Başbakan Recep Tayyip Erdoğan'la Irak'ın yeniden yapılandırılması ve toprak bütünlüğü konularını ele alacak. 
   Gül'ün başbakanlığı ve Dışişleri Bakanlığı döneminde iki kere ziyaret ettiği Suriye'den 17 yıldan bu yana ilk kez başbakan düzeyinde yapılacak ziyarete kalabalık bir bakan heyeti katılacak. Miro, Erdoğan ve Gül'ün yanı sıra Cumhurbaşkanı Ahmet Necdet Sezer'le de bir araya gelecek ve Suriye Devlet Başkanı Beşar Esad'dan bir mesaj getirecek. 
   Miro'nun Erdoğan'la yapacağı görüşmelerde Irak'ın toprak bütünlüğünün korunması ve yeniden yapılandırılmasında alınacak roller gündeme gelecek. Gül'le yapacağı görüşmede, Irak'ın yanı sıra Ortadoğu'da son günlerde yaşanan gelişmeleri ele alacak olan Miro'nun ardından sonbaharda da büyük bir ihtimalle Esad Türkiye'de olacak. 
   
   Ecevit, Komisyon raporunu istedi    ANKARA Milliyet 

   DSP Genel Başkanı Bülent Ecevit, hakkındaki iddialara yanıt verebilmek için Yolsuzluk Araştırma Komisyonu'nun hazırladığı raporu istedi. TBMM Başkanlığı'na bir yazı gönderen Ecevit, "Kamuoyunun yanlış bilgilendirilmesini önlemek, hakkımdaki asılsız ve maksatlı iddialara yanıt verebilmek için araştırma komisyonu raporunun bir örneğinin tarafıma ivedilikle verilmesini arz ederim" dedi. Komisyonun ek çalışma süresini tamamladığını ve raporu 4 Temmuz'da teslim ettiğini belirten Bülent Ecevit şöyle koınuştu "Komisyon, Anayasa ve TBMM İçtüzüğü'ne aykırı biçimde çalışmalarını hala sürdürmektedir." 
   
   MHP'de Ünal başkan adayı    ANKARA Milliyet 

   MHP üyesi Taner Ünal, 12 Ekim'de yapılacak 7. Olağan Büyük Kongre'de MHP Genel Başkanlığı'na aday olacağını açıkladı. Ünal, basın toplantısında, koalisyon kültürü, uyum politikaları, istikrar paketleri ile milli birlik ve bütünlüğü bölmeyi hedef alan söylem ve eylemler sonucunda, MHP'nin 30 yıllık ideolojik mücadelesinin çok büyük yara aldığını savundu. MHP Genel Başkanı Devlet Bahçeli'nin 3 Kasım seçimlerinin ardından genel başkanlık görevinden ayrılacağını açıkladığını kaydeden Ünal, "Sayın Bahçeli'nin her erdemli kişi gibi verdiği sözü tutacağına inandığım için, MHP Genel Başkanlığı'na adaylığımı ilan etmiş bulunuyorum" dedi. 
   
   
   
</TEXT>
</DOC>
