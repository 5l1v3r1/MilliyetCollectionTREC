<DOC>
<DOCNO> 154392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yazar/guclu.html </URL>
<DATE> 2003/05/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Deprem misyonerlerimiz neden yok 
</HEADLINE>
<TEXT>

     Zaman artık hayıflanma zamanı değil, icraat zamanı olmalı. Hemen herkes artık taşın altına elini koymalı. Eğer varsa bir fikri bunu sonuna kadar savunmalı... 
     Türkiye h l , sabah akşam başımızın etini yiyecek, bıkmadan usanmadan çalışmalarını sürdürecek deprem misyonerlerini yaratamadı. Bir Işıkara vardı. O da politikaya atılacağım diye kayboldu gitti. Diğer profesörlerin çoğu ise sanki felaket tellalı. İnsanları panik etmenin ötesinde fazla bir şey yaptıklarını söylemek çok zor. 
     Deprem Konseyi fiyasko çıktı. Üniversiteler birbirini yeme yarışında. Meslek odaları h l olayın vahametini kavrayabilmiş değiller. Yerel yönetimlerin ise tıpkı hükümetler gibi deprem umurunda değil. Geriye kala kala medya kalıyor ki onlar da işin sadece haber tarafında. Üç gün sonra hemen her şeyi unutup gidiyorlar... 
     Bu konuya gönül veren misyonerler olmadan depreme karşı hazırlıklı hale gelmemiz mümkün değil. Ortaya öyle misyonerler çıkmalı ki devlet de, üniversiteler de, diğer sivil toplum örgütleri ve medya da hemen herkes bu misyonerlerin peşine takılıp gitmeli. İlk işleri de öncelikle okulları dayanıklılık testinden geçirmek olmalı. Takviye gerekenleri takviye için kampanyalar düzenlemeli, yıkılacakları yıkıp yeniden yaptırmalı. Yoksa üzülen hepimiz oluruz... 
     Evet Türkiye bu kahramanlarını arıyor. Bir an önce ortaya çıkmalılar ki hepimiz gönül birliği ile onlara destek olmalıyız... 
     
Müsteşar atandı      Milli Eğitim Bakanlığı müsteşarı nihayet belli oldu. Bakan Çelik, müsteşarlığa İstanbul Üniversitesi'nden Prof. Dr. Necat Birinci'yi getirdi. Öğretmenlik tecrübesi de bulunan Türk Dili ve Edebiyatı profesörü Necat Birinci, Fen Edebiyat Fakültesi'nde görev yapıyordu. 
     
61 yaş mağdurları      Öğretmenlerin öğretim yılının ortasında emekli edilmeleri en fazla öğrencileri etkilemişti. Milli Eğitim Bakanı Çelik, öğrencilerin bu duyarlılığını göz önünde bulundurarak, isteyen öğretmenlerin ücretli öğretmen olarak yıl sonuna kadar görevlendirileceğini söyledi. Bakan Çelik, öğretmen alımı için başvuruların ise bu ayın ortasında başlayacağını ve atamaların da ağustos ayı içinde gerçekleşeceğini belirtti. 
     
Depreme İstanbul modeli      Eğitimde deprem yaralarını ilkönce saran illerin en başında İstanbul geliyor. Bir yandan birinci derecede deprem bölgesinde bulunan okulların takviye çalışmaları sürerken, öte yandan çelik sıralar ile öğrencilerin hayatı garanti altına alınmaya çalışılıyor. İstanbul'daki okullara 100 bin çelik sıra dağıtıldığını belirten Milli Eğitim Müdürü Ömer Balıbey, olası bir depremde bu sıraların altına giren öğrencinin yaşam kaygısı olmayacak dedi. Bu arada bazı okulların çelik konstrüksüyon ile takviye edildiğine de dikkati çeken Balıbey, en önemlisi öğretmenlerimizin eğitilmesi idi, onu da son sürat tamamlıyoruz, dedi. Darısı diğer kurumlarımızın başına... 
     
     

</TEXT>
</DOC>
