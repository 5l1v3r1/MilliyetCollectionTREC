<DOC>
<DOCNO> 172389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da çıkan kavga, Eleşkirt'te çatışmaya dönüştü 
</HEADLINE>
<TEXT>

     Ufuk BALKİS AĞRI, DHA 
     

TÜRKLER'in Fransa'daki kavgası, cep telefonu ile haber verilmesi üzerine Ağrı'nın Eleşkirt İlçesi'nde çatışmaya dönüştü. Silahlı çatışmada iki taraftan dört kişi yaralandı. 
     Fransa'da çalışan Çelik' ailesinin amca çocukları arasında bilinmeyen bir nedenle başlayan kavga, yurda izine gelen Erhan Çelik'e cep telefonu ile bildirildi. Plakası saptanamayan yabancı plakalı otomobiline binen Erhan Çelik, yakınları ile birlikte yine akrabası olan Nihat Çelik'in kullandığı 04 M 0207 plakalı minibüsü Eleşkirt'in Çiftepınar Köyü yakınlarında dün saat 11.00 sıralarında sıkıştırdı. Nihat Çelik'in kullandığı minibüsün önünü kesen Erhan Çelik, taşlı- sopalı kavgaya başladı. Daha sonra aynı soyadı taşıyan akrabalar, tabanca ve pompalı tüfekle birbirlerine ateş açtı. Bir süre devam eden çatışmada her iki gruptan amca çocukları 44 yaşındaki Ahmet Çelik, 28 yaşındaki Enver Çelik, 25 yaşındaki Nihat Çelik ve 23 yaşındaki Erhan Çelik yaralandı. Yaralılar, Ağrı Devlet Hastanesi'ne kaldırıldı, çatışma ile ilgili soruşturma sürdürülüyor. 
     
</TEXT>
</DOC>
