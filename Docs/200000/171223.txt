<DOC>
<DOCNO> 171223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur10.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasathane "Depremin artçıları olacaktır" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdür Vekili Prof. Dr. Mustafa Aktar, Denizli'nin Buldan İlçesi'nde bu sabah meydana gelen 5.2 büyüklüğündeki depreme ilişkin, ''Olağan bir deprem. Bizim için sürpriz değil'' dedi. 
     Prof. Dr. Aktar, saat 07.52 sıralarında gerçekleşen ''şiddetlice'' depremin merkez üssünün Denizli'nin Buldan İlçesi olduğunu hatırlattı. 
     Denizli bölgesinin deprem üreten bir yer olduğuna ve burada her zaman deprem olabileceğine dikkati çeken Prof. Dr. Aktar, şunları kaydetti 
     ''Denizli'de, son 2 yıl içinde ufak da olsa bir deprem artışı olmuştu. Ama o sonra kayboldu. Fakat Buldan'da meydana gelen depremin onunla ilgisi yok. Bazı dönemlerde bazı yerlerde birtakım depremler çok büyük olmasa da olur, sonra kaybolur. 
     5.2 büyüklüğündeki depremin artçı sarsıntıları olacaktır. 4.0 civarında artçı sarsıntılar bekliyoruz. Zaten şu ana kadar da büyüklüğü 3.0'ün üzerinde 15'e yakın artçı sarsıntı kaydedildi. 3.0'ün altındaki artçıların sayısı ise yüzlerce... Deprem büyük olmadığı için etkilerinin de gün içinde kaybolacağını düşünüyoruz.'' 
     Prof. Dr. Mustafa Aktar, bir depremin önceden bilmenin mümkün olmadığını, ancak geçmişte bu bölgede yüzlerce depremin kaydedildiğini ifade ederek, ''Bu anlamda buradaki olağan bir deprem. Bizim için sürpriz değil'' dedi. 
     ''Bölgenin deprem açısından riskli olduğunu, bir yerde enerji boşalımı için depremin çok geniş bir alana yayılması gerektiğini'' vurgulayan Prof. Dr. Aktar, ''Buldan'daki ufak bir deprem ve dolayısıyla 'bölgedeki enerji boşaldı' dememiz söz konusu değil'' diye konuştu. 
     
</TEXT>
</DOC>
