<DOC>
<DOCNO> 168766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo03.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den Hooijdonk'a Teminat mektubu 15 dakikalık iş 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, Hollandalı futbolcu Pierre Van Hooijdonk'un transferinin henüz bitmediğini, görüşmelerin sürdüğünü açıkladı. 
     Ekşioğlu, basında bu transferin ''bitmiş'' gibi gösterilmesinin kendilerini zor duruma soktuğunu ifade ederek, ''Hooijdonk'un transferinde bitmiş hiçbir şey yok'' dedi. 
     Bu oyuncuyla görüşmelerin sürdüğünü kaydeden İlhan Ekşioğlu, şöyle devam etti 
     ''Hooijdonk'un transferinin bittiği, sadece teminat mektubunun yatırılmasının beklendiği şeklinde haberler çıkıyor ama teminat mektubuyla ilgisi yok. Görüşmeler olumlu sonuçlandığı zaman Fenerbahçe için teminat mektubunu yatırmak 15 dakikalık bir iş. Görüşmelerimiz devam ediyor.'' Ekşioğlu, bugün sözleşme imzaladıkları Brezilyalı Fabio Luciano'nun yarın akşam yöneticiler Mahmut Uslu ve Hakan Bilal Kutlualp ile İstanbul'a döneceğini belirterek, ''Transfer etmeyi düşündüğümüz diğer Brezilyalı oyuncularda da sonuca yaklaştık. Önümüzdeki hafta sonuna kadar o transferler de biter ve Brezilyalılar Almanya kampına katılır'' şeklinde konuştu. 
     Yabancı kaleci transferiyle ilgili çalışmaların da sürdüğünü anlatan İlhan Ekşioğlu, ''Görüştüğümüz kaleciler var ama henüz bir sonuca ulaşamadık. Daum'un vereceği raporu 14 Temmuz Pazartesi günü yapacağımız yönetim kurulu toplantısında görüşeceğiz. Bu toplantıdan sonra yabancı kaleci ve Maxim Romashenko'nun transferleri netlik kazanır'' diyerek sözlerini tamamladı. 
     
</TEXT>
</DOC>
