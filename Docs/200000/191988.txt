<DOC>
<DOCNO> 191988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
California Yangını, DiCaprio'nun film setini de yaktı 
</HEADLINE>
<TEXT>

     ABD'nin California eyaletini adeta ''cehenneme'' çeviren orman yangınları, ''Titanic'' ve ''New York Çeteleri'' filmlerinin başrol oyuncusu Leonardo DiCaprio'nun son filmini çevirdiği setin de kısmen yanmasına yol açtı. 
     Yangın nedeniyle filmin çekimine ara verildiği bildiriliyor. Güney California'daki yangınlarda şimdiye kadar 15 kişi hayatını kaybetti, bin 100 ev yandı. 
     California'daki film seti, baş erkek oyuncu rolünü DiCaprio'nun üstlendiği ''Aviator'' Uçman adlı film için hazırlanmıştı. 
     Ünlü yönetmen Martin Scorsese'nin yönettiği film Amerikalı eksantrik milyoner ve işadamı Howard Hughes'un hayat hikayesini anlatıyor. 
     Hollywood'un bulanık tarihçesini de beyaz perdeye taşıyan filmde Cate Blanchett Katherine Hepburn'u, Kate Beckinsale Ava Gardner'i, Gwen Stefani ise Jean Harlow'u canlandırıyor. 
     Alevlerin film setini kısmen harap etmesi üzerine, film ekibinin Simi vadisindeki seti ve çiftliği terk etmek zorunda kaldığı bildirildi. 
     Kaynaklar, ekibin çekimlere kapalı bir stüdyoda devam edeceğini de kaydettiler. 
     
</TEXT>
</DOC>
