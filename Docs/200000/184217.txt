<DOC>
<DOCNO> 184217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/asiy.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıkta böcek 
</HEADLINE>
<TEXT>

   Sağlık Bakanı Recep Akdağ'ın makam odasında 2 adet amatör dinleme cihazı bulundu. Akdağ'ın Başbakan'la görüşmesinden önce 10 adet cihazın bulunduğu iddia edilmişti 
      ANKARA Milliyet 

   
   Türkiye'yi bir dönem sarsan "telekulak" skandalının izleri silinmeden, Sağlık Bakanı Recep Akdağ'ın makam katında yer alan dinlenme odasındaki koltukların altından iki dinleme cihazı çıktı. Akdağ, ANKA Ajansı'nın sabah servise koyduğu "10 adet böcek bulunduğu" yolundaki haberi akşam Başbakan'la görüştükten sonra "kısmen" yalanlayarak, cihazların "amatör" işi olduğunu söyledi. 
   
   10 tane bulundu iddiası 
   ANKA, dün sabahki haberinde, Akdağ'ın odasında göreve geldiği günden bu yana "böcek" de denilen dinleme cihazları bulunduğunu ve sürekli temizleme işlemi yapıldığını kaydetti. Haberde, temizleme işlemine karşın yine 10 tane dinleme cihazı bulunduğu, Akdağ'ın bu nedenle makam odasına gizli kamera koyduğu, ancak olayı güvenlik makamlarına yansıtmadığı ileri sürüldü. 
   Konuyla ilgili akşama kadar açıklama yapılmazken, saat 16.00'da bakanlıktan ayrılırken, "Bir saat sonra döneceğim, o zaman her şeyi açıklayacağım" diyen Akdağ, Konut'ta Erdoğan'la yarım saat görüştü. Görüşmeden sonra İçişleri Bakanı Abdülkadir Aksu'nun Erdoğan'la tekrar bir araya gelmesi dikkat çekti. 
   Makamına geçtikten sonra çağırdığı gazetecilere ANKA'nın haberindeki gibi bir olayın olmadığını söyleyen Akdağ, şunları kaydetti "Arka dinlenme odamızda görevli arkadaşlarımızın mutat yaptıkları aramada koltukların altında böcek benzeri iki cihaz bulunmuş. Emniyet yetkililerinden ilk aldığım bilgilere göre, ne zaman konulduğu bilinmeyen bu cihazlar profesyonel değil, her yerde satılan ve birkaç saatlik batarya ömrü olan, amatör cihazlar. Uzun süre dinlemeyi mümkün kılacak cihazlar değil. Bulunduğunda da cihazlar çalışmıyormuş. Cihazların bulunduğu odada ise kesinlikle gizli kamera yok.Ve konulmadı da. Uzmanlar cihazlarla ilgili rapor hazırlayacak." 
   Cihazların eski Sağlık Bakanı Osman Durmuş döneminde konmuş olup olmayacağı yolundaki soruya, "olabilir" yanıtını veren Akdağ, "Özellikle beni dinlemek için konduğunu düşünmüyorum. Yakın zamanda bulunan cihazlar hakkında dün önceki gün bilgi sahibi oldum, cihazları görmedim. Tedirginlik duymuyorum. Bakanlığımın da dinlendiği kanısında değilim. Hazırlanacak rapordan sonra her türlü soruşturma yapılacak" dedi. 
   Emniyet, böceklerle ilgili raporunu dün akşam Akdağ'a sundu. "MİT gibi devlet organlarınca dinlenmiş olabileceğini düşünmediğini" söyleyen Akdağ, "Rapora göre, cihazlardan biri iki parçalı. Kablolu olan bu cihazın, kulaklığı da var. Diğeri kablosuz" diye konuştu. Bu iki cihazın yanında bulunmuş olan küçük bir parçanın ise, oyuncaklarda kullanılan minik müzik cihazı olduğu anlaşıldı. 
   
   İçişleri araştırıyor 
   İçişleri Bakanlığı ise konuyla ilgili ayrıntılı bir araştırma yapıyor. Bakanlık'tan üst düzey bir yetkili şunları söyledi "Şimdilik ciddi bir şey gözükmüyor. Ama araştırma sürecek. Gerekli inceleme yapılıyor." İçişleri Bakanı Abdülkadir Aksu'ya konuyla ilgili bir kaç ay içinde ayrıntılı bir rapor da sunulacağı öğrenildi. 
   
   
</TEXT>
</DOC>
