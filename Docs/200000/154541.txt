<DOC>
<DOCNO> 154541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yasam/ayas.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'1 milyon sterline karını bana ver ' 
</HEADLINE>
<TEXT>

İngiltere bugünlerde başrollerini Robert Redford ve Demi Moore'un oynadığı "Ahlaksız Teklif" adlı filmi aratmayan ilginç bir teklifi konuşuyor... 
     LONDRA Milliyet 

     İngiltere'de yayımlanan The Sunday Times gazetesine göre, bir işadamı bir başka erkeğe karısının kendisiyle yaşamasına izin vermesi için 1 milyon sterlin yaklaşık 2.5 trilyon lira teklif etti. 
     Bir bilgisayar şirketinin genel müdürü olan Brian Maccaba, genç kadının kocasına, "Karına aşığım, ondan ayrılamam, sen ayrıl ve bizim yaşamımızın sonuna kadar birlikte olmamıza izin ver" dedi. Kuzey Londra'daki bir Musevi ilkokulunda öğretmenlik yapan Natalie Attar'ın kocası Alan'a bir de mektup gönderen Maccaba, "Bu teklif, sizin için altın anahtar. Böylece hem serbest kalacak, hem de para sahibi olacaksınız" diye yazdı. The Sunday Times, genç çiftin teklifi reddedip Maccaba'yı da mahkemeye verdiğini yazdı. Brian Maccaba'nın bu talebi Musevi cemaatinin de tepkisini çekti. 
     
     Maccaba 'tescilli teklifçi' çıktı 
     Gazeteye göre, bu cemaat içinde etkin olan Maccaba, başka ahlaksız teklifleriyle de tanınıyor. Maccaba'nın ilişkilerinin İngiltere Başbakanı Blair'e kadar uzandığı belirtiliyor. 
     1993 yılında gösterime giren 'Ahlaksız Teklif' filminde, zengin işadamı rolündeki Robert Redford, Demi Moore'un canlandırdığı karakterin kocasına, 1 milyon dolar teklif ediyordu. 
     

</TEXT>
</DOC>
