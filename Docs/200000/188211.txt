<DOC>
<DOCNO> 188211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/dunya/dun03.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah Ortadoğu'da yeni savaş başladı... 
</HEADLINE>
<TEXT>

   DIŞ HABERLER SERVİSİ 

   
   Lübnan'da üslenen Hizbullah Örgütü, geçtiğimiz hafta Suriye'nin başkenti Şam'a 15 kilometre mesafede, Filistinli militanlara ait olduğu belirtilen bir kampa saldırı düzenleyen İsrail'i, "yeni Ortadoğu savaşının ilk raundunu başlatmakla" suçladı ve İsrail'e karşı "cephe açacaklarını", saldırıları artıracaklarını duyurdu. 
   İngiltere'de yayımlanan The Sunday Telegraph gazetesinin haberine göre, Hizbullah liderlerinden Muhammed Raad, İsrail tarafından Suriye'ye yönelik saldırının, Lübnan - İsrail sınırında şiddetin yolunu açtığını söyledi. "Bu saldırı, bölgeyi değiştirir" diyen Raad, örgütün misilleme yapma sorumluluğu taşıdığını savunarak, "Bölgesel savaşa doğru gidiyoruz" dedi. Gazeteye bilgi veren Batılı diplomatlar, Suriye'nin, İsrail uçaklarını vurması için Hizbullah'a Rus yapımı SA - 18 tipi karadan havaya füze verdiğini söylediler. 
   
   
</TEXT>
</DOC>
