<DOC>
<DOCNO> 150641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yasam/yas05.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir atasözü daha gerçek oldu 
</HEADLINE>
<TEXT>
Yavuz hırsız ev sahibini bastırmış 
Amerikan mahkemeleri, bazı davalarda aklın almayacağı gerekçelerle tazminata hükmediyor 
     Bir McDonald's restoranında üzerine dökülen kahvenin "gerektiğinden daha sıcak" olması nedeniyle açtığı tazminat davasını kazanan 81 yaşındaki Stella Liebeck adına her yıl düzenlenen yarışmaya, bu yıl da birbirinden ilginç 'aday davalar' katılıyor. İşte örnekler... 
     
     Hırsız eve hapsoldu 
     Milli Reasürans'ın yayın organı Reasürör dergisinde yer alan adayların en ilginci, Pennsylvanialı "yavuz hırsız" Terrence Dickson'un davası. Dickson, bir evi soyduktan sonra garajı kullanarak çıkmaya çalışır. Ancak garajın otomatik kapısının bozuk olması ve evle arasındaki kapının da kilitlenmesi nedeniyle Dickson evden çıkamaz. Ev sahibi tatilde olduğu için mahsur kaldığı garajda sekiz gün köpek mamasıyla beslenen Dickson, 'bunalıma girdim' diye ev sahibini dava eder. Mahkeme de, 'yavuz hırsız' lehine 500 bin dolar tazminata hükmeder. 
     
     'Otomatik pilotlu' karavan 
     Bir başka adaysa, yeni aldığı karavanla evine dönerken otoyolda aracı saatte 70 mil hızda otomatik pilota bağlayan Merv Grazinski'ye ait. Grazinski, kahve yapmak üzere direksiyonu bırakıp arka tarafa geçince karavan devrilir. Grazinski, el kitabında bir uyarı olmadığı için üreticiyi dava eder ve 1 milyon 750 bin dolar tazminat ve bir karavan almaya hak kazanır. 
     
     Yaralanan hırsıza tazminat 
     Carl Truman adlı bir ABD'li de, aracıyla ellerini ezdiği gerekçesiyle dava ettiği komşusundan 74 bin dolar ve hastane masraflarını almaya hak kazanır. Ancak Truman, komşusunun otomobilin jant kapaklarını çalmaya çalışırken, direksiyonda birinin oturduğunu fark edemediği için yaralanmıştır. 
     


YAŞAM 






















</TEXT>
</DOC>
