<DOC>
<DOCNO> 167814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko06.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, ihracatta 800 milyon euro hedefliyor 
</HEADLINE>
<TEXT>

     Koç Holding Fiat Grubu Başkanı Aydın Çubukçu, Tofaş olarak Fiat'dan bazı modellerin Türkiye'de üretilmesini istediklerini bildirdi. 
     Aydın Çubukçu, 2 yıl aradan sonra 25 Nisan-4 Mayıs 2003 tarihleri arasında İstanbul'da yapılan Auto Show 2003 Fuarı ve Irak savaşındaki beklentilerin gerçekleşmesiyle otomotiv pazarının harekete geçtiğini söyledi. 
     Çubukçu, ''Birkaç senedir ertelenmiş bir talep vardı. Seçim, enflasyon ve savaş gibi bazı belirsizliklerden dolayı müşteriler alımlarını ertelemişlerdi. Bunlar kesinliğe kavuşunca birdenbire pazar etkilendi ve güzel bir yöne doğru açıldı'' diye konuştu. 
     Tofaş'ın da benzer şekilde bu gelişmelerden etkilendiğine dikkati çeken Çubukçu, büyük miktardaki ihracatlarının hiçbir şekilde durmadığını ve geçen yıl 711 milyon Euro olarak gerçekleşen ihracatı, bu yıl 800 milyon Euro'ya çıkarmayı planladıklarını kaydetti. 
     Otomotiv pazarının geçmiş dönemde çok kötü bir durumda olduğunu ancak yavaş yavaş büyüyeceğini belirten Çubukçu, şunları kaydetti 
     ''Tahmin ediyorum en kötü yıl geçen seneydi, 90 bin araba satılabildi. Bu sene muhtemelen 125 ila 150 bin arası araba satılır. Gelecek sene 190-200 bin civarında araba satılabileceğini düşünüyoruz. Bu büyüme devam edecek. Pazar payı olarak ilk 6 aydaki hedefimiz yüzde 15, yıl sonu yüzde 18.'' 
     
     DÖVİZDEKİ DÜŞÜŞ 
     Aydın Çubukçu, dövizdeki düşüşe ilişkin bir soru üzerine de, ''ihracatta şöyle bir ayırım yapmamız lazım, girdileri dolarla alıp, ihracatı Euro'yla yapıyorsanız müspet etkileniyorsunuz. Ama girdileri Euro'yla alıp, ihracatı dolarla yaptığınızda para kaybediyorsunuz. Bizim için bu durum tam dengededir. Hatta bir miktar lehimize çalışıyor'' diye konuştu. 
     Euro'nun değer kaybetmesinin ithalatı kolaylaştırdığına dikkati çeken Çubukçu, ithal araçların maliyetinin düşmesi nedeniyle ithal araçların Türkiye'deki pazar payının yüzde 60'ların üzerine çıktığını ancak bunun devamlı olacağını düşünmediğini söyledi. 
     Birçok büyük Avrupalı firmanın artık üretimini Türkiye'ye kaydırdığını ve buradaki üreticilerin başarılarını birkaç yıldır kanıtladıklarını kaydeden Çubukçu, Fiat'ın İtalya dışındaki fabrikaları içinde Tofaş'ın en başarılı olduğunu vurguladı. 
     Ana firmaların zaman zaman tek modelin üretimini Türkiye'ye verdiğini ve bazen bütün üretimlerini Türkiye'ye taşıdığını anlatan Çubukçu, bunun gelişeceğini ve artacağını söyledi. 
     Fiat'ın önemli ve başarılı bir ticari vasıtası olan Doblo'nun sadece Türkiye'de üretildiğini anımsatan Çubukçu, şunları kaydetti 
     ''Bundan sonrası için biz Tofaş olarak, Fiat'dan bazı modellerin Türkiye'ye verilmesini istiyoruz. Bu, her zamanki arzumuz. Fabrikamızın daha verimli çalışabilmesi, daha fazla ihracat yapabilmemiz için bunlar gerekli. Ama bunlar uzun projelerden sonra ortaya çıkıyor. Bu tür konularda devamlı konuşuyoruz. Her zaman da olumlu bir yaklaşım var.'' Çubukçu, Türkiye'de artık hiçbir kriz beklemediğini ifade ederken de, ''Dengeler yavaş yavaş yerine oturuyor. Kriz olmasına sebebiyet verecek birşey görmüyorum'' dedi. 
     
</TEXT>
</DOC>
