<DOC>
<DOCNO> 174848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo04.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Süper Lig'e ısınıyor... 
</HEADLINE>
<TEXT>

     Birinci Süper Lig'in yeni takımlarından Konyaspor, sezonun ilk maçında sergilediği futboldan sonra kendine daha çok güveniyor. 
     Kulüp basın sözcüsü İbrahim Kaplan, 10 yıl aradan sonra Birinci Süper Lig hasretine son verdikleri maçta sergilenen oyundan son derece memnun olduklarını söyledi. 
     Maça iyi ve hızlı başlayan tarafın kendileri olduğunu belirten Kaplan, ancak savunmanın belkemiği olan Ogün'ün saha dışında kalmasıyla oyun düzenlerinin bozulduğunu kaydetti. 
     Eksik oyuncuyla mücadele etmelerinin kendilerini olumsuz etkilediğini ifade eden Kaplan, rakip takımdan da kırmızı kartla bir futbolcunun oyun dışı kalmasıyla maçta dengeyi sağladıklarını ve ardından üstünlüğü ele geçirdiklerini söyledi. 
     Kaplan, kendileri karşısında çok fazla pozisyon bulamayan Trabzonspor'un duran toplardan gol şansı yakaladığını belirterek, ''Maçın son 20 dakikasında sergilediğimiz iyi futbolla bize beraberliği getiren golü bulduk. 90 dakika eşit oyuncuyla mücadele etseydik bu maçı farklı skorla kazanabilirdik'' dedi. 
     Konyaspor olarak lige daha tam olarak hazır olmadıklarını ifade eden Kaplan, iyi bir başlangıç yaptıklarını ve takımın her geçen gün daha iyi olacağını kaydetti. Kaplan, puandan çok ortaya konulan futbolun kendileri için umut olduğunu ifade ederek, ligde büyük ya da küçük takım ayrımı yapmadıklarını ve tüm maçlarına puan kazanmak için çıktıklarını dile getirdi. 
     
</TEXT>
</DOC>
