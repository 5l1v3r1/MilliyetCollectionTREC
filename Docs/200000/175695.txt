<DOC>
<DOCNO> 175695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko10.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar Bankası olayı spesifik bir olay 
</HEADLINE>
<TEXT>

     Devlet Bakanı Ali Babacan, cari işlemler açığının finanse edilmesi konusunda herhangi bir sıkıntı çıkacağını düşünmediklerini söyledi. Bakan Babacan, İmar Bankası ile ilgili olarak da ''Çifte kayıt dediğimiz, son derece yanlış, görülmemiş ve belki dünya bankacılık tarihinde eşine ender rastlanır spesifik bir olay" dedi. 
     Babacan, TRT 1 Televizyonu'nda, ekonomideki son gelişmelere ilişkin açıklamalarda bulundu. Bakan Babacan, ekonomide kriz söylentilerinin nedeninin ne olduğuna, neden ekonomide havanın birden olumluya döndüğüne ilişkin bir soruya karşılık, TL'nin değerlenmesi ve bunun sonucu, cari işlemler açığının, yıl sonunda, yılbaşına göre daha fazla bir açık oluşacağı şeklinde şekillenmesinin, belli bir dönemde böyle bir söylentiye yol açtığını kaydetti. 
     Ali Babacan, şöyle devam etti 
     ''Fakat gözden kaçırılan çok önemli konular var. Bunlardan birincisi, 1994 ve 2001 krizlerine göre çok önemli yapısal farklılıklar var. Bunu mutlaka görmek, mutlaka derinden incelemek lazım. Öncelikle bizim şu anda uyguladığımız yüzen kur politikasıdır. Yüzen kur dalgalı kur politikası, bu tür endişelerin aslında son derece yersiz olduğunu gösteren önemli bir uygulamadır. Yüzen kur politikasında, cari işlemler açığıyla ilgili en ufak bir endişe ya da tehdit oluştuğunda kur zaten kendisini ayarlar, bunu gözden kaçırıyorlar. 
     Bir başka önemli konu da, Türkiye'deki bankacılık sektörünün bugünkü yapısı çok farklı. Sermaye yeterlilik rasyoları şu anda çok yükselmiş durumda. Hem kamu bankalarında, hem de özel bankalarda çok güçlü bir sermaye yapısı görüyoruz artık. Bankaların açık pozisyonları önemli ölçüde kapatılmış durumda, açık pozisyonları, hem BDDK, hem de Merkez Bankası tarafından çok yakın takip altında. 
     Şuanda Merkez Bankası'nın döviz rezervlerine baktığımızda, yine önümüzdeki dönemde Hazine'nin finansman yapısına baktığımız zaman, bu cari işlemler açığının finanse edilmesi konusunda herhangi bir sıkıntı çıkacağını biz düşünmüyoruz. Burada tabi Merkez Bankası'nın güçlü rezervlerinin çok önemli payı var.'' Nisan ayından buyana ters para ikamesinin devam ettiğini vurgulayan Babacan, insanların, döviz birikimlerini, Türk Lirası birikimlerine çevirdiklerini belirterek, ''ters para ikamesinin devam ettiği bir süreçte, TL'nin değer kazanması kaçınılmaz bir sonuçtur'' şeklinde konuştu. 
     Babacan, kurda hiçbir zaman sıkışmaya yol açılmaması gerektiğini de vurguladı. 
     
     ABD YARDIMI... 

     ABD'nin, 8.5 milyar dolarlık mali desteğine de değinen Babacan, bu destek konusunu teknik olarak görüşmek üzere, önümüzdeki hafta bir heyetin ABD'ye gideceğini söyledi. Babacan, 8.5 milyar dolarlık desteğin önünde şuan için bir engel görünmediğini de vurguladı. 
     Amman'da, ABD Hazine Bakan Yardımcısı John Taylor ve Dışişleri Bakan Yardımcısı Alan Larson ile yüz yüze görüşmelerde bulunduğunu belirten Babacan, ''5. Gözden Geçirme tamamlanır tamamlanmaz bu çalışmaları tamamlayabileceğimizi söylediler bana'' dedi. 
     Bu desteğin siyasi şartlarının bulunduğunu hatırlatan Bakan Babacan, ''siyasi şartlar konusunda da şimdilik bize bir engel yok diyorlar ama önümüzdeki süreçte hep beraber göreceğiz, bakacağız'' şeklinde konuştu. 
     
     BANKACILIK SEKTÖRÜ VE İMAR BANKASI... 

     Babacan, bir soru üzerine, bankacılık sektörü konusunda çok önemli adımlar atıldığını ve yapısal değişikliklere gidildiğini belirterek, İmar Bankası ile ilgili konunun ise çok spesifik bir olay olduğunu ve sektörün geri kalan kısmıyla alakasız bulunduğunu söyledi. 
     Ali Babacan, şöyle devam etti 
     ''Çifte kayıt dediğimiz, son derece yanlış, görülmemiş ve belki dünya bankacılık tarihinde eşine ender rastlanır spesifik bir olay. Bu konuyla ilgili halen BDDK çalışmalarını sürdürüyor. Belki Eylül ayının başlarında en son raporlar ortaya çıkacak. Kayıtlara, bilgi ve belgelere ulaşamıyoruz. Şu ana kadar herhalde 170-180 tane yönetici istifa edip gitmiş durumda, karşılarına alıp ne oldu, ne bitti diye soracakları muhatabı bulmakta güçlük çekiyorlar. Yani son derece enteresan bir olay ve dediğim gibi tabi üzücü de, böylesine büyük çapta, bu kadar büyük yanlışlıkların Türkiye'de bir bankada yapılmış olması son derece üzücü ama konu üzerinde çok yoğun bir şekilde çalışılıyor. Biz de hep beraber, sonuçları, raporları, bu ay sonunda Eylül ayı başında göreceğiz.'' Bankaların üçlü bir denetim sisteminden geçtiğini vurgulayan Bakan Babacan, ''bu üçlü denetim sisteminde, bu tür şeyler, nasıl oldu da zamanında tespit edilemedi, yakalanamadı, tabi bu ayrıca incelenmesi gereken, ayrı bir konu. Fakat şuanda BDDK, tamamıyla İmar Bankası ile ilgili tespitleri yapmaya çalışıyor'' dedi. 
     Babacan, İmar Bankası'nın bono mağdurları konusunda da, ''bu konuların hepsi değerlendirilecek ama önce bir tabloyu görmemiz lazım. Tabloyu görmemiz, BDDK'nın açıklamasına göre, Ağustos sonuna kadar bilgiyi toplayacaklar, herhalde Eylül ayı başlarında da bu tablonun ne olduğunu bize tam olarak rapor etmeleri gerekiyor'' şeklinde konuştu. 
     
</TEXT>
</DOC>
