<DOC>
<DOCNO> 176093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yasam/yas06.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane, Beckham için ağır konuştu 
</HEADLINE>
<TEXT>

   'Siyah İnci' Pele, David Beckham'ı 'pop yıldızına benzetti' ve ekledi Belli ki Real Madrid'in savuracak çok parası var 
      DIŞ HABERLER SERVİSİ 
   
   Brezilya'nın efsane futbolcusu Pele, tüm dünyada geniş bir hayran kitlesi olan İngilizler'in en yetenekli ve yakışıklı futbolcularından David Beckham'ın 'bir sporcudan çok, pop yıldızına benzediğini' söyledi. 
   Pele, 40 milyon dolara yaklaşık 60 trilyon liraya Manchester United'dan İspanyolların futbol devi takımı Real Madrid'e transfer olan Beckham'ın, Spice Girls grubundan Victoria ile evlenmesiyle birlikte, eğlence dünyasının yıldızı haline geldiğini söyledi. Meksika'da katıldığı bir tanıtımda yaptığı açıklamada Pele, "Belli ki Real Madrid'in çok parası var, ancak yıldızların her zaman şampiyonluk getirmediğini çok gördük" diye konuştu. Brezilya'ya üç kez Dünya Kupası kazandıran Pele, birçok futbolsever tarafından dünyanın gelmiş geçmiş en iyi futbolcusu olarak görülüyor. 
   
   
</TEXT>
</DOC>
