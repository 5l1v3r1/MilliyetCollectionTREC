<DOC>
<DOCNO> 178614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yasam/ayas.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu iki afacan trene ters bindi 
</HEADLINE>
<TEXT>

   İstanbullu iki afacan, Nasreddin Hoca'nın eşeğe ters bindiği heykeli görmek için trenle kaçak olarak Akşehir'e kadar gelip, son anda 'yakayı ele verdi...' 
      ATİLLA MEMİŞ Konya DHA 
   
   Bir gün Nasreddin Hoca eşeğe yüzü arkaya bakacak şekilde ters oturur. 
   - Hoca, diye seslenir insanlar, eşeğine ters biniyorsun 
   Hoca 
   -Hayır, diye cevaplar, eşeğe ters biniyor değilim. Eşeğin yönü ters " 
   İşte bu Nasreddin Hoca fıkrası, İstanbullu iki afacan Salih Çolak 10 ve Ahmet Bozkurt 12 için müthiş bir serüvenin 'sebebi' oldu. İki afacan, mahallede oyun oynarken, Hoca'nın bu fıkrasından esinlenerek yapılan akşehir'deki heykelini görmeye karar verdi. Ardından kafa kafaya verildi, anne ve babalardan habersiz Akşehir'e gitmek için plan yapıldı. Böyle bir serüven için harçlıkları yol paralarına yetmeyecek afacanlar, kısa bir tartışma sonrası Akşehir'e trenle kaçak olarak gitmeyi kararlaştırdı. Ardından Salih ve Ahmet, büyük bir heyecan içinde planlarını uygulamaya koydu. Hiç vakit geçirmeden, aynı gün İstanbul Haydarpaşa Tren İstasyonu'nun yolunu tutan iki afacan, kendilerini Akşehir'e götürecek Konya Meram Ekspresi'nin saat 19.20'de kalkacağını öğrendi. 
   
   600 kilometre gittiler 
   Görevlilerin dalgınlığından yararlanıp trene binmek ise, onlar için sorun olmadı. Koltuklarına kurulan iki afacan, 600 kilometrelik yol boyunca fark edilmeden Konya Akşehir'e kadar geldi. Ancak buraya kadar kusursuz işleyen plan, Akşehir Tren İstasyonu'nda görevlilerin kendilerini fark etmesiyle hayallerini suya düşürdü. Polise teslim edilen afacanlar, "Hep Nasreddin Hoca'nın hikayelerini dinliyorduk. Eşeğe ters biniyor, herkesi güldürüyordu. Biz de merak ettik, gidip görelim, dedik ve trenle geldik" dedi. Yorgunluktan karakolda uyuyan çocukların durumu, İstanbul'daki ailelerine bildirildi. Emniyet Müdürlüğü Çocuk Şubesi'nde anne ve babalarını bekleyen çocuklar, ailelerinin kendilerini heykele götürmesini istedi. 
   
   
</TEXT>
</DOC>
