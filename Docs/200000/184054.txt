<DOC>
<DOCNO> 184054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/gunes.html </URL>
<DATE> 2003/09/23/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Borsada beklenen yükseliş gerçekleşiyor 
</HEADLINE>
<TEXT>

   
   Borsada yükseliş için temel etmen ekonomik düzelme. Ama her zaman ekonomik düzelme borsada yükseliş sağlamıyor. Beklentilerin de olumlu olması gerekiyor. Malum, borsacılar "beklentiler satın alınır, gerçekleşmeler ise satılır" derler. Gerçekten de beklentiler çok önemli. 
   Ancak şu anda borsadaki yükselme çok gecikmiş bir olgu. Çünkü iki yıldır veriler olumlu geliyor, bir yandan enflasyon düşüyor, diğer yandan ihracata dayalı bir büyüme gözleniyor, fakat bir türlü borsada yaprak kımıldamıyordu. Malum büyüme ortamlarında şirket karlılıkları arttığından, borsadaki fiyatlar da yürür. 
   Hatırlayalım. 2000 yılı başında borsa 20 bine dayanmış, hatta geçmişti. O tarihte kurlar bugünkü düzeyinin üçte biri kadardı. Kısacası bu hesaba göre şimdi borsa endeksinin 60 bine dayanması gerekiyordu. Gerçi o zaman borsa aşırı şişmişti. Üstelik kriz sonrası her şeyin fiyatı düştü. Kısacası, şimdi borsanın 25 - 30 bin aralığında olması daha normal. 
   
   Yabancılar balıklama yapıyor 
   İşte bu nedenle "8.5 milyar dolar kredi geliyor" bahanesiyle, yabancılar son iki haftadır borsaya balıklama dalıyor. Ortada resmi bir rakam yok, ama piyasada ağustostan bu yana 2 milyar dolar civarında girişin olduğu konuşuluyor. Oysa Türk askeri bir biçimde Irak'a gönderilmezse, piyasalar kalbura dönebilir. Hatta şimdiden uyaralım bunu yabancılar yapabilir. Yani cici çocuk olursak bu bahar havası sürer. Ama hele bir "Türk askeri Irak'ta telef olmasın" dersek, bu kez mali piyasalar telef olabilir. 
   Bu arada kurun da çok düşük düzeylerde olduğunu unutmayalım. Reel efektif döviz kuru toplam eşya bazında yüzde 35 kadar aşırı değerli. Yabancılar piyasalara bu düşük kurdan girerek çok önemli bir risk alıyor. Gerçi bu süreçte Merkez Bankası kur çökmesin diye alım ihalelerini sürdürüyor. Ama yabancılar bu piyasadan çıkmaya kalkarsa kurun nerelere fırlayacağı belli değil. 
   
   Kur risk yaratıyor 
   Şu ara kurun yükselmesini isteyen de, istemeyen de yabancılar var. Halihazırda içeriye girmiş yabancılar kurun yere yapışık durmasını isterken, henüz girenler ise paralarını daha yüksek bir kurdan bozdurmak istiyor. Fakat galiba sonunda herkes düşük kurdan girmiş olacak. Unutmayalım, kur dalgalı. Yabancılar buraları terk ederken işler eskisinden çok farklı olacak. Merkez Bankası yardımcı olmadığı gibi, yerli bankalar da açık pozisyonları kısıtlı olduğundan kuru korumaya çalışmayacak. 
   Bu kurdan içeriye girmek istemeyen yabancıların bir kısmı bol bol 30 yıllık euro - tahvil alıyor. Ancak euro - tahvillerde fiyatlar artık biraz şişti. Oysa borsanın önü açık. Üstelik borsa hacimli yükseliyor. Dün borsada ulaşılan milyar dolarlık hacim önemli. Bu nedenle borsada çıkışın süreceği görülüyor. 
   Ama küçük yatırımcıyı uyaralım. Bu ara mutlaka kar satışları gelebilir. Bunlar yeni alım için fırsat oluşturacaktır. Öte yandan, hisse seçimi konusunda mutlaka profesyonellere danışmak gerekiyor. Çünkü bazı şirketlerin hisseleri değer kazanmazken, bazıları ise daha hızlı gidecek. 
   Kısacası, artık yeni yatırım alanı borsa. Bu yükselme de normal. Ama unutmayalım bir şirkete ortak olunca her gün onun fiyatına bakılmaz. 
   
      
   
</TEXT>
</DOC>
