<DOC>
<DOCNO> 150262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo32.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant Şanssızlıklar yakamı bırakmıyor... 
</HEADLINE>
<TEXT>

     Galatasaray'ın genç oyuncusu Berkant Göktan, Türkiye'ye geldiği günden beri şansızlıkların peşini bırakmadığını belirterek, ''Futbol ateşiyle yanıp tutuşuyorum'' dedi. 
     Berkant, kendisine ait ''www.berkantgoktan.org'' adresli internet sitesinde yaptığı açıklamada, yaşadığı sakatlıklardan yakınarak, şunları kaydetti 
     ''Tam artık bundan sonra artık karşıma engel çıkmaz dediğim sırada hiç ummadığım yerden gelen birtakım darbelerle sarsılıyorum. Batıl inançlarım yoktur. Ama başıma gelen bunca şeyden sonra, çevremdekilerin 'Bir kurşun döktürelim' sözlerini dikkate almam gerektiğini de düşünmedim değil. Çok formdayım, içim içime sığmıyor. Futbol ateşi ile yanıp tutuşuyorum. Ama bir türlü bunu dışa yansıtamıyorum. Takımımın bana en ihtiyacı olduğu bir dönemde takımımdan ayrı kaldım. Allah'tan takımımız puan kaybetmeden karşısına çıkan tüm engelleri aştı ve beni büyük bir vicdan azabından kurtardı.'' Berkant, sakatlığının da tamamen geçtiğini, teknik direktörleri Fatih Terim'in de görev vermesi halinde takımdaki yerini alabileceğini vurgulayarak, ''Artık şansızlık yaşamak istemiyorum. Taraftarlarıma ve camiaya olan borcumu ödemek istiyorum'' dedi. 
     
     ''ŞAMPİYONLUĞUN FAVORİSİ BİZİZ'' 
     Şampiyonluk konusunda en favori takımın Galatasaray olduğunu kaydeden Berkant, ayrıca şu görüşlere yer verdi 
     ''Bir ara yaşadığımız şansızlıklar neticesinde, geride kaldığımız ve kötü günler geçirdiğimiz dönemde, bizim ilk üçe bile giremeyeceğimizi iddia edenler, şimdilerde bize imrenerek bakıyorlar ve adeta nal topluyorlar. Galatasaray gerek tecrübesi, gerekse kalitesiyle bu maratonda ipi göğüsleyecektir. Bundan kimsenin şüphesi olmasın. Galatasaray taraftarını alıştırdığımız zevklerden mahrum bırakmayacağız. Bu zevklere her geçen gün yenilerini ekleyeceğiz ve taraftarımızın boynunu her zaman olduğu gibi dik tutacağız.'' 
     





</TEXT>
</DOC>
