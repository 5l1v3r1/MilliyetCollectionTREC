<DOC>
<DOCNO> 174983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun05.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafo patladı, panikleyen ABD'li askerler ateş açtı 6 ölü... 
</HEADLINE>
<TEXT>

     Bağdat'ın kuzeyindeki bir patlamayı bombalı saldırı sanan Amerikan askerlerinin, gece sokağa çıkma yasağından önce evine ulaşmaya çalışanlara açtığı ateş sonucu, 6 Iraklı hayatını yitirdi. 
     Amerikan ''The Associated Press'' AP ajansının haberine göre, cuma akşamı yerel saatle 21.00 civarında, Bağdat'ın kuzeyindeki Sileyki bölgesinde bir trafoda meydana gelen patlamayı, bombalı saldırı sanan Amerikan askerleri alarma geçti. Askerler, 21.45'te, gece 23.00'te süresi dolan sokağa çıkma yasağından önce evine gitmeye çalışan Iraklılar'a ateş açtı. 
     Olayda kocasını ve 4 çocuğundan 3'ünü kaybeden 36 yaşındaki Enver Kavaz, AP'ye yaptığı açıklamada, askerlere ''Biz bir aileyiz, ateş etmeyin'' diye bağırdıklarını, ancak askerlerin onları dinlemediğini söyledi. 
     Haberde, Kavazlar'ın arabayla 10 dakika uzaklıktaki Enver'in ailesini ziyaretten döndükleri, zırhlı araçların yanında duran askerlerin, ailenin arabasına ateş açtığı belirtildi. 
     Görgü tanıklarına dayandırılan haberde, açılan ateşte babası Adil'i, 8 yaşındaki kardeşi Mirvet'i, 17 yaşındaki ablası Ola ile 18 yaşındaki abisi Haydar'ı kaybeden 13 yaşındaki Hadel, arabada kardeşleri vurulduğu sırada, arka koltuğun ortasında oturduğunu anlattı. 
     Kavaz ailesinin arabasına ateş açılan yerden birkaç blok ötede de yine evine gitmekte olan 19 yaşındaki Seyfi Ali ile aynı yerde 31 yaşındaki Ali Selman'ın kontrol noktasını fark etmedikleri için açılan ateşte öldürüldükleri belirtildi. 
     Selman'ın babası Amerikalılar'ın tek oğlunu öldürdüğünü, ama intikam peşinde olmadığını söylerken, diğer ölen Iraklı Seyfi Ali'nin amcası Sabah Azavi, aşiretlerinin bu olayın intikamını alacağını açıkladı. 
     Kocasını ve çocuklarını kaybeden Enver Kavaz da, Amerikalılar'ı Allah'a havale ettiğini anlatırken, göğsünü döverek, ''Keşke Saddam Hüseyin geri dönse, Amerikalıları öldürse... Bush'un kanını içmek istiyorum. Onların hepsi suçlu'' dedi. 
     Koalisyon askeri sözcüsü Amerikalı Yarbay Guy Shields, olayla ilgili soru üzerine, kontrol noktalarının belirgin, askerlerinin ise eğitimli ve disiplinli olduğunu belirterek, olayın çok ciddi olduğunu, kontrol edeceklerini söyledi. 
     
     KARAKOLA BOMBALI SALDIRI... 

     Irak'ta, başkent Bağdat'ın 60 kilometre kuzeydoğusunda bulunan Bakuba'da bir polis karakoluna dün akşam yapılan el bombalı saldırıda 1 Amerikan askeri yaralandı. 
     Polis memuru Muhammed El Cevad, ''Karakola bir kişinin el bombası atması sonucu, burada nöbet tutan bir Amerikan askeri yaralandı'' dedi. 
     Saldırı üzerine, Amerikan güçleri bölgeyi abluka altına aldı. 
     Öte yandan, bir Amerikan askerinin kışlasında ölü bulunduğu bildirildi. 
     ABD Merkez Komutanlığı'ndan CENTCOM yapılan açıklamada, 1. Zırhlı Tümeni'nde görevli askerin ölüm nedeninin belirlenemediği, olayla ilgili soruşturma açıldığı kaydedildi. 
     
</TEXT>
</DOC>
