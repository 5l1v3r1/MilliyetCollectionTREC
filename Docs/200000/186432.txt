<DOC>
<DOCNO> 186432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun09.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri, paralarını isteyen Iraklı askerlere ateş açtı .. 
</HEADLINE>
<TEXT>

     Irak'ın başkenti Bağdat'ta Amerikan askerlerine dün gece düzenlenen saldırıda 1 askerin öldüğü, 1'inin de yaralandığı bildirildi. 
     Amerikan ordusunun açıklamasında, 4. Piyade Tümeni'ne mensup askerlere dün gece yarısına doğru roket ve hafif silahlarla saldırı düzenlendiği belirtildi. Saldırıda 1 askerin öldüğü, 1 askerin de yaralandığı kaydedilen açıklamada, ayrıntı verilmedi. 
     Bu arada, kentte, maaşlarını isteyen Iraklı eski askerlere Amerikalı askerlerin ateş açması sonucu 6 Iraklı yaralandı. 
     Görgü tanıklarına göre, olay, Iraklı eski askerlerin, maaşlarının ödenmeyen kısmını koalisyon yetkililerinden almak için sıraya girdiği sırada patlak verdi. 
     Amerikan askerlerinin önce havaya ateş açtığı, sonra silahlarını Iraklılara doğrulttuğu belirtildi. 
     Bölgedeki Amerikalı subaylar da bölgede bir saate yakın süreyle çatışma olduğunu doğruladılar, ancak yaralı sayısı hakkında bilgi vermediler. 
     
</TEXT>
</DOC>
