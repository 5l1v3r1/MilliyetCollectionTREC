<DOC>
<DOCNO> 199905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy04.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, PKK sorununu anladı 
</HEADLINE>
<TEXT>

   Ankara'ya gelen ABD Genelkurmay 2. Başkanı Pace, "PKK'nın Türkiye için ne kadar büyük bir problem olduğunu anladık. Terörizmle mücadelemiz sürecek" dedi 
      ANKARA Milliyet 

   
   ABD Genelkurmay 2. Başkanı Orgeneral Peter Pace, Türkiye için PKK probleminin ne kadar önemli olduğunu anladıklarını söyledi. PKK'nın terör örgütü olduğunu belirten Pace, "İsimlerini değiştirseler bile liderleri teröristtir. Terörizmle mücadele yollarını aramaya devam edeceğiz. Bunları adaletin önüne çıkarmanın birçok yolu var. Bunlar finans, politik ve ekonomik yollar" dedi. 
   Milli Savunma Bakanı Vecdi Gönül'ü ziyaret eden Pace, "ABD olarak teröristlerin peşinden gitmeye ve neredelerse onları bulmaya devam edeceğiz" diye konuştu. Gönül de Türkiye ile ABD arasındaki ilişkilerin sadece diplomatik ve ticari açıdan değil, askeri bakımdan da fevkalade önemli olduğunu belirtti. Gönül, 'NATO, Afganistan için Türkiye'den 3 helikopter istiyor" haberleriyle ilgili de "Ne mümkünse onu yapalım diye gayret sarf ediliyor" dedi. 
   
   Amerika ile Türkiye 'terör'de anlaştı    ABD Genelkurmay 2. Başkanı Org. Pace'nin iki günlük Türkiye ziyaretinde, başta PKK olmak üzere, terörle mücadele konusu ele alındı. Genelkurmay Başkanlığı'nın açıklamasında, tüm terör örgütleriyle mücadele edilmesi, bu mücadelenin nasıl yapılması gerektiği üzerinde görüş birliğine varıldığı belirtildi. Açıklamada, Türkiye ile ABD arasındaki askeri ilişkiler, NATO ile ilgili gelişmeler, güvenlik ve Irak'ın yeniden yapılandırılması konularında da görüş alışveri-şinde bulunulduğu kaydedildi. 
   
   
   
</TEXT>
</DOC>
