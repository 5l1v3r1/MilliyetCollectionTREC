<DOC>
<DOCNO> 184946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/guclu.html </URL>
<DATE> 2003/09/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan rektörleri mahkemeye verecekmiş 
</HEADLINE>
<TEXT>

   
   Başbakan Erdoğan, dün İstanbul'da, rektörleri mahkemeye verecek misiniz sorusuna evet yanıtı verdi. Bu rektörlerin kim olduklarını önümüzdeki günlerde göreceğiz. Ama bir sonuç alacağını sanmıyoruz. Çünkü direkt şahsına yönelik bir itham yok. Rektörler de iş mahkeme aşamasına geldiğinde tıpkı Başbakan Erdoğan'ın yaptığı gibi biz onu kastetmemiştik deyip topu taca atabilirler. 
   Ayrıca, eski defterler karıştırıldığında Başbakan Erdoğan, Milli Eğitim Bakanı Çelik ve diğer AKP'lilerin üniversitelere ve rektörlere yönelik o kadar çok ağır ithamları var ki muhtemelen bunlar da mahkeme safhasında bir bir ortaya çıkacak ve belki de karşı davaya dönüşecektir. 
   Peki böyle bir inatlaşmanın galibi olur mu Kesinlikle hayır. Sonuç ne olursa olsun, kaybeden her iki taraf birlikte olacaktır. Bu yüzden iş daha fazla çığırından çıkmadan akıl ve sağduyunun öne çıkması gerekiyor. 
   Taraflar arasındaki gerilimin tırmanacağını ve saygın bir arabulucuya acilen ihtiyaç duyulduğunu aylardır bu köşeden duyuruyorum. Hala da çok geç kalınmış değil. Eğer gerginlik bu şekilde devam ederse, çok yakında bugünleri de arar noktasına gelebiliriz. Bunun sinyalleri her düzeyde şimdiden geliyor. 
   İşin garibi hemen herkes çözüm için çaba harcayacağına yangına körükle gidiyor. Konunun içyüzünü bilen bilmeyen herkes tartışmaya katılıyor. Sanki futbol maçı tartışılıyor. Sanki kahve politikası yapılıyor. Her şeyden önce bu düzeysiz tartışmalardan uzaklaşmak gerekiyor. 
   Hazırlanan YÖK yasa tasarılarını bir kere bile okumayanlar, adeta at gözlüğü takmışçasına olaya tek düze bakıyor ve siz daha önce YÖK'ü şiddetle eleştirirken şimdi neden savunuyorsunuz diyorlar. 
   Başkalarını bilmem ama ben kendi adıma gazetecilerin sonuna kadar objektif ve tarafsız olması gerektiğine inananlardanım. Ne iktidarda hangi partinin olduğu umurumdadır ne de bazı arkadaşlarımızın yaptığı gibi taraflardan birini tutmam gerekir gibi bir yanlışın içindeyim. Yazdıklarımız birilerinin canını çok sıksa da gazeteciliğin gereği ne ise onu yapıyoruz. Bugün kızıp da yarın haklıymışsın diyenlere o kadar çok şahit olduk ki .. 
   
   Buzlar nasıl erir    Cumhurbaşkanı Sezer ve 9. Cumhurbaşakanı Demirel, hükümet ile üniversiteler arasındaki buzları eritecek isimlerin en başında geliyor. Ama her ikisi de maalesef AKP'lilerce taraf kabul ediliyor. Oysa her ikisinin de yeri geldiğinde YÖK'ü ve üniversiteleri şiddetle eleştirdiklerini unutmayalım. Eğer bugün üniversitelerden yana bir tavır sergiliyorlarsa bunu da iyi irdelemek gerekiyor. 
   Hükümet bu konuda eğer aracı istemiyorsa buzları eritecek bazı adımlar atabilir. Örneğin üniversitelerin üzerindeki baskıyı kaldırıp, kodroları açabilir. Her şeyden önemlisi de tüm bu tartışmalara neden olan taslağın artık rafa kaldırıldığını ve Üniversitelerarası Kurul'la başlatılan çalışmalar doğrultusunda yeni bir taslak hazırlanacağını duyurabilir. Üniversitelerarası Kurul Başkanı Ayhan Alkış, dün bunu resmen Başbakan'dan talep etti. Bakalım ne olacak 
   YÖK'e gelince dün onlar da hükümete barış çubuğu uzattı. Bundan böyle gerginliğe neden olacak her türlü tartışmadan uzak duracaklarını açıkladılar. Rektörlerin geneli de bu yönde düşünüyor. Top hükümette. Uzlaşmadan mı, yoksa gerginlikten mi yana Bunu bir an önce ortaya koymalı. 
   Özetin özeti Tam anlamı ile bir taktik savaşı sürüyor. Sinirleri güçlü olan ve kendini iyi ifade eden taraf, bu zorlu süreçten daha az yıpranarak çıkacak. Umarız her iki tarafın da kaybettiği değil kazandığı süreç yaşanır. 
   
      
   
</TEXT>
</DOC>
