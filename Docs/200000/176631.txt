<DOC>
<DOCNO> 176631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo04.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon karıştı 
</HEADLINE>
<TEXT>

   Bordo - Mavililer'de yönetim olumsuz sonuçlara ve teknik heyete tepkili, Samet Aybaba ise sorunların bir türlü çözülememesinden dolayı huzursuz 
      
   'Gerekeni yaparız' 
   KONYASPOR beraberliğinin ardından gelen Fenerbahçe yenilgisi, Trabzonspor camiasında huzursuzluk yarattı. Teknik Direktör Samet Aybaba'nın Oumar'ı tartaklanması da, bu sıkıntının bir kanıtı olarak gösteriliyor. Böyle bir davranıştan bilgisi olmadığını söyleyen Başkan Özkan Sümer, "Eğer doğruysa asla kabul edilebilir tarafı yok. Bir teknik adamın hiç yapmaması gereken hareket. Onaylamayız ve gereken neyse yaparız" ifadelerini kullandı. 
   
   Kaynayan kazan 
   İKİ haftada alınan bir puanın ardından Aybaba'nın futbolcu ve yönetimi eleştiren açıklamaları, Bordo - Mavili idarecilerin tepkisine yol açtı. 12 yeni oyuncuya rağmen teknik direktörün hala transfer istemesini eleştiren yönetim, takımın toparlanmaması halinde gelecek hafta Aybaba konusunu masaya yatıracak. Aybaba'nın da maddi konularda sürekli yaşanan problemden şikayetçi olduğu, istediği oyuncuların alınamadığından yakındığı ileri sürüldü. 
   
   Ödeme yapıldı 
   TRABZONSPOR'DA geçen yıl sözleşme imzalayan Fatih, Gökdeniz, Oumar, Erdinç, Hüseyin, Alişen, Tayfun, Hasan, Mustafa Yalçınkaya, Serkan Kılıç, Somers ve Petkoviç'e bu sezona ait peşinatları dün ödendi. Yaklaşık 700 milyar lira, futbolcuların hesaplarına yatırıldı. Geçen yıldan kalan alacakları için ay sonuna çek verilen oyuncuların, Türkiye Kupası primlerinin de bu ay sonunda ödeneceği bildirildi. 
   
   Mesai başladı 
   FENERBAHÇE mağlubiyetinin ardından izin yapan Trabzonspor, Adanaspor maçının hazırlıklarına dün yaptığı tek antrenmanla başladı. Çalışmaya, milli takımlara giden Gökdeniz, Alişen ve Tayfun ile Beyaz Rusya'da bulunan Maxim katılmadı. Dört futbolcunun da perşembe gününden itibaren takımla antrenmana çıkabileceği bildirildi. 
   
   
</TEXT>
</DOC>
