<DOC>
<DOCNO> 187565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo15.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon'dan İngiltere maçına centilmenlik çağrısı... 
</HEADLINE>
<TEXT>

     Türkiye Futbol Federasyonu, A Milli Futbol Takımı'nın, 11 Ekim Cumartesi günü İstanbul'da İngiltere ile yapacağı 12. Avrupa Şampiyonası 7. Eleme Grubu maçı öncesi Türk taraftarlara çağrıda bulundu. 
     Federasyondan yapılan yazılı açıklamada, A Milli Takım'ın çok önemli ve tarihi bir maça çıkacağı vurgulanarak, ''Bu maçı tarihi öneme taşıyan gerçekler çok açık olup, tüm Türkiye tarafından bilinmektedir. Ancak bu gerçeklerin tamamı güzelliklerle dolu olmalıdır. Tarih, 11 Ekim 2003'de yaşanacak güzelliklerin gerçeklerini yazmalıdır. Maçta tribünlerde yaşanacak küçük de olsa çirkin bir olay, tarihte silinmesi güç ve hak etmediğimiz büyük izler bırakabilir'' denildi. 
     Açıklamada, daha sonra şu görüşlere yer verildi 
     ''Unutulmamalıdır ki, maç sahada oynanır ve sahada kazanılır. Tribündeki 12. adam daima takımını coşkuyla, fakat fair-play ruhu ile destekler. Rakip takım oyuncularına yönelecek her türlü çirkin eylem, hatta ıslıklama dahi, sahada elde edilen sportif başarıyı gölgede bırakır. Tribünden gerçekleşen her çirkin eylem bir ceza ile karşılık bulur. Verilecek cezayı önceden kestirmek güç olsa da, olası bir cezanın sonuçlarını tahmin etmenin zor olmadığına inanmaktayız. 
     Bu sebeple maça gelecek seyircilerimize, UEFA ile varılan mutabakat çerçevesinde, stada aşağıda yazılı eşyaları getiremeyeceklerini, bu eşyaları beraberinde getirmeleri halinde ise bunların alıkonulacağını önemle bildiririz.'' 
     
     STADA SOKULMASI YASAK MADDELER 
     Yazılı açıklamada, stada sokulması yasak maddeler şöyle sıralandı 
     Cep telefonu, madeni para, çakmak, şemsiye hava yağmurlu olsa dahi , sert malzemelerden yapılmış bayrak sopası, pet şişe, meşale, yanıcı, patlayıcı ve parlayıcı madde, konfeti. 
     
</TEXT>
</DOC>
