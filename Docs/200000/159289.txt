<DOC>
<DOCNO> 159289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo17.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Önce istikrar, sonra zirve... 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, basketbolda önümüzdeki yıllarda bir ''Türk ekolü'''nden söz edilebilmesi için istikrarlı sonuçların gerekli olduğunu vurgulayarak, ''Bunun için uluslararası organizasyonlarda hep zirveye oynamak zorunluluğu var. Biz de bu yolun başındayız'' dedi. 
     Milli Takım Menajeri Doğan Hakyemez ile İstanbul Lisesi'nin Spor Şöleni kapsamında düzenlediği panele katılan Örs, burada öğrencilerin sorularını yanıtladı. 
     Örs, spor yazarı Esat Yılmaer'in yönettiği panelde, A Milli Takım'ın hedefleri ve programı hakkında bilgiler verirken, Eylül ayında İsveç'te yapılacak 33. Avrupa Şampiyonası Finalleri'nde ilk 4 takım içinde yer alarak, tarihte ilk kez olimpiyat vizesi almak amacında olduklarını belirtti. 
     Türk basketbolunun son yıllarda çok büyük aşama kaydettiğini anlatan Örs, ''Ancak basketbolda ileride bir Türk ekolünden bahsedilmesi için istikrarlı sonuçlar almak gerekiyor. Bunun için uluslararası organizasyonlarda hep zirveye oynamak zorunluluğu var. Biz de bu yolun başındayız'' dedi. 
     Türkiye'de genç basketbolcuların da büyük aşama kaydettiğini ve şimdiden birkaç genç oyuncunun NBA takımlarının menajerlerinin listesine girdiğini anlatan Örs, ''NBA'de oynayan ilk Türk sporcu olan Mirsad Türkcan, Efes Pilsen'de bu arzusunu dile getirirken çoğu kimse 'deli mi bu çocuk '' diye gülüyordu. Oysa bugün Türk oyuncularının geldikleri yerler ortada'' diye konuştu. 
     Türkiye'nin uluslararası alanda bugün geldiği yerin iyi, ancak asla yeterli olmadığını ifade eden Aydın Örs, ''Bizde daha iyisini yapabilecek potansiyel var. Bunu ortaya çıkarmak için görev yapıyoruz'' dedi. 
     Efes Pilsen ile Ülkerspor arasındaki Türkiye Basketbol Ligi play-off final serisinde şampiyon olacak takımı, iki takım oyuncularının günlük performanslarının belirleyeceğini belirten Örs, denk güçteki iki takım arasında kaliteli bir final serisi izleyeceklerini söyledi. 
     Örs ayrıca, Ülkerspor'un genç oyuncusu Zaza Pachulia'nın büyük bir olasılıkla NBA draftına katılarak, bir takım tarafından seçileceğini sözlerine ekledi. 
     
     HAKYEMEZ ''TEK SORUN ÖZERKLİK'' 
     A Milli Erkek Basketbol Takımı Menajeri Doğan Hakyemez ise Türk basketbolunun çok başarılı bir dönem geçirdiğini vurgulayarak, ''Tek sorun özerklik'' dedi. 
     Hakyemez, ''Bugün tek sorunumuz, Basketbol Federasyonu'nun özerk olmayışıdır. Eğer bu da gerçekleşirse, o zaman Türkiye'de futbolun fersah fersah önüne geçeriz'' diye konuştu. 
     Basketbol yaşantılarını yurtdışında sürdüren milli oyunculardan bazılarının yeni sezon için kulüpleriyle olan durumlarının henüz netlik kazanmadığını belirten Hakyemez, Temmuz ayında başlayacak Avrupa Şampiyonası finalleri hazırlık çalışmaları öncesi bu sorunun giderilerek, oyuncuların motivasyonunun tamamen maçlara yönlendirilmesini arzu ettiklerini kaydetti. Hakyemez, Türkiye'nin tarihinde ilk kez Olimpiyat Oyunları'na katılması için bu sorunun giderilmesi gerektiğini vurguladı. 
     Hakyemez, A Milli Takım'a altyapı hazırlayacak B Milli Takım oluşturma çabası içinde olduklarını sözlerine ekledi. 
     
</TEXT>
</DOC>
