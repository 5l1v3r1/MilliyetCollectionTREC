<DOC>
<DOCNO> 198878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur15.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AŞTİ'de dönüş trafiği... Terminal girişinde uzun kuyruklar oluştu 
</HEADLINE>
<TEXT>

     Bayram tatili dolayısıyla memleketlerine ve tatil beldelerine gidenlerin önemli bir bölümünün geri dönüşü bugüne bırakması, Ankara Şehirlerarası Otobüs Terminali İşletmesi'nde AŞTİ olağanüstü bir gün yaşanmasına yol açtı. 
     9 günlük Ramazan Bayramı tatilinin ardından, AŞTİ'de yoğun araç ve yolcu trafiği yaşanıyor. AŞTİ'ye sabah saatlerinde yaklaşık 1200 otobüs giriş yaptı. AŞTİ'ye bugün toplam 7500 otobüsün giriş yapması ve 250-300 bin yolcu bırakmasının beklendiği kaydedildi. 
     AŞTİ Güvenlik Şube Müdür Yardımcısı Sefahattin Öztürk, artan yolcu trafiği nedeniyle terminaldeki güvenlik önlemlerini artırdıklarını, görevli personelin izinlerini kaldırdıklarını ve çift vardiya uygulaması başlattıklarını söyledi. 
     Üzücü olayların yaşanmaması için emniyet güçleriyle birlikte sorumluluk alanları içerisindeki hassas bölgelerde denetimleri sıkılaştırdıklarını anlatan Öztürk, olası bombalı eylemlere karşı da terminal civarında kamyonet tipi araçların bekleme yapmalarına izin vermediklerini kaydetti. 
     Öztürk, güvenlik kameraları ve dedektörlerle kontrollerin 24 saat sürdürüleceğini bildirdi. 
     
</TEXT>
</DOC>
