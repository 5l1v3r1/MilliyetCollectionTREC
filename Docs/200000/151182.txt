<DOC>
<DOCNO> 151182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun21.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki iktidar boşluğunda şeriat tartışması.. 
</HEADLINE>
<TEXT>

     Irak'ta 30 yıllık Baas rejiminin çökmesinden sonra ortaya çıkan iktidar boşluğunda, Bağdat ve diğer illerdeki camilerin faaliyet ve etkileri, şeriat devleti tartışmasına neden oldu. 
     Reuters ajansının analizinde, Irak'ta dini liderlerin artan siyasi rolü, bu liderlerin savaştan sonra nasıl bir güce sahip olacakları ve ABD'nin en büyük korkularından biri olan, şeriat yasalarıyla yönetilen bir devleti kurma güçleri olup olmadığı gibi hassas konular öne çıkarıldı Analizde, örnek olarak, Bağdat'ın Ademiye semtinde yerel yönetimin çökmesiyle, Ebu Hanife Camii imamlarının savaşın böldüğü sokaklarda düzeni sağlama yetkisini ele almaları gösterildi. 
     Ebu Hanife Camii'nden Şeyh Muayid El Adhami, şeyhler ve ileri gelenlerden oluşan bir heyetin, yerel hükümet gibi hareket ederek, sokakların temizliğine, kolluk gücü oluşturulmasına ve cenaze hizmetlerinin verilmesine yardımcı olduğunu, böylece düzeni sağlamaya çalıştıklarını söyledi. 
     Saddam Hüseyin rejiminin çökmesinden sonra henüz Irak'ta bir yönetimin oluşturulmadığı anımsatılan analizde, ortaya çıkan iktidar boşluğu sırasında halkın bir şeriat devletini ne kadar desteklediğinin de belli olmadığı ifade edildi. 
     Geçen hafta Cuma namazından sonra camilerden çıkanların şeriat çağrısı yaptığına, aşırı dinci grupların, Baas rejimi döneminde düşünülemeyen faaliyetlerden olan, duvarlara spreyle sloganlar yazdıklarına dikkat çekildi. 
     Reuters, Irak'taki Şii-Sünni ayrımına işaret ettiği analizinde, böyle bir devletin bölgede yaratacağı risklere ve iç savaş olasılığına dikkat çeken görüşlere ve Iraklıların tepkisine yer verdi. 
     





</TEXT>
</DOC>
