<DOC>
<DOCNO> 156762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/spo03.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Komik ceza 
</HEADLINE>
<TEXT>

Gençlerbirliği maçına, uyarılmasına rağmen, "Gençlik Bayramı" pankartıyla çıkmayan Cim-Bom'un yerine kulübün Basın Halkla İlişkiler Sorumlusu Turgay Vardar ceza alacak 
     CEMAL ERSEN 

     Körler pankartı 
     GALATASARAY'I, Adanaspor maçında sahaya yabancı madde atılması ve iki anonsun da yapılmasına rağmen sahasını kapayamayan, hakemle tartışan Fatih Terim'e de ceza veremeyen Futbol Federasyonu, Cim - Bom'u Disiplin Kurulu'na sevk etmenin yolunu buldu. Federasyon, Gençlik ve Spor Genel Müdürlüğü'nün isteğiyle, tüm kulüplere geçtiğimiz hafta oynanan maçlara "Gençlik Bayramı" pankartıyla çıkmaları yolunda talimat yollamıştı. Ancak Galatasaray, Gençlerbirliği sınavına "Altı nokta körler" pankartıyla çıkınca, federasyon tarafından PFDK'ya gönderildi. 
     
     Bir ay ceza gelebilir 
     DİSİPLİN talimatının "Talimatlara aykırı hareket" başlıklı 24. maddesine göre iki aya kadar "men cezası" alması gereken Galatasaray'a, bu gerekçe ile ceza verilmesinin tepki toplayacağını dikkate alan federasyon, kulüp yerine Basın Halkla İlişkiler Sorumlusu Turgay Vardar'ın işlem görmesini uygun gördü. "Talimatlara kasten aykırı harekette bulunan kişi ya da kuruluşlar, iki aydan iki yıla kadar yarışmalardan men veya o kadar süre ile hak mahrumiyeti cezası ile cezalandırılır" hükmü doğrultusunda Vardar'a asgari bir ay ceza geleceği öğrenildi. 
     
Futbol yasağı Galatasaray Başkanı Özhan Canaydın, Divan Kurulu toplantısında söz aldı, "Bana lig bitinceye kadar futbol sormayın" diyerek eleştirileri savuşturdu 
     HALİL ÖZER 

     Büyük manevra 
     GALATASARAY'IN olağan Divan Kurulu toplantısında futbol konuşmak yasaklandı Galatasaray Lisesi'nde dün yapılan toplantıda bir çok üye, Başkan Özhan Canaydın'ı terletecek konuşmalara hazırlanıyordu. Ancak söz alan Canaydın, "Bana lig bitinceye kadar futbol sormayın" dedi. Bunun üzerine divanda başkanın bu isteği oy birliği ile kabul edildi ve takımın moralinin bozulmaması için futbol konuşulmadı. 
     
     Kredi seçenekleri 
     YENİ tüzük henüz görüşülmemesine rağmen, burada yer alan basınsız toplantılar maddesi şimdiden uygulandı. Canaydın, diğer icraatlar konusunda uzun bilgiler verdi. AIG'ye değinen Galatasaray Başkanı, haklarını sonuna kadar koruyacaklarını bildirdi. Stat kredisini de anlatan Canaydın, 90 ve 70 milyon dolarlık iki seçenek bulunduğunu, 90 milyon dolarlık kredinin, stat şartı olmadığı için avantajlı olduğunu belirtti. 
     
     Borç 105 milyon dolar 
     CİM-BOM'UN borcu mali kongreden bu yana 10 milyon dolar arttı ve 105 milyon dolara çıktı. Rakam üyeler arasında tedirginlikle karşılandı. Canaydın hazırlanan yeni tüzüğün, üyelere basılı olarak gönderileceğini söyledi. Üyeler yeni tüzük hakkındaki görüşlerini yazılı olarak yönetime bildirecek. Olağanüstü kongrede tüzük kabul edilirse, Galatasaray aralık ayında yeni bir seçime hazırlanacak. 
     
Değişim rüzgarı      ERHAN TELLİ 

     SÜPER Lig'de Beşiktaş'ın 5 puan gerisinde kalan Galatasaray, Ankaragücü maçı için dün tek çalışma yaptı. Teknik Direktör Fatih Terim, zorlu karşılaşma öncesinde sakat ve cezalılar nedeniyle değişik bir on bir kurmanın hazırlıklarını yapıyor. Terim sarı kart cezalısı olan Volkan'ın yerine Ayhan, Cihan ya da Batista'ya görev verecek. Ancak Sambacı dünkü idmana da katılmadı. 
     GENÇLERBİRLİĞİ maçında sakatlanan Baliç'in yerine ise Revivo'nun forma giyeceği öğrenildi. Savunmada ise Vedat ile Emre Aşık arasında büyük çekişme var. Terim'in iki futbolcu hakkındaki son kararını maçtan bir gün önceki idmanda vereceği bildirildi. Gençlerbirliği maçında ikinci yarıda oyuna giren Lukunku ise 90 dakika oynamaya hazır hale geldi. 
     
Hasan Şaş'tan Fener'e imza      ADNAN POYRAZ 

     PEPSİ'NİN imza gününe katılan Hasan Şaş, Adana'da dün hayranlarıyla buluştu, bol bol imza dağıttı. Sergen'in, "Hasan yıldızsa ben de kuyruklu yıldızım" şeklindeki açıklamasına, "Beni ilgilendirmez" diyerek cevap vermeyen Sarı - Kırmızılı futbolcu, transferi konusunda da yorum yapmadı. Hasan, Fenerbahçeli bir taraftarın getirdiği Sarı - Lacivertli formayı da imzaladı. 
     
Terim'den hat-trick      Galatasaray teknik heyetiyle, Sarı - Kırmızılı ekibi takip eden muhabirler arasında Florya Metin Oktay Tesisleri'nde yapılan maç, 13-11 antrenörlerin galibiyetiyle sonuçlandı. Karşılaşmada Fatih Terim üç gol atarak hat - trick yaptı. Altyapı Sorumlusu Ali Yavaş'ın aşil tendonu koptu. Yavaş'ın ameliyat olacağı belirtildi. 
     
Dürüst'ten ilginç yorum      GALATASARAY Yönetimi'nin hakemler konusunda sessiz kalmasına 2. Başkan Ali Dürüst ilginç bir yaklaşımda bulundu. Teknik Direktör Fatih Terim ve camianın aksine bir açıklama yapan Dürüst, "Hakem hataları her zaman olmuştur ve olacaktır. Ama biz kesinlikle kasıt olduğuna inanmıyoruz. Yorum yapmayı da düşünmüyoruz" diye konuştu. Dürüst, şampiyonlukta Beşiktaş'ın avantajlı olduğunu ancak yarışın sonuna kadar süreceğini ifade etti. 
     TRANSFER konusunda da derinlemesine bir çalışma yapmadıklarını vurgulayan Galatasaray 2. Başkanı, Hasan Şaş ile yeni bir görüşme yapmadıklarını belirtti. Dürüst, "Ayrıca Vedat ve Emre'nin de sözleşmeleri bitiyor. Bu oyuncularımızla yeniden anlaşmayı istiyoruz. Ligin bitiminden itibaren onların da tercihine bakacağız. Takımın temelinde bir değişikliği Galatasaray zaten bugüne kadar yapmamıştır. Revivo için de gelen resmi bir teklif yok" dedi. 
     

</TEXT>
</DOC>
