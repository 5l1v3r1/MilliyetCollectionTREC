<DOC>
<DOCNO> 180725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/soneko02.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Doğu Akdeniz'de sorunlar çözülmeli" 
</HEADLINE>
<TEXT>

     Türk Sanayici ve İşadamları Derneği TÜSİAD Yönetim Kurulu Başkan Yardımcısı Aldo Kaslowski, Kıbrıs ve Ortadoğu sorunlarının, Akdeniz, Avrupa ve Dünya'yı bile sarsacak boyutlarda olduğunu, bu sorunların adilce çözülmesi gerektiğini bildirdi. 
     Aldo Kaslowski, Kıbrıs ve Arap-İsrail sorunlarının Akdeniz ve buna bağlı Avrupa ve Dünya'daki dengeleri etkileyen önemli konular olduğunu söyledi. 
     Kaslowski, Kıbrıs sorunun 35 yıldır çözüm beklediğine işaret ederek, ''Konunun tüm taraflarının artık adil bir çözümü hak ettiğine inanıyorum. Bu sorun ve Arap-İsrail sorunu Akdeniz havzasını, Avrupa'yı hatta Dünya'yı bile sarsıyor, ilişkileri, ticareti etkiliyor. Doğu Akdeniz'deki sorunlar artık çözülmeli. Akdeniz uluslararası ticarette daha etkin hale gelmeli'' dedi. 
     
     TÜRKİYE'NİN AB ÜYELİĞİ 
     Aldo Kaslowski, AB ile Türkiye'nin 2004 yılında kesin olarak müzakerelere başlamasının istendiğine dikkati çekerek, şöyle konuştu 
     ''AB'ye üyelik yolunda Türkiye'de herkes 2004 yılında müzakerelerin başlamasını istiyor. Bu istek müzakere tarihi almak için değildir. Artık müzakerelerin başlaması, masaya oturulması isteniyor. Herkesin elele isteği budur. Bu ilk kez oluyor. Hükümet buna destek veriyor, sivil toplum örgütleri ve kamuoyu bunu istiyor. Bu çok çok önemli. Çünkü anladılar ki Türkiye'de sadece sivil toplum örgütleri tarafından AB'ye girmeyi istiyoruz diye söylememiz yetmiyor. AB de bu konuda siyasi iradenin mevcut olduğunu biraz da sürprizle karşılıyor doğrusu.'' İşadamları olarak, AB'ye tam üyelik için yapılması gereken reformlar ve bunların uygulamasına geçilmesinin öneminin bilincinde olduklarını da kaydeden Kaslowski, bu reformlar hayata geçirilemezse geriye dönüşü olmayan bir yola girileceğini söyledi. 
     Aldo Kaslowski, ''AB'ye girmek için kendisinden beklenen reformları yerine getiremeyen ülkelerin yaşadıkları biliniyor. Bu herkes için geçerlidir'' diye konuştu. 
     
</TEXT>
</DOC>
