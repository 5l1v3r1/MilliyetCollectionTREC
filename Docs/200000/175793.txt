<DOC>
<DOCNO> 175793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/eko05.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ne oldu diye soracak kimse kalmadı' 
</HEADLINE>
<TEXT>

   Babacan, İmar Bankası'nda 180 yöneticinin istifa etmesi nedeniyle 'Ne oldu, bitti' diye soracak muhatap bulamadıklarını söyledi 
      EKONOMİ SERVİSİ 
   
   Devlet Bakanı Ali Babacan İmar Bankası'nda karşılaşılan çifte kaydın, dünya bankacılık tarihinde eşine ender rastlanır bir olay olduğunu belirterek, "BDDK çalışmalarını sürdürüyor. Belki eylülün başlarında en son raporlar ortaya çıkacak. Kayıt ve belgelere ulaşamıyoruz" dedi. 
   Babacan, TRT 1'de yaptığı açıklamada şunları söyledi 
   "Şu ana kadar herhalde 170 - 180 tane yönetici istifa edip gitti. BDDK konuyla ilgili çalışıyor. Karşılarına alıp ne oldu, ne bitti diye soracakları muhatabı bulmakta güçlük çekiyorlar. Böylesine büyük çapta, bu kadar büyük yanlışlıkların Türkiye'de bir bankada yapılmış olması son derece üzücü ama konu üzerinde çok yoğun şekilde çalışılıyor." 
   
   Denetimden kaçtı 
   Bankaların üçlü denetim sisteminden geçtiğini vurgulayan Babacan, "Sistemde bu tür şeyler, nasıl zamanında tespit edilemedi, incelenmesi gerekiyor. Ama şu anda BDDK, tamamiyle İmar'la ilgili tespitleri yapmaya çalışıyor" dedi. Babacan, bono mağdurları konusunda da "Önce tabloyu görmeliyiz. Ağustos sonuna kadar bilgi toplanacak. Eylül başlarında da bu tablonun ne olduğunu bize rapor etmeleri gerekiyor" dedi. 
   
   48 şirketleri daha kıskaca alındı    ERDAL KILINÇ İstanbul 
   Şişli Cumhuriyet Savcılığı'nın Uzan Ailesi'nin 81 şirketinin mal varlıklarını tespit için başlattığı çalışmada çarpıcı bilgilere ulaşıldı. 
   Mali Şube araştırmasında, Uzanlar'la bağlantılı olduğu iddia edilen 48 şirketi daha incelemeye aldı. Savcılığın farklı koldan sürdürdüğü araştırmalar kapsamında her geçen gün yeni bilgilere ulaşılıyor. "Kara Paranın Aklanmasının Önlenmesine Dair Kanun" kapsamında savcılığın talimatıyla 81 Uzan Grubu şirketine yönelik başlatılan operasyonda, 20 şirketin hiçbir faaliyet göstermediği belirlendi. Uzan Grubu ile bağlantılı olduğu iddiasıyla 48 şirket daha incelemeye alındı. Bu şirketlerden bazılarının Uzan Ailesi, bazılarının yakınları, bazılarının da Uzan Grubu çalışanlarının üzerine olduğu iddia edildi. 
   
   
</TEXT>
</DOC>
