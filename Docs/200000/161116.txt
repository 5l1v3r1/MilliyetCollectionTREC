<DOC>
<DOCNO> 161116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/guncel/gun03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aileye özel cami 
</HEADLINE>
<TEXT>

Apartmanlarda ibadethane açılması tartışılırken, İstanbul'daki bazı binalarda aile ve komşulara özel 'mini cami ve mescitler' çoktan hizmete girmiş durumda 
     BÜLENT ÖZDEMİR İstanbul 

     Milli Güvenlik Kurulu'nun "6. Uyum Paketi" çerçevesinde çekince koyduğu apartmanlarda ibadethane açılmasına olanak sağlayacak olan madde, yoğun tartışma yaratmıştı. Ancak İstanbul'un dört bir yanındaki apartman, fabrika ve sanayi siteleri bu tür kaçak camilerle dolu. Güneşli Bağlar Mahallesi'nde 4 katlı Kurban Apartmanı, çatısındaki 5 metreye yakın minareyle diğerlerinden hemen ayrılıyor. Binanın yanındaki elektrik direğine "Cami önü, park yasak" diye bir de tabela iliştirilmiş. 
     
     ÇATISI KUBBE ŞEKLİNDE 
     Rami Kışla Caddesi'nde ise otomotiv ve mobilya üzerine çalışan bir işhanının arka kısmındaki minare dikkati çekiyor. Esnaf, minarenin daha önce caddeye bakan tarafta bulunduğunu ancak tepki çektiği için yeni yerine alındığını anlatıyor. Bir başka apartcami de Bahçelievler'de... Hakkı Şehri Apartmanı'nın çatısı kubbe şeklinde tasarlanmış. Kubbenin yanına da 3 metre uzunluğunda minare eklenmiş. Girişteki mescit erkeklere, çatıdaki mescit de kadınlara hizmet veriyor. 
     
     'BELEDİYE YIKTIRMALI' 
     Bayrampaşa'da altı bloktan oluşan 2. Matbaacılar Sitesi'nin en üst katındaki minare de hemen fark ediliyor. Diğer 5 blokun girişinde "Mescit F blok 7. katta" yazarken, F blokun son katında karşımıza "2. Matbaacılar Camii" tabelası iliştirilmiş ve 1991 yılında eklenmiş yapı çıkıyor. İlçe kaymakamları, bu tür kaçak cami ve mescitlerin, belediyeler tarafından tespit edilmesi gerektiğini belirterek, "Yapılan binada imar planına inşaat ruhsat ve eklerine aykırılık bulunuyorsa, belediye encümeni burayı mühürletip yıktırmalı ve hukuki süreci başlatmalı" dedi. Bahçelievler Belediyesi'nden bir yetkili ise 3194 sayılı yeni kanun yüzünden apartmanlardaki cami ve mescitlerin önüne geçemediklerini ileri sürdü. 
     
'Gizli saklı ibadet olmaz'      Marmara Üniversitesi İlahiyat Fakültesi Dekanı Prof. Dr. Zekeriya Beyaz, "Bunlar Diyanet İşleri ve İmar Kanunu'na aykırıdır. Kişilerin özel camisi olamaz. İslamiyet aleni dindir. Saklı gizli ibadet olmaz. Din adına sapkınlıklar olabilir. O sapkın vaazlar, buralarda insanlara aktarılabilir" dedi. 
     

</TEXT>
</DOC>
