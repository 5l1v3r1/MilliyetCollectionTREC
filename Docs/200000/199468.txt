<DOC>
<DOCNO> 199468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Günde bir portakal hayat kurtarıyor... 
</HEADLINE>
<TEXT>

     Avustralya'da yapılan bir araştırma, günde bir portakalın bazı kanser türlerini insandan uzak tutabildiğini ortaya koydu. 
     Hükümete bağlı bilimsel ve sanayi araştırma kurumu CSIRO, turunçgiller familyasından meyve tüketmenin ağız, gırtlak ve mide kanserleri riskini yarı yarıya azaltabildiğini saptadı. 
     Araştırmada, günde tüketilmesi tavsiye edilen 5 porsiyon sebze-meyvenin yanı sıra alınacak bir portakal ya da aynı familyadan bir meyvenin, felç fiskini de yüzde 19 oranında azaltabildiği belirtildi. 
     CSIRO uzmanlarından Katherine Baghurst, turunçgillerin içerdikleri antioksidanlarla vücudu koruduğunu, bağışıklık sistemini güçlendirdiğini, tümör büyümesini önlemeye ve tümör hücrelerinin normalleşmesine yardımcı olduğunu söyledi. 
     Baghurst, diğer tüm meyveler arasında en yüksek antioksidan seviyesine portakalın sahip olduğunu da belirtti. 
     Turunçgillerin sağlığa faydalarını ortaya koyan 48 uluslararası araştırmaya dayanılarak yapılan araştırmada ayrıca, turunçgillerin kalp-damar hastalıkları, obezite ve diyabet riskini azalttığına dair de ''inandırıcı delil'' bulunduğu belirtildi. 
     
</TEXT>
</DOC>
