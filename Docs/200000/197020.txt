<DOC>
<DOCNO> 197020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun23.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar İtalyan basınında... 
</HEADLINE>
<TEXT>

     İtalyan gazeteleri, İstanbul'daki saldırıları, yeni ''kıyım'' ve ''katliam'' diye niteledi. 
     Corriere della Sera gazetesi ''İstanbul'da bir kıyım daha. İtalya'da da alarm'', La Repubblica da ''İstanbul'da bir katliam daha'' şeklinde manşet attı. 
     İtalya'nın en önemli ekonomi gazetesi Il Sole 24 Ore, ''El-Kaide'den İstanbul'da kıyım'' diye manşet attı. Aynı manşeti kullanan Il Giornale gazetesi de, Bush ve Blair'in ''Terörizmi yeneceğiz'', Berlusconi'ninse ''Ilımlı İslamı vurdular'' şeklindeki sözlerini aktardı. 
     La Stampa'nın manşetinde, ''İngiliz karşıtı kıyım, İstanbul'da cehennem'' denildi. Il Messaggero gazetesi de ''İstanbul'da İngiliz kıyımı Evrensel terör'' diye manşet attı. İtalyan solunun gazetelerinden Il Manifesto ise manşetinde ''Kan akmaya devam ediyor'' ifadesini kullandı. 
     Gazeteler, İstanbul'daki saldırıların ayrıntılarına da iç sayfalarda geniş şekilde yer verdi. 
     
     ''AVRUPA KAPILARINDA YENİ CEPHE'' 
     La Repubblica gazetesi, ''Avrupa kapılarında'' başlığını taşıyan yorum yazısında, ''Boğaziçi sahillerindeki yeni strateji, Ortadoğu'daki çatışmayı kapımıza dayadı. Çatışma Avrupa'ya yaklaşıyor. Hatta Avrupa'ya geldi bile. Üstelik sadece coğrafi anlamda da değil. Türkiye iki dünya arasında bir köprü. İstanbul'da iki ruh birarada yaşıyor Biri Avrupa damgalı seküler ruh, diğeri ise İslama yönelmiş durumdaki dinsel ruh'' ifadelerini kullandı. Corriere della Sera gazetesi Ortadoğu kökenli terörün, artık ''Ilımlı İslamı'' da vurduğuna dikkati çekerken, Il Messaggero'daki ''Usame stratejisi için küresel plan'' başlıklı yorum yazısında, uluslararası terörün cepheyi genişletmekte olduğu vurgulandı. Il Giornale'deki yorumdaysa gelinen nokta, ''Dördüncü dünya savaşı'' başlığıyla özetlendi. 
     İtalya'nın en saygın ekonomi gazetesinin Il Sole 24 Ore'de Alberto Negri imzasını taşıyan ''Avrupa kapılarında yeni cephe'' başlıklı yorum yazısında, saldırılar sonrasında Türkiye'de neler yaşanacağının dikkatle izlenmesi gerektiği savunuldu. Saldırılara gösterilecek reaksiyon açısından, Türkiye'nin şu an laboratuar niteliğinde bir ülke olduğu vurgulandı. Türkiye'nin, demokrasi ile İslamı kaynaştırmış bir örnek model olup olamamanın bundan sonra yaşanacak gelişmelere bağlı olacağı belirtildi. 
     AK Parti ile askerler arasındaki türban ve eğitim konularındaki küllenmiş sorunların yeniden alevlenebileceğine dikkati çeken Negri, bunun da beraberinde ABD ile Türkiye arasında daha sıkı bir işbirliğini getirebileceğini ileri sürdü. 
     
</TEXT>
</DOC>
