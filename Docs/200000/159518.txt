<DOC>
<DOCNO> 159518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo17.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arda 2 yıl daha Büyük Kolej'de... 
</HEADLINE>
<TEXT>

     Türkiye Basketbol Ligi'nde mücadele eden Ankara Büyük Kolej, iç transferde takım kaptanı Arda Urcu ile 2 yıllık sözleşme yeniledi. 
     Antrenör Naci Özonay, Arda'nın uzun yıllardır Büyük Kolej'de forma giydiğini ve takımla bütünleştiğini belirterek, ''Önümüzdeki sezon ligde daha güçlü bir kadroyla mücadele etmek amacındayız. Bunun için takımın iskeletini oluşturan oyuncularla görüşmelerimiz başladı'' dedi. 
     Özonay, takım içinden ilk olarak kaptan Arda Urcu ile anlaştıklarını kaydederek, ''Diğer oyuncularımızla da görüşmelerimiz sürüyor. Birkaç gün içinde iç transferi bitirerek, dış transfer çalışmalarına başlayacağız'' diye konuştu. 
     
</TEXT>
</DOC>
