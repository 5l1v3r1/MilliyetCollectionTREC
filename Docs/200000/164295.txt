<DOC>
<DOCNO> 164295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/ydilmen.html </URL>
<DATE> 2003/06/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mazhar - Fuat - Özkan 
</HEADLINE>
<TEXT>

     Amerika Birleşik Devletleri takımı çok koşan, mücadele eden, ancak kalitesi bizim altımızda olan bir takım. Kaliteli oyuncularımızın farkı hemen ortaya çıktı. Hele bir de kadroda kendini ispat etmek isteyen ve bu formayı kaptırmama amacında olan genç oyuncular da herşeylerini ortaya koyunca işimiz fazla zorlaşmadı. Rakibin ilk tehlikeli atağında golü yiyip geriye düşmemize rağmen oyun disiplininden kopmadık. Önce penaltı ile beraberliği yakaladık. Ardından maça iyice ağırlımızı koyup, Tuncay - Volkan verkaçıyla ikinci golü de bulunca hakettiğimiz galibiyet geldi. Maç içindeki tek problemimiz iki kanat oyuncumuza fazla destek gelmemesi idi. Bu yüzden ilk yarıda sol taraftan, ikinci yarıda sağ taraftan tehlikeler yaşadık. Amerika takımı kalite farkını engellemek için arkası dönük kimi görse hemen ısırdı. Bu biraz bizi etkiledi, ancak sonucu engelleyemedi. 
     İkinci yarıdaki orta sahamıza bakalım. Göbekte Selçuk, sağında Volkan, solunda Ergün. Laf aramızda Fatih hocanın kafasındaki ideal üçlü. Böyle bir orta saha üçlüsü Dünya'da çoğu takımda yok. Çalım atarlar, şut atarlar, gol pası atarlar, ayağa oynayıp topa sahip olurlar, top rakipteyken de top kazanırlar. İşte sana Mazhar - Fuat - Özkan... 
     Şenol Güneş'in en büyük doğrusu Alpay dışında fizik olarak en üst düzeydeki oyuncuları oynatmasıydı. Futbolcuların hem devamlılığı iyi, hem de maçı bırakmıyorlar. Forvete bakın Tuncay - Okan, arkasında Gökdeniz. Hep çabuk ve rakibi gıcık eden oyuncular. Son beş dakikada Şenol hoca marsı kesti, İbrahim Toraman'ı alarak 2 - 1'i cebine koydu. 
     
     
     

</TEXT>
</DOC>
