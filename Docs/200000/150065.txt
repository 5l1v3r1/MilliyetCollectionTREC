<DOC>
<DOCNO> 150065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/ekonomi/aeko.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhitler 20 milyar dolarlık Irak pazarının peşinde 
</HEADLINE>
<TEXT>

Irak'ta 100 milyar dolarlık inşaat pazarı olduğunu belirten Müteahhitler Birliği Başkanı, 'Bosna ve Afganistan hatalarını yapmazsak 20 milyar dolarlık iş bizim' dedi 
     EYLEM TÜRK 

     Müteahhitler Birliği Başkanı Nihat Özdemir, Irak'ta önümüzdeki 15 yıl içinde 100 milyar dolarlık iş yapılacağını, Türkiye'nin bu pastadan yüzde 20 pay alması halinde 20 milyar dolarlık iş hacmine ulaşacağını belirtti. Özdemir, "Bunun yüzde 10'u kazanç diye düşünülürse, Türkiye'nin kazancı 2 milyar doları bulacak" dedi. 
     Dışişleri Bakanlığı'nın düzenlediği toplantı sonrasında Milliyet'in sorularını yanıtlayan Özdemir, "Bosna Hersek'te, Afganistan'da yaptığımız hataları yapmayalım. Irak'ta bir bakanlık tek yetkili olsun. Toplantıda koordinasyon konusunu gündeme getirdim" diye konuştu. 
     
     '2 milyar dolar gelir' 
     Irak'taki ihalelerle ilgili olarak 25'e yakın Türk firmasının, ABD'li firmalarla yaptığı görüşmelere devam ettiklerini belirten Özdemir, "Ortaklık anlaşmaları, taşeronluk anlaşmaları imzalayan bazı firmaların olduğunu duyuyoruz" dedi. Firma ismi açıklamaktan kaçınan Özdemir, Irak pazarında yakınlık ve tecrübe avantajı ile alınacak işlerden Türk firmalarının 2 milyar dolar gelir sağlayabileceklerini belirtti. 
     Özdemir şöyle konuştu 
     "Firmaların teminat mektuplarında kolaylık için Eximbank'a görev vermesi gerek. Yabancı müteahhitler ellerinde kredi paketiyle gidecekler. Bize de bir kredi paketinin verilmesi lazım. 10 - 15 yıl vadeli düşük faizli bir kredi paketiyle gidebilirsek ihalesiz iş alabiliriz. O zaman bu pazara işçi de götürebiliriz." 
     
     Görüşme sürüyor 
     Bu arada, daha önce Irak'ta ana işleri ABD'li firmaların gerçekleştireceği, Türk ve diğer ülke firmalarının ise taşeronluk işleri alabilecekleri belirtilmişti. Bu konuda ABD'de de toplantılar yapıldı. Sektörde Enka ve Oyak'ın bazı işler için prensip anlaşması yaptıkları belirtiliyor. Enka'nın daha önce de birlikte işler yaptığı Bechtel ile bazı işler için anlaştığı konuşuluyor. Ancak Enka ve Oyak yetkilileri, henüz somut bir anlaşmanın söz konusu olmadığını belirttiler. 
     
Sekiz kişilik komite      UTKU ÇAKIRÖZER, BARKIN ŞIK Ankara 

     Irak'ta yeniden yapılandırma sürecine Türkiye'nin ve Türk şirketlerinin katkısını koordine etmekle görevli olan Dışişleri Bakanlığı, dün konu ile ilgili bir toplantı yaptı. Kamu ve özel sektör temsilcilerinin katıldığı toplantıda şu kararlar alındı 

</TEXT>
</DOC>
