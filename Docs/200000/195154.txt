<DOC>
<DOCNO> 195154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/gun20.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   TÜBİTAK Başkanı'nı Başbakan seçecek    TÜBİTAK Başkanı, "bir defaya mahsus" olarak Başbakanın teklifi üzerine Cumhurbaşkanı tarafından atanacak. TÜBİTAK Hakkında Kanuna Bir Geçici Madde Eklenmesi Hakkındaki Yasa Tasarısı, TBMM Genel Kurulu'nda dün yasalaştı. Buna göre, TÜBİTAK Başkanı ve Bilim Kurulu üyeleri "bir defaya mahsus" olmak üzere seçim yerine atamayla belirlenecek. TÜBİTAK Başkanı Başbakanın teklifi üzerine Cumhurbaşkanı tarafından atanacak. Bu arada, meyhane, kahvehane, elektronik oyun merkezleri gibi umuma açık yerlerle, alkollü içki satılan yerlerin, okul binalarından en az 100 metre uzaklıkta bulunması zorunluluğu getiren tasarı da TBMM'de yasalaştı. 
   
   Dokunulmazlıklar komisyonu karıştırdı    TBMM Anayasa - Adalet Karma Komisyonu'nun bu dönem ilk toplantısında AKP'li üyeler yargıyı ağır bir dille eleştirdi. AKP'liler, Türk yargısının güvenilmez hale geldiğini savunarak dokunulmazlıkların kaldırılmasına karşı çıkarken, 64 vekil hakkındaki 107 fezlekenin görüşmeleri de askıya alındı. AKP'li Metin Kaşıkoğlu "Yargı güvenilmez hale geldi, siyasallaştı" dedi. CHP'lilerden Orhan Eraslan "Hakaret ediyorsunuz, yargıya sövemezsiniz" derken, CHP'li Halil Ünlütepe konuşmasını kimsenin dinlemediği gerekçesiyle salonu terk etti. Adalet Komisyonu Başkanı Köksal Toptan da "Ben böyle toplantıyı..." diyerek salondan çıktı. 
   
   
   
</TEXT>
</DOC>
