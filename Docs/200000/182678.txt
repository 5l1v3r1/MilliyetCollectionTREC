<DOC>
<DOCNO> 182678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko27.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK, personelinin maaşlarını açıkladı... 
</HEADLINE>
<TEXT>

     Kurulların yönetici ve çalışanlarının yüksek ücretler aldığı şeklindeki görüşlere karşılık, Enerji Piyasası Düzenleme Kurumu EPDK , internet sayfasında yer verdiği rakamlarla konuya açıklık getirdi. 
     EPDK'nın duyurusuna göre, Ağustos ayı itibariyle başkan 4 milyar 34 milyon 171 bin lira, üyeler ise 3 milyar 476 milyon 83 bin lira net maaş alıyor. 
     Enerji Piyasası Düzenleme Kurumu'nda, biri başkan 7 üyeden başka, 657 Sayılı Devlet Memurları Kanununa Tabi Olarak 4 Daire Başkanı, 1 Başkan Danışmanı, 1 Grup Koordinatörü, 35 Grup Başkanı, 87 Enerji Uzmanı, 18 Enerji Uzman Yardımcısı, 5 Avukat, 1 Basın ve Halkla İlişkiler Danışmanı, 1 Özel Büro Müdürü, 4 Özel Büro Md. Yardımcısı, 1 İrtibat Büro Müdürü, 1 Hemşire, 1 Savunma Uzmanı, 18 İletişim Görevlisi, 48 Büro Görevlisi, 10 Şoför toplam 236 personel görev yapıyor. 
     Genel Müdür seviyesinde olan Daire Başkanı'na Ağustos ayı itibariyle en yüksek net 3 milyar 39 milyon 875 bin lira ödeniyor. 
     Diğer personele ise daire başkanından aşağı olmak üzere unvan, nitelik ve dereceleri göz önünde bulundurularak daha düşük ücret ödeniyor. 
     Ayrıca EPDK'da, 45 yerli uzman istihdam ediliyor. Yerli uzmanlara görevleri, nitelikleri ve sorumlulukları dikkate alınarak en yüksek net 1 milyar 300 milyon lira ödeniyor. İlave olarak yerli uzmanlara yılda 4 kez bir tam maaş tutarında ikramiyede ödeniyor. 
     Kurum'da görev yapan personele, bu ödemelerin dışında yemek yardımı, lojman, personel servisi ve diğer adlar altında herhangi bir ödeme yapılmıyor. 
     
</TEXT>
</DOC>
