<DOC>
<DOCNO> 150804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo44.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da başkan Doğan'a kal baskısı... 
</HEADLINE>
<TEXT>

     Futbol Federasyonu Başkanvekili ve eski Gaziantepspor Kulübü Başkanı Ata Aksu, mayıs ayındaki genel kurulda yeniden aday olmayacağını açıklayan Gaziantepspor Kulübü Başkanı Celal Doğan'a ''açık mektup'' göndererek, görevi sürdürmesini istedi. 
     Ata Aksu, Futbol Federasyonu'ndan, kendi imzasıyla yaptığı açıklamada, Celal Doğan'ın Türk futboluna ve Gaziantepspor'a bugüne dek verdiği hizmetlerin tüm Türkiye tarafından takdirle karşılandığını, kulübün bugün ulaştığı noktada ve elde ettiği başarılardaki katkısının tartışılmaz olduğunu kaydetti. 
     Aksu, Doğan'a hitaben yazdığı mektupta, ''Sanayi hamlesini gerçekleştiren, yaşadığı gelişimle Türkiye'ye model olan Gaziantep'in hem çehresini, hem de kaderini değiştiren, geleceğini sağlam temellere oturtan şahsınızın, yeni dönemde de Türk futboluna ve Türk insanına katabileceği değerler olduğuna yürekten inanıyorum'' dedi. 
     Aksu, mektubunda şu görüşlere yer verdi 
     ''Gelecek, bizlerin üstün çabalarıyla şekillenecek. Çıktığımız uzun yolda elbet küçük-büyük sorunlar karşımıza çıkacak. Elbet bizi ve sizi eleştirenler olacak. Elbette ki bizleri ve hedeflerimizi anlamayanlar olacak. 
     Kararlı, inançlı ve tutarlı davranan bizleri hiçbir engelin durduramayacağını, tüm iyi insanlar adına ve iyi bir gelecek uğruna tüm dünyaya ispatlamamız gerekmektedir. Çünkü iyiler, en az kötüler kadar sabırlı olmadıkça, ne Türk futbolu, ne ülkemiz, ne de dünya eskisi kadar güzel olamayacaktır. 
     Tüm camiamız adına sizden, Gaziantepspor'daki anlamlı görevinize devam etmenizi, futbola katkı için verdiğimiz haklı mücadelemizde yine bizlerle birlikte olmanızı talep ediyoruz.'' 
     





</TEXT>
</DOC>
