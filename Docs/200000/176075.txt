<DOC>
<DOCNO> 176075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/spo03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon tehlikesi 
</HEADLINE>
<TEXT>

   Galatasaray'ın Kolombiyalı file bekçisi, Milli Takım'a çağrıldı. Cordoba'dan eldivenleri devralan başarılı kalecinin ligde Bursa maçında oynaması şüpheli 
      
   Kampa bekleniyor 
   SARI - Kırmızılı takımın tecrübeli kalecisi Mondragon'un, Milli Takım'dan davet alması teknik heyeti sıkıntıya düşürdü. Kolombiya Milli Takım kurmayları, Mondragon'un 20 Ağustos'ta ABD'de Slovakya ile yapılacak özel karşılaşmaya çağrıldığını ve New York'taki mücadelede kaleyi koruyacağını açıkladılar. Mondragon'a, önümüzdeki hafta kampa katılması çağrısında bulunuldu. 
   
   Cordoba out 
   MONDRAGON, böylece sürekli kendisiyle kıyaslanan Oscar Cordoba'nın bir adım önüne çıktı. Beşiktaş kalesinde özellikle hazırlık maçlarında kötü performans çizen Cordoba, eldivenleri Mondragon'a devretmek durumunda kaldı. Başarılı file bekçisi, ABD'ye gitmesi halinde Galatasaray'ın 23 Ağustos'ta Bursa ile deplasmanda yapacağı maçta görev alamama tehlikesiyle karşılaşacak. 
   
   Tözser'den 5 yıllık imza    GALATASARAY, alt yapı için İstanbul'a getirttiği Macar Daniel Tözser ile beş yıllık sözleşme yaptı. Bakırköyspor ile yapılan hazırlık maçında denenen 18 yaşındaki genç oyuncunun A takımla antrenmanlara çıkacağı bildirildi. 
   GAZİANTEP maçına hazırlanan takımda dünkü idmana sakat olan Baliç, Abdullah, Ümit Karan ve annesinin cenazesine giden Batista katılmadı. İyileşen Pinto yetiştirilmeye çalışılıyor. Galatasaray, öğleden sonra Gaziantep'e uçacak. 
   
   Revizyon hazırlığı    GALATASARAY yönetiminde uyumsuzluk tespit eden Başkan Özhan Canaydın'ın, 2004'teki seçimlerde bu duruma radikal bir operasyonla önlem alacağı öğrenildi. Canaydın'ın daha profesyonel isimlerle çalışmayı düşündüğü ve şu andaki isimlerden en az altısıyla yollarını ayıracağı ifade edildi. Başkan'ın kafasındaki isimlerle temasa geçtiği bildirildi. 
   CAMİANIN önde gelen isimleri ve çok sayıda kongre üyesi, 23 Ağustos'taki genel kurul öncesi Ali Sami Yen Stadyumu projesi için alınacak 99 milyon dolarlık kredi konusunda kendilerine bilgi verilmesini istedi. Yönetim de, brifing için harekete geçti. Öte yandan lig maçlarının Olimpiyat Stadı'nda oynanmasıyla birlikte gişe hasılatının 2.5 kat arttığı açıklandı. 
   
   
</TEXT>
</DOC>
