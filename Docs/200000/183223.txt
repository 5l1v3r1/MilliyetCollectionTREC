<DOC>
<DOCNO> 183223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur19.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede, yeni doğum yapan kadının bebeği kaçırıldı... 
</HEADLINE>
<TEXT>

     İzmir'de Ege Üniversitesi Tıp Fakültesi Hastanesi'nde doğum yapan, polis memurunun eşinin bebeği, kimliği belirlenemeyen bir kadın tarafından kaçırıldı. 
     Bornova İlçe Emniyet Müdürlüğü'nde görevli polis memuru Haluk Taşkıran'ın eşi Elif Taşkıran, Ege Üniversitesi Tıp Fakültesi Hastanesi Kadın Doğum Kliniği'nde dün bir erkek bebek dünyaya getirdi. Bir günlük bebek, sabah saatlerinde kimliği belirlenemeyen bir kadın tarafından hastaneden kaçırıldı. 
     Olayın ardından alarma geçen polis ekipleri, eşkali belirlenen kadının bebekle birlikte taksiye binerek, İzmir Santral Garajı'na gittiğini belirledi. Otogarda operasyonlara başlayan ekipler, bebeği kaçıran kadının yakalanması için çalışmalarını sürdürüyor. 
     
</TEXT>
</DOC>
