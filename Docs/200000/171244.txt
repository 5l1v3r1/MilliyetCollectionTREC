<DOC>
<DOCNO> 171244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur31.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük polemik.. Nasreddin Hoca'nın memleketi neresi 
</HEADLINE>
<TEXT>

     Doğup büyüdüğü Eskişehir'in Sivrihisar İlçesi'nden sonra yerleştiği Konya'nın Akşehir İlçesi'nin ardından Kayserililer'in de Nasreddin Hoca'nın hemşehrileri olduğunu iddia etmeleri, Sivrihisarlılar'ın tepkisine neden oldu. 
     Sivrihisar Belediye Başkanı Fikret Arslan, 1208 yılında Sivrihisar'a bağlı eski ismiyle Hortu Köyü'nde dünyaya gelen Nasreddin Hoca'nın 25 yaşına kadar ilçede yaşadıktan sonra 1233 yılında Akşehir'e yerleştiğinin belirlendiğini söyledi. 
     Nasreddin Hoca'nın hayatının geri kalan bölümünü Akşehir'de geçirdiğinin bilindiğini anlatan Arslan, şöyle konuştu 
     ''Nasreddin Hoca'nın Akşehirli veya Kayserili olduğu yönünde yayımlanan haberlerin doğru olmadığını, tarihçilerin belgeleri doğrulamaktadır. Sivrihisar'da 24 yıldır Haziran ayında Nasreddin Hoca Şenlikleri düzenliyoruz. Nasreddin Hoca'yı Akşehirliler'den sonra Kayserililer'in sahiplenmesini anlamakta güçlük çekiyoruz.'' Başkan Arslan, Nasreddin Hoca'nın Hortu Köyü'ndeki doğduğu evin restorasyon çalışmalarının devam ettiğini, kızı Fatma Hatun'un mezar taşının da Sivrihisar'dan alınıp Akşehir Arkeoloji Müzesi'ne götürüldüğünü belirterek, şöyle devam etti 
     ''Nasreddin Hoca'nın ilçemizde doğup büyüdüğü araştırmalarla belgelenmiştir. Nasreddin Hoca'nın oğlu Ömer'in mezar taşı halen ilçemizde bulunmaktadır. Akşehirliler ile Kayserililer'in Nasreddin Hoca'ya sahiplenip hemşehrileri olduğunu söylemeleri, iddiadan öteye gitmez. Nasreddin Hoca'nın nereli olduğu yerine onu en iyi şekilde nasıl tanıtırız, oturup bunu tartışmalıyız.'' Nasreddin Hoca'nın kızı Fatma Hatun'nun mezarının bulunduğu bölgenin kazılması için 15 gün önce Anıtlar Yüksek Kurulu'ndan izin aldıklarını ve Bakanlığa başvurduklarını anlatan Arslan, kazının ardından Belediye Meclisi'nde aldıkları karar doğrultusunda Sivrihisar'a Fatma Hatun türbesi yapacaklarını sözlerine ekledi. 
     
</TEXT>
</DOC>
