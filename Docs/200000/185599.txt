<DOC>
<DOCNO> 185599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo25.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ranieri Hem Chelsea için hem Beşiktaş için zor maç olacak 
</HEADLINE>
<TEXT>

     Avrupa Şampiyonlar Ligi G Grubu'nda Beşiktaş'ın rakibi olan Chelsea'nin teknik direktörü Claudio Ranieri, yarın oynanacak maçın Chelsea için zor olacağını, ancak Beşiktaş için de bir o kadar güçlükler taşıyacağını bildirdi. 
     Chelsea'nin Harlington kasabasındaki sahasında yapılan antrenmanın ardından bir basın toplantısı düzenleyen Ranieri, takımda sakat futbolcu bulunmadığını belirtti. 
     Bazı gazetecilerin Lazio maçıyla ilgili soru sormaları üzerine Ranieri, ''Şu anda bunu düşünecek durumda değiliz. Şu anda Beşiktaş'ı düşünüyoruz. Geçen Pazar İstanbul'daki maçlarını izledim. Maçı 5-0 aldılar. Çok güzel futbol oynayan çok güçlü bir takım'' dedi. 
     Maçın kolay olmayacağını, ancak bütün güçleriyle galibiyet için çaba göstereceklerini belirten Ranieri, İlhan Mansız ile ilgili sorular üzerine de Mansız'ın çok iyi bir futbolcu olduğunu, ancak onun da Desailly gibi Mansız'a karşı kullanabileceği kaleleri bulunduğunu bildirdi. 
     Bazı kesimlerin Beşiktaş'ı küçümsemelerinin büyük hata olduğuna işaret eden Ranieri, ''Çok iyi olmadıklarını düşünmek büyük hata. Kaliteli futbolcuları var. İyi futbol oynuyorlar. Kolay olacağını sanmıyorum, ama puan almak zorundayız'' dedi. 
     Takımının her zaman aynı tempoyu tutturamadığını da belirten Ranieri, ''Kadroda bazı iletişim bozuklukları oluyor. Bu takımda çok fazla yabancının bulunmasından ileri geliyor. Önemli olan çok iyi malzemeden iyi bir eser yaratmak. Örneğin Mikelanj çok iyi mermer bulamasa çok iyi eserler veremezdi. Biz de şampiyonluğa layık ve öyle oynayan bir takım yaratmaya uğraşıyoruz'' diye konuştu. 
     Türk futbolu kadar Türk taraftarını da öven Ranieri, geçen hafta sonu İstanbul'da olduğunu, Türk taraftarın kendisine büyük bir konukseverlik gösterip onu bağrına bastığını belirtti. 
     Beşiktaş Kulübü Teknik Direktörü Mircea Lucescu'yu da öven Ranieri, Lucescu'nun çok iyi, akıllı ve yetenekli bir teknik adam olduğunu ve önemli deneyimini takımına aktardığını ifade etti. 
     Ranieri ile birlikte basın toplantısına katılan İngiltere milli takım oyuncularından Frank Lampard ve Fransız defans oyuncusu Marcel Desailly de Beşiktaş'tan övgüyle söz ettiler ve maçın barış içinde geçmesi dileğinde bulundular. 

     
</TEXT>
</DOC>
