<DOC>
<DOCNO> 175899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun29.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu yine ısınmaya başladı Şaron ve Şaat restleşti... 
</HEADLINE>
<TEXT>

     Filistin Dışişleri Bakanı Nebil Şaat, İsrail Başbakanı Ariel Şaron'un Ortadoğu'da kalıcı barışı öngören yol haritasını uygulama niyeti olmadığını söyledi. 
     Kuveyt'te yayımlanan Rai El Aam gazetesine demeç veren Şaat, Filistinlilerin yüzde 90'ının İsrail Başbakanı'nın yol haritasını uygulamak istediğine inanmadığını, yol haritası başarısız olursa bunun sorumlusunun Şaron olacağını söyledi. 
     Şaat, ABD'nin öncülüğünde hazırlanan yol haritasının 1993 yılında İsrail ile Filistin arasında varılan Oslo barış anlaşması ve 1991 yılında Arap-İsrail barış sürecini başlatan Madrid Konferansı kararlarından ''100 kat daha iyi olduğunu'' ifade etti. 
     Şaron ise İtalya'nın La Repubblica gazetesiyle yaptığı açıklamada, barış sürecinin devam etmesini istediğini, ancak bunun için Filistinlilerin daha fazla adım atması gerektiğini bildirdi. 
     Şaron, Filistin yönetimi ''teröristlerle'' ilgilenmezse kendilerinin ilgileneceğini ifade ederek, ''Ancak, tek siyasi isteğim var, yol haritasının ilerlemesi'' dedi. 
     
</TEXT>
</DOC>
