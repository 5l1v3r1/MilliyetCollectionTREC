<DOC>
<DOCNO> 152970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun36.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler, yeni yönetimin laik olmasını istiyor 
</HEADLINE>
<TEXT>

     Irak'ın başkenti Bağdat'ta bu sabah başlayan muhalifler toplantısı, geçici yönetimin başına getirilecek Amerikalı emekli General Jay Garner başkanlığında sürüyor. 
     Bağdat'ın 5 kilometre dışında, meçhul asker anıtı yanındaki kongre merkezinde toplanan Iraklı muhaliflerin, yeni kurulacak yönetimin laik bir yapıya sahip olmasını istedikleri öğrenildi. 
     360 kişi kapasiteli salondaki toplantıda koltukların büyük bölümünün dolu olduğu belirtildi. 
     Toplantıdan ara ara dışarıya çıkan bazı muhalifler, ''Yeni Irak, laik bir yapıda olacak. Toplantıya katılan İslami temsilciler bile laik devleti savunuyor'' diye konuştular. 
     Bu arada, Irak Kürdistan Yurtseverler Birliği IKYB lideri Celal Talabani ve Irak Kürdistan Demokrat Partisi IKDP lideri Mesut Barzani'nin bugün toplantıya katılmadıkları, iki liderin, Selahaddin'de kurulan Irak Muhalif Birliği temsilcileri olarak, Jay Garner ile yarın ayrı bir toplantı yapacakları öğrenildi. 
     Toplantıya Türkmenlerden katılan olmadığı belirtildi. 
     Öte yandan, Irak'ta savaş sonrası kendisini Bağdat belediye başkanı ilan eden Muhammed Muhsin Zübeydi'nin yerine başka bir belediye başkanının seçileceği açıklandı. Toplantıda, Bağdat'ta bu konuyla ilgili yeni bir seçimin yapılması görüşülüyor. 
     




</TEXT>
</DOC>
