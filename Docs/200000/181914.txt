<DOC>
<DOCNO> 181914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko13.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yabancı 5 yıldızlı otellerle yerliler arasında çok fark var" 
</HEADLINE>
<TEXT>

     Mövenpick Hotel İstanbul Genel Müdürü Richard Appelbaum, İstanbul'da yabancı 5 yıldızlı otellerle bazı yerli 5 yıldızlı oteller arasında çok büyük kalite farkı bulunduğunu belirterek, ''Bazı yerli oteller 5 yıldıza layık değil'' dedi. 
     Appelbaum, Mövenpick zincirinin 10 yıl önce ayrıldığı İstanbul'a otelleri arasında bir ilk olan butik iş oteliyle döndüğünü anımsatarak, Türkiye'ye tek otelle gelmediklerini, Mövenpick markasını burada geliştirmek istediklerini söyledi. 
     Mövenpick'in en önemli felsefesinin, açılan bir otelin müşteri profilini ve kalitesini oturtmasının ardından yaygınlaşmak olduğunu vurgulayan Appelbaum, ''bizim için önemli olan otel sayısı değil, kalitesi. Dolayısıyla Türkiye'de 1-1.5 yıl sonra diğer projelere kapsamlı bir şekilde bakacağız. Burada en az 3 otelimiz olsun istiyoruz. Biz çok fazla yer açmak değil, kaliteli yerler açıp yavaşça büyümek istiyoruz'' diye konuştu. 
     Richard Appelbaum, Mövenpick Hotel İstanbul'un 32 milyon dolara mal olduğunu anımsatarak, bu otelin maliyet olarak geri dönüşünün 7 ile 10 yıl arasında olabileceğini kaydetti. 
     Mövenpick Group yöneticilerinin İstanbul'daki oteli açmadan önce Türkiye ekonomisinin zorluğunu bildiklerini dile getiren Appelbaum, ''Çok güzel zamanların arkasından çok kötü zamanlar geldiğinin bilincindeydik. Şöyle de birşey var ki, Türkiye'nin turizm potansiyeli fazla ve çoğu Avrupa ülkesinden daha yüksek olduğunu düşünüyoruz'' diye konuştu. 
     
     ''FİYATLARIN DAHA YÜKSEK OLMASI GEREKİRDİ'' 
     Appelbaum, İstanbul'da uluslararası zincirlere ait 5 yıldızlı otellerin kalitelerinin Avrupa'daki birçok otele göre çok daha yüksek olduğunu vurgulayarak, şunları kaydetti 
     ''Ancak yabancı 5 yıldızlı otellerle bazı yerli 5 yıldızlı oteller arasında çok büyük kalite farkı var. Bazı yerli oteller 5 yıldıza layık değil. Halbuki onlar 3 yıldızlı otellerin servis ve kalitesini sunuyorlar. Söz konusu otellerin oda fiyatlarını düşürmesinden dolayı ortaya çıkan haksız rekabet nedeniyle, fiyatlar verilen servis ve ürün hizmetleriyle doğru orantılı değil. İstanbul gibi bu denli güzel ve kaliteli 5 yıldızlı otellerin yer aldığı şehirde fiyatların daha yüksek olması gerekirdi.'' 
     
     ''TÜRKİYE'NİN GELECEĞİNE İYİMSER BAKIYORUZ'' 
     Mövenpick Hotel İstanbul Genel Müdürü Appelbaum, Türkiye'nin coğrafi konumundan dolayı çok fazla fırsatlar getiren bir ülke olduğuna dikkat çekerek, bu nedenle Türkiye'nin geleceğine iyimser baktıklarını ifade etti. 
     Doluluk oranı açısından henüz istedikleri seviyeye ulaşamadıklarını belirten Appelbaum, bunda Irak savaşı, SARS virüsü ve Avrupa ülkelerindeki ekonomik durgunluğun etkili olduğunu söyledi. 
     Richard Appelbaum, buna rağmen açıldıkları 7 ay içinde öngörülerinin üzerinde bazı gelişmeler kaydettiklerine işaret ederek, ''Bunun da sebebi, bizim açılışımızdan önce başka otellere giden özellikle işadamı kesiminden müşterileri bu otele çekmemiz'' dedi. 
     Geçtiğimiz hafta İstanbul'da dünyadaki 48 Mövenpick Hotels Resorts'un genel müdürlerinin katıldığı bir toplantı yapıldığına değinen Appelbaum, ''Bu insanların İstanbul'da gördükleri, onların beklentilerinin çok üstündeydi. Toplantının en büyük başarısı, genel müdürlerin İstanbul hakkında olumlu düşüncelerle ülkelerine dönmelerini sağlamaktı'' diye konuştu. 
     
</TEXT>
</DOC>
