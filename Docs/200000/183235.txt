<DOC>
<DOCNO> 183235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur31.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeği kaçıran kadının hastanede gecelediği anlaşıldı 
</HEADLINE>
<TEXT>

     İzmir'de, Ege Üniversitesi Tıp Fakültesi Hastanesi Doğum Servisi'nden, bir günlük bebeğini kaçıran kadının, geceyi hastanede geçirdiği belirlendi. 
     Olayla ilgili soruşturmayı yürüten Asayiş Şube Müdürlüğü Gasp Bürosu Amirliği ekipleri, sezeryan doğumun ardından annenin yoğun bakımda olması nedeniyle, bebeğin yanında refakatçi olarak kalan teyzesi Esin Çavuşoğlu'nun ifadesine başvurdu. 
     Çavuşoğlu, kimliği belirsiz kadının dün gece, eşofmanlı halde yanına gelerek bebeği sevdiğini, kendisinin de Tüp Bebek Servisi'nde tedavi gördüğünü anlattığını söyledi. Daha sonra giden kadının sabah tekrar yanına geldiğini, bir süre sohbet ettikten sonra ben bebeğe göz kulak olurum bana gazete alır mısın demesi üzerine, kafeteryaya gittiğini, döndüğünde ise kadın ve bebeği bulamadığını belirtti. 
     Polisler eşliğinde Tüp Bebek Servisi'ne götürülen Çavuşoğlu, kadını, yatan hastalar arasında aramasına rağmen bulamadı. 
     Doğum Servisi'nde yatan 34 hasta ve refakatçileri ile servis görevlilerinin tek tek de ifadelerini alan polis, kadının geceyi hastanede geçirdiğini ve Yeni Doğan Servisi'nde çok sayıda kişiyle diyalog kurduğunu da belirledi. 
     
     TAKSİCİDEN İHBAR 
     Kadının izini bulmak için geniş çaplı operasyon başlatan ekipler, Şoförler ve Otomobilciler Odası'nın telsiziyle taksilere de yönelik anons yaparak, kucağında bebek bulunan kadını görenlerin polisle irtibata geçmesini istedi. 
     Anonsun ardından polise başvuran taksi şoförü Hüseyin İpek, bebekli bir kadını hastane önünden taksisine aldığını ve Manisa'nın Gölmarmara İlçesi'ne gideceğini söylemesi üzerine de otogara bıraktığını belirtti. Gölmarmara yönüne giden otobüslerde yapılan araştırmada böyle bir kişiye rastlanmadı. 
     
     POLİS BABA UMUTLU 
     Bornova İlçe Emniyet Müdürlüğü Asayiş Büro Amirliği'nde görev yapan ve 5 yaşında bir kızı daha bulunan polis memuru Haluk Taşkıran, olayı öğrenince şok geçirdi. Arkadaşlarının yardımıyla ayakta durabilen Taşkıran, gazetecilere çok üzücü bir olay yaşadıklarını kaydederek, ''Baldızımın verdiği bilgiler doğrultusunda robot resim çiziliyor. Bebeğimin bulunacağı konusunda teşkilatıma güveniyorum. Bebeğimizin kaybolduğunu, eşim Elif'den uzun süre gizledik. Az önce kendine söyledik, o da kendine gelemedi. Hala yoğun bakımda'' dedi. 
     
     HASTANE KAYITLARI İNCELEMEDE 
     Kadın ve bebeğin bulunması için soruşturmayı geniş çaplı sürdüren Gasp Büro Amirliği ekipleri, kadının hastaneyi çok iyi bilmesi ve rahat dolaşması nedeniyle, daha önce bu servislerde yatan biri olma ihtimalini de gözönünde tutarak, ölü doğum yapan ve Tüp Bebek Servisi'nde kalanların kayıtlarını incelemeye aldı. 
     Garajda ve yollarda otobüslerde eşkale uyan kişiyle ilgili uygulamayı sürdüren ekipler, şüpheli kişilerin 155-Polis İmdat telefonuna ihbar edilmesini istedi. 
     
</TEXT>
</DOC>
