<DOC>
<DOCNO> 167847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo11.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba ihbarında futbolcular çok korktu 
</HEADLINE>
<TEXT>

     Yeni sezon hazırlıklarını sürdüren Trabzonspor, saat 09.40'ta hareket etmesi gereken THY'ye ait TK 547 sefer sayılı ''Göksu'' adlı uçağa yapılan bomba ihbarı nedeniyle, saat 11.55'te İstanbul'a gitti. Bordo-mavililer, İstanbul'dan Avusturya'ya geçecek. 
     Gerede kampı sonrasında verilen 2 günlük izin nedeniyle Trabzon'a dönmeyen Teknik Direktör Samet Aybaba ve bazı futbolcular, 18 kişiden oluşan kafileye İstanbul'da dahil olacak. 
     
     FUTBOLCULARDA KORKU 
     Bomba ihbarının ardından uçaktan inen Trabzonsporlu futbolcuların oldukça korktukları ve endişeli oldukları gözlendi. 
     Özellikle yabancı oyuncular, büyük korku yaşarken, Petkoviç uçağa binmedi. 
     Teknik Direktör Samet Aybaba'nın telefonla kafile başkanı Kenan Sönmez'i aradığı ve futbolcuları ikna etmeye çalıştığı gözlenirken, Petkoviç, tüm ısrarlara rağmen kafileden ayrıldı. 
     
     İHBAR ÖNCESİ AÇIKLAMALAR 
     Kafile Başkanı Kenan Sönmez, Gerede kampı sonrasında yeni transferlerin birbirlerini tanımaya başladığını ve bunun Avusturya kampında pekişeceğine inandığını söyledi. 
     Sönmez, transferde Gökdeniz ve Mehmet Yılmaz'ın haricinde 9 yeni oyuncuyu kadrolarına dahil ettiklerini belirterek, ''Avusturya kampında yeni oyuncularımız da takıma adapte olacaktır. Kamp süresince yapacağımız hazırlık maçları da lig öncesi durumumuzu görmemiz ve eksikliklerimizi tamamlamamız açısından önemli olacak'' dedi. 
     Transfer arayışlarını sürdürdüklerini de ifade eden Sönmez, sol kanat oyuncusu arayışlarında bulunduklarını ve Avusturya kampının ilk günlerinde takıma bir yabancı oyuncu katabileceklerini kaydetti. 
     Trabzonspor'un kaptanlarından Hüseyin ise Gerede kampının iyi geçtiğini belirterek, ''Yeni oyuncular takıma uyum sağladılar. Avusturya kampında bu uyumun daha üst seviyeye çıkmasını bekliyoruz. Sezona en iyi şekilde girmek istiyoruz'' dedi. 
     Bordo-mavili takımın Fransız oyuncusu Oumar ise 3 yeni yabancı oyuncuyla iyi anlaştığını ve onlara yardımcı olmaya çalıştığını ifade ederek, ''Onlara abilik görevi yapıp, pozitif enerji vermeye çalışıyorum. Onlar da her geçen gün takıma uyum sağlıyorlar'' diye konuştu. 
     
</TEXT>
</DOC>
