<DOC>
<DOCNO> 169545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko12.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Kredi kartı ruleti dönmeye başladı, kriz için ortam hazır 
</HEADLINE>
<TEXT>

     Ankara Ticaret Odası ATO Başkanı Sinan Aygün, kredi kartı borcunu ödeyemeyen ya da geç ödeyenlerin sayısının her geçen gün arttığını belirterek, ''Kredi kartı ruleti dönmeye başladı, yeni bir kredi kartı krizi için her türlü ortam hazır'' dedi. 
     Aygün, yaptığı yazılı açıklamada, devletin vatandaşa uyguladığı faizlerin aylık yüzde 7, yıllık yüzde 85 olduğuna dikkat çekerek, kredi kartı faizlerinin ise aylık yüzde 7.25 ile yüzde 9.95 arasında değiştiğini kaydetti. 
     Söz konusu oranın yıllık yüzde 132 ile yüzde 215 oranında değişen faiz anlamına geldiğini ifade eden Aygün, ''Enflasyonun yüzde 29 olduğu bir ülkede yüzde 200'leri bulan kredi kartı faizi nerede görülmüş '' dedi. 
     ATO Başkanı, Hazine'nin borçlanma faizlerinin yüzde 39, mevduat faiz oranlarının yüzde 38.6, reeskont faizlerinin yüzde 55, tecil faizlerinin yüzde 60 düzeyinde olduğunu, buna karşılık emlak vergilerinin yüzde 29.5, taşıt vergilerinin yüzde 59 olduğunu hatırlatarak, kredi kartları faizlerinin şu anda yüzde 100 oranında pahalı olduğunu ifade etti. 
     Aygün, açıklamasına şöyle devam etti 
     ''Kredi kartı faizlerinin normalde aylık yüzde 4'ten fazla olmaması gerekir. Halbuki şu anda ortalama yüzde 8'ler civarındadır. Aynı bankalar tüketici kredilerini aylık yüzde 3.95'ten kullandırmaktadırlar. Demek ki bu rakamlardan kredi kullandırılabiliyor. O zaman bu faizler neden yüksek Yüzde 4.2'lik batık kredilerini, zararlarını tüketiciden çıkarmak için mi, devlete daha fazla kredi açmak için daha fazla fon oluşturmak için mi Şu bilinmelidir ki, faiz oranlarının yüksekliği kart kullanımını caydırıyor. Bu da kayıt dışılığı körüklüyor. En acı bilanço ise yüksek kredi kartı faizleri ile dar gelirli kesimden, yüksek gelirli kesime sermaye transferinde ortaya çıkmaktadır.'' Geçen Mayıs ayında kredi kartlarında ödenmeme oranın yüzde 23 artığının da altını çizen Aygün, 1-2 yıl içerisinde yeni bir kredi kartları krizi ile karşı karşıya kalmaktan korktuğunu ifade etti. 
     Aygün, ''Ne yazık ki, kredi kartları ruleti yeniden dönmeye başlamıştır. Halkın aleyhine dönen bu ruleti durdurmak için, temerrüt faizlerini düşürmek için yapmış olduğumuz bir kampanyanın benzerini gerekirse bu defa faizlerin düşürülmesi için yaparız'' görüşünü dile getirdi. 
     
</TEXT>
</DOC>
