<DOC>
<DOCNO> 157522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur17.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Ücretsiz ders kitabı dağıtımı aksamayacak 
</HEADLINE>
<TEXT>

     Milli Eğitim Bakanı Hüseyin Çelik, ''2003-2004 eğitim-öğretim yılında temel eğitimde öğrencilere ücretsiz ders kitabı dağıtımının aksaksız gerçekleştirileceğini'' bildirdi. 
     Çelik, ''2004-2005 eğitim-öğretim yılında bütün ders kitaplarının inşacı bir öğretim yöntemi ile yeniden yazdırılacağını, daha kaliteli basılacağını ve öğrencilere ücretsiz olarak zimmetle dağıtılacağını'' belirtti. 
     Bakan Çelik, yaptığı yazılı açıklamada, ''ücretsiz ders kitabı dağıtımının ertelendiği yolundaki haberlerin gerçeği yansıtmadığını'' kaydetti. 
     ''Milli Eğitim Bakanlığı'nın 2003-2004 eğitim-öğretim yılında temel eğitimde öğrencilere ücretsiz ders kitabı dağıtımını aksatmaksızın gerçekleştireceğini'' kaydeden Çelik, bunun için gerekli ödeneklerin ayrıldığını, diğer hazırlıkların sürdürüldüğünü belirtti. 
     
     ''YAYINCILARLA GÖRÜŞMELER SÜRÜYOR'' 
     Görevine başladığı günden bu yana ücretsiz ders kitabı dağıtımının ertelendiğine ilişkin hiçbir açıklama yapılmadığını ifade eden Çelik, şunları kaydetti 
     ''Bakanlığımız ile yayınevleri arasında geçen dönemde yapılan anlaşmalar dikkate alınarak, yayıncı, dağıtımcı ve kitapçı esnafından oluşan sektörün mağduriyetine yol açmayacak bir alım, dağıtım ve ödeme programının gerçekleştirilmesi için Yayıncılar Birliği yetkilileri ile gerekli görüşmeler sürdürülmektedir. Konu ile ilgili detaylar belirlenince kamuoyuna gerekli açıklamalar yapılacaktır. 
     Sayın Başbakanımız Recep Tayyip Erdoğan'ın da önceki gün Antalya'da yaptığı açıklama çerçevesinde, ilköğretimdeki öğrencilerimize ders kitaplarının ücretsiz dağıtımı konusunda herhangi bir aksama ya da erteleme asla söz konusu değildir. 
     2004-2005 öğretim yılında yapılacak olan, bütün ders kitaplarının inşacı bir öğretim yöntemi ile yeniden yazdırılması, çok daha kaliteli basılması ve öğrencilere ücretsiz olarak zimmetle dağıtılmasıdır.'' 
     
</TEXT>
</DOC>
