<DOC>
<DOCNO> 196936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun00.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç hızla geldi, tısladı ve patladı 
</HEADLINE>
<TEXT>

   Taksim'de hedef bu kez İngiltere Başkonsolosluğu'ydu. Neve Şalom Sinagogu'na beş dakika mesafede yaşanan bombalı araç dehşetinde Başkonsolos'la birlikte 16 kişi öldü 
      
   Beyoğlu dün yine bir patlamayla sarsılırken, bu kez İngiltere'nin İstanbul Başkonsolosluğu hedef alındı. Eylemci, bomba yüklü kamyoneti konsolosluk önünde patlattı. Konsolosluk ve çevresinin savaş alanına döndüğü patlamada ilk belirlemelere göre, Başkonsolos Roger Short'un da aralarında bulunduğu 16 kişi öldü. 
   Taksim'deki patlama, Neve Şalom'a beş dakika mesafedeki Tepebaşı Meşrutiyet Caddesi'ndeki Başkonsolosluk önünde 11.00'da meydana geldi. Galatasaray Lisesi'nden konsolosluğa doğru 10 saniye önce hızla beyaz bir kamyonet geçti ve lastik patlamasını andıran bir "tıslama"nın ardından şiddetli bir patlama oldu. 
   
   1.5 tonluk kapı uçtu 
   Patlamada başkonsolosluğun ön bahçe duvarı yoldan geçen araçların üzerine yıkıldı, bahçesinde yangın çıktı. Bahçe duvarının yanı sıra giriş holleri de yıkıldı, pencere çerçeveleri inerken çevre enkaz haline geldi. Başkonsolosluğun 1.5 ton ağırlığındaki giriş kapısı da havaya uçarken, önünde büyük bir çukur oluştu. Konsolosluğun bulunduğu sokakta park halindeki çok sayıda araç da tahrip oldu. 
   
   150 metre ileride kol 
   Savaş alanına dönen sokakta ölenlerin yanı sıra onlarca kişi yaralandı. Ceset parçaları 150 - 200 metre uzaklığa saçıldı. Olay yerine 150 metre uzaklıkta kopmuş bir insan kolu bulundu. Çevredeki işyerlerinde de büyük hasar oluşurken, İstiklal Caddesi'ndeki dükk nların ve St. Antuan Kilisesi'nin camları kırıldı. 
   
   Short az önce girmişti 
   Olay yerine sevk edilen itfaiye, sivil savunma, il sağlık müdürlüğü, polis ve başkonsolosluk görevlileri, enkaz altında ceset aradı. İlerleyen saatlerde, patlamadan hemen önce giriş yaptığı belirtilen Başkonsolos Short'un da öldüğü açıklandı. 
   Bölgeye gelen vatandaşlar ile polis arasında zaman zaman tartışma çıktı. Patlamanın gerçekleştiği noktada güvenlik kordonu oluşturuldu. Konsolosluk çevresine 300 metre koruma bandı çekilerek girişlere izin verilmedi. 
   
   İBDA-C ve El Kaide üstlendi    Anadolu Ajansı İstanbul Bölge Müdürlüğü'nü telefonla arayan bir kişi, Levent ve Beyoğlu'nda gerçekleşen patlamaları, İBDA C ve El Kaide'nin ortak eylemi olarak üstlendi. AA'yı 12.40'da arayan bir erkek, "Saldırılar, İslami Büyük Doğu Akıncılar Cephesi İBDA C ile El Kaide'nin ortak eylemidir. Masonik odaklara karşı saldırılarımız devam edecektir. Müslümanlar yalnız değildir" dedi. Sinagoglara yönelik saldırıyı da AA'yı arayan bir kişi İBDA C adına üstlenmişti. Ancak örgütün internet sitesi bu açıklamayı yalanlamıştı. 
   Doğan Haber Ajansı'nı saat 12.40'da arayan bir kişi de, saldırıları MDG adlı örgütün üstlendiğini söyledi. Düzgün şiveyle konuşan bu kişi, MDG'nin açılımı sorulduğunda, "Yakında bütün dünya öğrenecek" diyerek telefonu kapattı. 
   
      İngiltere Başkonsolosu 'çay' içseydi kurtulacaktı    İngiliz Başkonsolosluğu'nun karşısında bulunan Pano Şaraphanesi çalışanlarının Başkonsolos Roger Short'u patlamada ölmeden kısa süre önce, çay içmeye davet ettiği ortaya çıktı. Şarapevi çalışanları başkonsolosun sık sık geldiğini belirterek, "Garsonlarımızdan Murat Akif Hazine, olaydan kısa bir süre önce kendisini ayakkabılarını boyatırken gördü ve çay içmeye çağırdı. İşi olduğunu ama sonra geleceğini söyledi. Çay içmeye gelseydi kurtulacaktı. Çünkü burada ölen olmadı" dedi. 
   Yaşamını yitiren Short, çeşitli üniversitelerin konferanslarına konuşmacı olarak katılıyordu. Short, son olarak Kültür Üniversitesi'nin düzenlediği bir toplantıda, "İngiltere Bakış Açısından Türkiye AB İlişkileri" konulu konuşma yapmıştı. Başbakan Erdoğan'ı, parti kurma çalışmaları sırasında Üsküdar'daki ofisinde ziyaret eden Short, görüşme sonrası, "Çoğulcu demokrasi atılımları bizi mutlu eder. Bu durum istediklerini partide daha kolay ifade etmelerini sağlar. Oy kullananları da mutlu edecektir" demişti. 
   
   Şüphelendi ama engel olamadı    İngiliz Başkonsolosluğu'na yönelik saldırıda Beyoğlu İlçe Emniyeti'nde görevli polis memuru Hüseyin Apaydın da yaşamını yitirdi. Apaydın, konsolosluğa yönelen kamyonetten şüphelendi, ama yaşanacak faciaya engel olamadı intihar eylemcisinin kamyoneti patlatmasıyla şehit düştü. 8 yıldır evli olduğu eşinin ölüm haberini alan Güler Apaydın baygınlık geçirdi. Bu sırada Apaydın'ın çocukları Kübra ile Serdar, babalarının ölümünden habersiz okulda dersteydi. 
   
   
   
</TEXT>
</DOC>
