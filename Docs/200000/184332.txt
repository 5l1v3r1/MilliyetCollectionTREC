<DOC>
<DOCNO> 184332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko16.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç Özilhan'ın Irak ile ilgili sözleri yanlış algılandı 
</HEADLINE>
<TEXT>

     Koç Holding Yönetim Kurulu Başkanı ve TÜSİAD Başkan Yardımcısı Mustafa Koç, TÜSİAD Başkanı Tuncay Özilhan'ın Irak'a asker gönderme konusundaki açıklamalarının yanlış algılandığını belirterek, ''TÜSİAD bugün, 1 Mart'ta ne söylüyorsa, pozisyonunu aynı şekilde koruyor'' dedi. 
     Mustafa Koç, CNBC-E'de katıldığı programda, Tuncay Özilhan'ın açıklamalarının hatırlatılarak, ''Özilhan, BM şartı gözetilmeli dedi. Siz de aynı görüşte misiniz Bu tek sesli bir mesaj mıydı '' sorusunu şöyle yanıtladı 
     ''Sayın Özilhan'ın mesajı biraz yanlış algılandı. Biz kesinlikle kategorikman Irak'a asker göndermeyelim filan gibi değil, bunun çok ciddi bir şekilde düşünülüp adımların dikkatle atılması, tabii ki meşruiyet açısından eğer çok uluslu veya BM kararı çerçevesinde olursa bu Türkiye'yi de ciddi bir şekilde rahatlatacağı yönündeydi. O bakımdan yanlış algılandı. Bunun daha fazla büyütülmesinin veya ortamın gerilmesinin doğru olmadığı görüşündeyim. 
     TÜSİAD bugün, 1 Mart'ta ne söylüyorsa pozisyonunu aynı şekilde koruyor. Tabii şartlar orada çok değişti, ona göre de pozisyon almak durumunda Türkiye. Bunu söylüyor TÜSİAD.'' 
     
     ÖZİLHAN'IN AÇIKLAMALARI 

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, 28 Şubat'ta düzenlenen ''Irak krizi Askeri Müdahale ve Siyasi Gelecek'' konulu konferansın açılışında yaptığı konuşmada, Türkiye'nin, kendi çıkarları bu savaşın tamamen dışında kalınmamasını gerektirdiği için, istemediği gelişmelerle karşılaşmamak ve süren krizin derinleşmemesi için, asker konuşlandırma ve asker sevketme kararını almak durumunda olduğunu söylemişti. 
     Tuncay Özilhan, 19 Eylül'de Çeşme'de yapılan TÜSİAD Yüksek İstişare Konseyi toplantısında yaptığı konuşmada ise, Irak harekatının ilk aşamasına katılmama kararı veren bir Türkiye'nin, belirsizliğin çok daha fazla yaşandığı şu aşamada istikrarı sağlamaya yardımcı olmak için Irak'a asker göndermesinin, üzerinde dikkatlice düşünülmesi gereken bir seçenek olduğunu dile getirerek, Irak'a sadece insani yardım ve demokrasiye katkı bağlamında ve BM kararlarını dikkate alarak destek verilmesini istemişti. 

     
</TEXT>
</DOC>
