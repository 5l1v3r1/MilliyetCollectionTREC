<DOC>
<DOCNO> 190016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/guncel/agun.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, bu çocukları ailelerinden kurtardı 
</HEADLINE>
<TEXT>

   Yılbaşından bu yana sadece İstanbul'da 30 çocuk, şiddet ve istismara uğradıkları gerekçesiyle ailelerinin elinden alındı 

Çocuk Esirgeme Kurumu'nun kol kanat gerdiği çocukların morluklarla kaplı vücutlarında yara izleri dikkat çekiyordu 
      SEMRA KARDEŞOĞLU 

   
   Küçük yaşta öz ya da üvey anne babalarının şiddetiyle tanıştılar. Yüzleri, vücutları morluklar, işkence izleriyle doluydu. Günlerce hastanede kaldılar. Sonunda aynı acıyı tekrar yaşamamaları için Sosyal Hizmetler Çocuk Esirgeme Kurumu'nun SHÇEK korumasına alındılar. Sayıları 2003'ün ilk 10 ayı bitmeden 30'u buldu. Şimdi yeni yaşamlarına uyum sağlamaya çalışıyorlar. 
   İki yıl önce polis tarafından Kadıköy'deki bir gecekonduda bulunduklarında Pınar 8, Murat 7, Serdar ise 1.5 yaşındaydı. Pınar'ın kaşı patlaktı. Murat'ın kafasında kesikler, S.'nin yüzünde derin yanık izleri vardı. Üçünün vücutları morluklarla kaplıydı. Onları bu hale getiren, annelerinin erkek arkadaşıydı. 
   
   ANNELERİ KAÇIRDI 
   Babaları cezaevinde olan Pınar, Murat ve Serdar, Bahçelievler Çocuk Yuvası'nda korumaya alındı. Tedavileri tamamlandıktan sonra Pınar ve Murat okula başladı. Ancak geçen yıl okul çıkışında anneleri tarafından kaçırıldılar. Çocuklar yedi ay sonra bir ihbar üzerine Sarıyer'de terk edilmiş bir binada, zincirli bir odada bakımsız halde bulundular. Tekrar kaçırılma ihtimaline karşı bir başka ilin çocuk yuvasına gönderildiler. Küçük kardeş Serdar ise şimdi kendisiyle aynı kaderi paylaşan Pelinsu ile Bahçelievler Çocuk Yuvası'nda şiddetten uzak bir yaşam sürüyor. Çocuklarla ilgili koruma kararı devam ediyor. 
   
   PELİNSU'YA YENİ AİLE 
   Evlilik dışı ilişki sonucu dünyaya gelen üç yaşındaki Pelinsu da annesi Füsun Pektaş tarafından oturdukları apartmanın kapıcılığını yapan Murat ve Güldane Durmuş çiftine bırakılmıştı. Bir süre aileye para gönderen anne, sıkıntıya düşünce Durmuş ailesinin teklifi üzerine çocuğunu evlatlık olarak verdi. Aile de Pelinsu'yu yasal olmayan yollardan nüfuslarına geçirdi. Komşular bir tesadüf sonucu evde yalnız bırakılıp ağlayan küçük kızı fark edince polise haber verdi. Küçük kız vücudu yara bere içinde ailenin elinden alındı. Pelinsu, yuvada geçirdiği süre içinde onu arayan olmadığı için gerekli işlemlerin yapılmasından sonra uygun görülen bir aileye evlatlık verilecek. 
   
   'BABAYA VERİLMEYECEK' 
   Şiddetin son mağdurları Bünyamin 7 ve Berat A. 5 kardeşler oldu. Alkolik babaları tarafından dövülerek hastanelik edilen iki çocuk, tedaviden sonra ayrı ayrı çocuk yuvalarına yerleştirildi. SHÇEK İl Müdürü Kahraman Eroğlu, "Çocukların anneleri hakkında araştırmamız sürüyor. Anne, baba evine dönmüş. Eğer uygun bulursak gerekli maddi desteği sağlayarak çocukları onlara teslim edeceğiz. Aksi takdirde çocuklar koruma altında kalacak. Babalarına teslim edilmesi söz konusu değil" dedi. 
   
   Kardeşlerin yolları ayrıldı    Abisi ve ablasından ayrılan Serdar, şimdi Bahçelievler Çocuk Yuvası'nda kalıyor. En yakın arkadaşı kendisiyle aynı kaderi paylaşan Pelinsu üstte . Polis tarafından bulunduğunda perişan halde olan Serdar'ın abisi Murat solda ise annesi tarafından tekrar kaçırılmasın diye başka bir ile gönderildi. 
   
   
   
   
   
   
   
   
</TEXT>
</DOC>
