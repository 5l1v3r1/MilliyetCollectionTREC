<DOC>
<DOCNO> 165159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko15.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, basını suçladı Söylediğim Papa'nın ziyareti gibi oldu 
</HEADLINE>
<TEXT>

     Devlet Bakanı Kürşad Tüzmen, ''kriz var'' demediğini tekrarlayarak, ''Benim söylediğim biraz Papa'nın ziyareti gibi oldu geçen hafta'' dedi. 
     Kürşad Tüzmen, 19. IAF Kongresi'nin yapıldığı salonun girişinde, bazı günlük gazetelerde dünkü açıklamalarına ilişkin çıkan haberleri okudu. 
     Tüzmen, basın mensuplarının söz konusu haberleri nasıl değerlendirdiğine ilişkin soru üzerine, medyadaki kişilerin her zaman ellelerinden geldiği kadar görevlerini doğru yaptığına inandığını ifade ederek, ''Biz de görevimizi yapıyoruz'' dedi. 
     Tüzmen, bir basın mensubunun ''Kriz var dediniz mi '' sorusu üzerine, ''Yok, demedim. Beni tanıyanlar bilirler. Ben bugüne kadar hep sözlerimin arkasında oldum. Söylediklerim hep doğru oldu ama her doğruyu da sizlerle paylaşmadım. O da benim sorumluluğumda. Dolayısıyla sizlerle paylaştığım doğruları da sizler bazen doğru yansıttınız, bazen haber özelliğini ağır bulmak için biraz değiştirerek yazdınız. Ama ben bugüne kadar sizlerle olan ilişkimden memnunum. Orada bir sıkıntım yok.'' 
     
     ''SÖYLEDİĞİM, BİRAZ PAPA'NIN ZİYARETİ GİBİ OLDU'' 

     Bir gazetecinin, ''gazeteleri okurken Bunlar çok üçkağıtçı dediniz'' şeklindeki sözü üzerine Tüzmen, ''Yani söyledim. İçten gelen samimi bir laf. Bunu söylüyorum, çünkü istiyorsunuz ki bir köpeği alıp ısıralım. Benim söylediğim, biraz Papa'nın ziyareti gibi oldu geçen hafta'' dedi. 
     Kürşad Tüzmen, toplantının açılışında yaptığı konuşmanın ardından soruları yanıtlarken de, kongrede Türk firmalarının yabancı firmalarla tanışma imkanı bulduğunu ve bu fırsatın çok iyi değerlendirilmesi gerektiğini belirterek, ''Hepsini bir potansiyel alıcı olarak görüyoruz'' diye konuştu. 
     Tüzmen, kurun bir sorun olduğunu ve bunu tekrar etmeye gerek bulunmadığını ifade ederek, konuşmasını şöyle sürdürdü 
     ''Şu anda ihracatçının girdi maliyetleri yüksek olduğu için kur, bir dezavantaj. Çünkü ihracatçı dünya fiyatından enerji, su, finansman temin edemiyor. Sıkıntımız burada. Bunlar dünya fiyatından elde edilmiş olsa, düşük bir enflasyon ortamında Türk ihracatçısının hiçbir sıkıntısı kalmaz. Devlet olarak bizim de o kadar çaba sarfetmemize gerek kalmaz.'' 
     
     ''KUR, ÖNÜMÜZDEKİ GÜNLERDE DENGELENECEKTİR'' 

     Kurun kendi içinde dengeleneceğine inancını koruduğunu belirten Devlet Bakanı Tüzmen, ''bu önümüzdeki günlerde dengelenecektir. O zaman ihracatçının sıkıntısı biraz olsun azalacaktır. Kur iki sene önceki kur değerindeyse bunun normal olduğunu kimse söyleyemez, baskılı...'' ifadesini kullandı. 
     Türkiye'nin bu yıl 40 milyar dolar ihracatı aşacağını ve kurun normal seviyesinde olması halinde 3 milyar dolar daha ekstra bir ihracat olacağını belirten Tüzmen, böylesine fırsatların ülkelere her zaman gelmediğini söyledi. 
     Bakan Kürşad Tüzmen, ''Bütün dünya ülkeleri böylesine fırsatları kullanarak, o dönemlerde zaten varolan rüzgarın çok daha iyi bir şekilde kendi yelkenlerini doldurmasını sağladılar. Biz de bunun için çaba sarfetmeye gayret ettik'' dedi. 
     Şu anda gayet güzel bir dönem yaşandığını ve bunun çok daha iyi bir hale getirilmesi gerektiğini kaydeden Tüzmen, SARS nedeniyle Uzakdoğu'dan Türkiye'ye kayan siparişlerdeki artışa ilişkin olarak da, ''gittiğim Gaziantep'e, Denizli'ye yurtdışından korkunç sipariş geldiğini söylüyorlar. Siparişlerin tamamını karşılayamadıklarını söylüyorlar'' dedi. 

     
</TEXT>
</DOC>
