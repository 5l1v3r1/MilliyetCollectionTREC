<DOC>
<DOCNO> 187662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy20.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   ANAP muhasebecisi 140 milyarla kayboldu    HAKAN ŞANLITÜRK Ankara 

   Seçimde aldığı şok yenilgiyle sarsılan ANAP, son olarak zimmet skandalıyla çalkalandı. Muhasebe Müdürvekili Bayram Darıca, partinin yaklaşık 140 milyar lirasını zimmetine geçirerek ortadan kayboldu. Genel Merkez Mali İşler Başkanlığı, yaklaşık üç yıldır ANAP'ın veznedarlığını yapan ve son beş aydır muhasebe müdür vekili olarak görev yapan Darıca'nın, yaklaşık 140 milyar lirayı zimmetine geçirdiğini tespit etti. Zimmet olayı, Darıca'nın bir süredir işine ve evine gitmemesi üzerine ortaya çıktı. Darıca, önceki akşam Mali İşlerden sorumlu Genel Başkan Yardımcısı Levent Mıstıkoğlu'nu telefonla arayarak parayı altılı ganyanda bitirdiğini söyledi. Darıca yöneticilerden özür dilerken, "Beni affedin. İnsanlıktan çıktım. Hayatım kaydı" dedi. Mıstıkoğlu'nun "gel görüşelim" önerisi üzerine de Darıca "daha sonra ararım" diyerek telefonu kapattı. 
   
   İbrahim Yıldız'a gözaltı komedisi    Cumhuriyet Gazetesi Genel Yayın Yönetmeni İbrahim Yıldız, pasaport işlemlerini yaptırmak üzere Vatan Caddesi'ndeki İstanbul Emniyet Müdürlüğü Pasaport Şube Müdürlüğü'ne gittiğinde, kendisine gıyabi tutuklama kararıyla arandığı bildirildi. Asayiş Şube Müdürlüğü'ne götürülen ve dört saat gözaltında tutulan Yıldız, hakkındaki gıyabi tutuklama kararının kaldırıldığına ilişkin yazının ulaşmasından sonra serbest bırakıldı. Halk Bankası'yla ilgili bir haber nedeniyle Yıldız hakkında 1997'de dava açılmıştı. Beraatle sonuçlanan dava kapsamında verilen gıyabi tutuklama kararı 2001'de kaldırılmıştı. Yıldız, 2002'de de Ankara'da aynı nedenle gözaltına alınmıştı. 
   
   PKK kepenk kapatamadı    RAMAZAN YAVUZ DHA 

   PKK'nın, Abdullah Öcalan'ın 9 Ekim 1998'de Suriye'den çıkışının yıldönümü nedeniyle Diyarbakır'da kepenk kapatma çağrısına kimse uymadı. Emniyet Müdürü Atilla Çınar da kenti gezerek esnafa teşekkür etti. Bazı kişilerin işyerlerini gezerek çağrıda bulunduğu yönünde ihbar alan polis geniş önlem aldı. İşyerlerinde müşteri gibi bekleyen sivil polisler, esnafı tehdit eden sekiz kişiyi suçüstü yakaladı. 
   
</TEXT>
</DOC>
