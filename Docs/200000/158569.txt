<DOC>
<DOCNO> 158569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/dunya/dun03.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday, teslim olmayı düşünüyor 
</HEADLINE>
<TEXT>

     DIŞ HABERLER SERVİSİ 

     Devrik Irak lideri Saddam Hüseyin'in büyük oğlu Uday'ın ABD güçlerine teslim olmak istediği, ancak Amerikalıların yaklaşımından dolayı tereddüt ettiği öne sürüldü. 
     Wall Street Journal'a göre, Bağdat'ın varoşlarında bir yerde saklanan Uday ile Amerikalı yetkililer, aracılar vasıtasıyla teslim pazarlığı yapıyor. Gazeteye konuşan bir kaynak, Uday'ın teslim olmadan önce kendisiyle ilgili suçlamalar, nerede tutulacağı ve nasıl sorgulanacağı gibi konuları tam olarak bilmek istediğini söyledi. Savaştan önce Saddam'a bağlılıklarıyla bilinen Fedayi milislerinin ve Irak Olimpiyat Kometesi'nin başı olan Uday, işkence, internet ve kadınlara düşkünlüğüyle biliniyor. Amerikalı General David McKiernan, Bağdat'ta yaptığı açıklamada, pazarlığı yalanlarken, "Saddam'ın oğlunun teslim olması, koşulsuz olmalıdır" dedi. 
     

</TEXT>
</DOC>
