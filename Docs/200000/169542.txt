<DOC>
<DOCNO> 169542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko09.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova Belediye Başkanı Aksa ile ilgili haberler büyük zarar verdi 
</HEADLINE>
<TEXT>

     Yalova'nın Taşköprü Beldesi'ndeki AKSA Fabrikası'ndan ''17 Ağustos depremi sonrasında kimyasal sızıntı meydana gelmesi ve bunun çok sayıda kanser vakasına yol açtığı'' iddiasıyla açılan davaya ilişkin basında çıkan haberlerin, Yalova'ya ve ekonomiye zarar verdiği savunuldu. 
     Yalova Belediye Başkanı Yakup Koçal, düzenlediği basın toplantısında, AKSA Fabrikası hakkında yapılan yayınlara bir anlam veremediğini söyledi. 
     ''Haberlerin gerçeği yansıtmadığını'' savunan Koçal, fabrikanın 17 Ağustos öncesinde depreme hazırlıklı olmadığının görüldüğünü, ancak deprem sonrasında gereken tüm önlemlerin alındığını, kendisinin bizzat bildiğini söyledi. 
     Koçal, belediyeyi ilgilendiren tüm konularda fabrikada gerçekleştirilen denetimlerde, gereken önlemlerin alındığının tespit edildiğine işaret ederek, ''gereken önlemleri aldıklarını biliyorum ve bunun altına da belediye başkanı olarak imzamı atarım. Bu olayların ulusal basında gündeme getirilmesini doğru bulmuyorum. Bu haberler Yalova'ya çok büyük zarar vermiştir'' dedi. 
     
     SANAYİCİLERDEN AKSA'YA DESTEK 
     Yalova Sanayiciler Derneği YSD Başkanı Coşkun Solmaz da, AKSA Fabrikası hakkında yapılan yayınların kent insanının huzurunu kaçırmaya yönelik olduğunu ileri sürdü. 
     ''Toplum sağlığını gözetmek'' adına gerçeklerin çarptırıldığını iddia eden Solmaz, şöyle konuştu 
     ''Bu haberlerin, hazırlanma ve sunulmasının ardındaki gerçekler zaman içinde su yüzüne çıkacaktır. Bu güzide kuruluşumuz yerli ve yabancı herkesin, kurulduğu günden bugüne başarıları ile takdirini ve beğenisini kazanmış, yöresine ve ülke ekonomisine sağladığı katkıları ile hepimizin gururu olmuştur. Doğaldır ki böyle bir başarı bazılarını da rahatsız etmiş olabilir. Çalışanlarının ve yöneticilerinin konularında uzman ve üst seviyede birikime, vizyona sahip olmasına karşın, bu insanların çevreye ve insana duyarsız olarak çalışıyor gösterilmeleri ibret vericidir. Bir bardak suda fırtınalar kopartmaya çalışmak, ihtiyacımız olan üretime, istihdama, ihracata vurulan darbedir.'' 
     
</TEXT>
</DOC>
