<DOC>
<DOCNO> 152899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/spo03.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM YANDI 
</HEADLINE>
<TEXT>

Sahaya atılan yabancı maddeler nedeniyle yapılan 3 ve 4 nolu anons, Galatasaray'a saha kapama cezası getiriyor. Hakem ve gözlemci raporlarına göre seyircisiz oynama cezası da verilebilir 
     CEMAL ERSEN 

     3 dakikada iki anons 
     GALATASARAY taraftarının sahaya attıkları, takımın başına bela olacak. Hakem Bülent Demirlek'in 74 ve 77. dakikalarında yaptırdığı 3 ve 4 nolu anons nedeniyle Cim - Bom'a en az bir maç saha kapama ve 2.5 milyar lira para cezası verilmesi bekleniyor. Hakem ve gözlemci Abdurrahman Arıcı ve Murat Ilgaz'ın raporlarını inceleyecek olan Profesyonel Futbol Disiplin Kurulu, anonslardan sonra madde yağmurunun devam ettiğini belirlemesi halinde vereceği olası ceza saha kapatmadan, seyircisiz oynamaya dönüşecek. 
     
     Hakemler dinlenecek 
     BU sezon Fenerbahçe ile oynanan karşılaşmada da aynı anonslar nedeniyle Elazığspor maçını taraftarından yoksun oynayan Aslan, ceza alması durumunda bunu Gençlerbirliği maçında çekecek. Bu arada Bülent Demirlek ve yardımcısı Koray Gencerler, gözlemci Abdurrahman Arıcı'dan gösterdikleri performans ve verdikleri çelişkili kararlar nedeniyle düşük not aldı. Arıcı'nın Demirlek ile Gencerler'e 6.5 puan verdi. Talimata göre söz konusu not, hakemlerin 4 hafta dinlendirilmesine neden olabilecek. 
     
Pes doğrusu Hakem Bülent Demirlek, inanılmaz yanlışlar yaptı. Demirlek ilk yarıda Galatasaray'ın nizamı golünü, Adanaspor'un da penaltısını vermedi 
     Çileden çıkardı 
     ORTA hakem Bülent Demirlek maça damgasını vuran isimdi. Genç hakem inanılmaz yanlışlarla herkesi çileden çıkardı. Lukunku'nun, Demirlek tarafından ilk yarıda iptal edilen golü kesinlikle ofsayt değildi. Bülent'in attığı goldeki faul kararı ile Hasan Şaş'ın pozisyonlarına devam düdükleri doğruydu. Ancak Cafer'in, kaleci Kerem tarafından düşürülmesi yüzde yüz penaltı ve sarı karttı. 
     
     Sönmez'e alkış 
     DEMİRLEK, ikinci yarıda yanlışlarını sürdürdü. Genç hakem, 71. dakikada Ümit Karan'ın elle attığı golde iflas etti. Karan'ın golünü, yakınındaki yardımcısı Koray Gencerler'in hatasına uyarak veren Demirlek, uzaktaki yardımcısı Erhan Sönmez'in yerinde uyarısıyla iptal etti. Ümit Karan da kart görmeliydi. Bu arada uzakta olmasına rağmen Sönmez, Karan'ın golünü iptal ettirerek görevini yaptı. 
     
GS Store hizmette      EROL DEMİRKOL 

     ALİ Sami Yen Stadı'nın yanındaki arsa üzerine kurulan Galatasaray Store cafe ve mağazası hizmete girdi. Çadır şeklinde yapılan, Cim - Bom'un ürünlerinin satıldığı Store, ayrıca taraftarlar tarafından bar olarak da kullanılacak. Yılın 365 günü 22.00'ye kadar açık olacağı belirtilen cafenin maç günlerinde istendiğinde sabaha kadar da hizmet verebileceği belirtildi. 
     


SPOR 

































</TEXT>
</DOC>
