<DOC>
<DOCNO> 167728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/magazin/amag.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köpekbalıkları ve dalgalarla boğuştuk' 
</HEADLINE>
<TEXT>

Jet-ski ile çıktığı deniz yolculuğunda kaybolup hayranlarını meraklandıran Gökhan Özen, korku dolu 14 saatini anlattı... 
     BİRSEN ALTUNTAŞ 

     KKTC'de kaldıkları otelde menajeri Selçuk Turna ve tonmaisteri Serkan Kula isimli arkadaşıyla kiraladıkları jet-ski ile denize açılan ve saatlerce haber alınamayan şarkıcı Gökhan Özen, kurtarıldıktan sonra "hayatının en kötü gecesini yaşadığını" söyledi. Serkan Kula ile denize 16.40'ta açıldıklarını, sabah 06.30'da ise kurtarıldıklarını belirten Özen, 14 saat boyunca jet-skinin üzerinde aç, susuz ve kabus dolu bir gece geçirdiklerini anlattı. Özen'le o saatleri konuştuk 
     
     'Sabaha kadar konuştuk' 
Denizde kaybolma olayı nasıl gerçekleşti 
     Serkan ile 16.40 gibi birlikte denize açıldık. Bir buçuk saat sonra jet-ski'nin benzini bitti. Dalgalar bizi 30 kilometre kadar sürükledi. Yanımıza cep telefonu almamıştık. Jet-ski'nin benzininin bittiğini ve açıkta sürüklendiğimizi haber veremedik. Daha sonra can yeleklerinin su geçirmeyen bir gözü olduğunu fark ettik ama iş işten geçmişti. Sadece mayomuz vardı, tişört bile yoktu. Güneş batınca korktuk ama umudumuzu hiç yitirmedik. 
     
Dalgalarla nasıl başa çıktınız 
     Kilometrelerce uzakta, kara görmeden, hayatımın en k bus dolu gecesini geçirdim. Uyuyup kalmamak için sabaha kadar konuştuk. Saat olmadığı için güneşin ne zaman doğacağı hakkında da bir fikrimiz yoktu, bu duygu bizi çok kötü etkiledi. 8-10 metrelik dalgalarla beraber, köpek balıkları da jet-skimizin etrafından geçiyordu. Rüzg r çok şiddetli estiği için çok üşüdük. Soğukkanlılığımızı yitirmemeye çalıştık. 
     
     'Sevenlerimi düşündüm' 
Serkan Kula ile denizin ortasında, soğukta, aç ve susuzken neler konuştunuz 
     Bu olay bana yaşamla ölüm arasında çok ince bir çizgi olduğunu kanıtladı. Orada geçirdiğimiz aç, susuz, başka bir canlının olmadığı 22 saat aslında hesaplandığında 14 saat boyunca hayatta aslında çok fazla bir şeye kafayı takmamak gerektiğini anladım. Ailem, sevenlerim ve şarkılarım geldi gözümün önüne, dönemezsem o insanların ne kadar üzüleceğini düşündüm. Aslında durumumdan çok bunlara üzüldüm. Allah kimsenin başına böyle bir şey vermesin. 
     
Nasıl kurtuldunuz 
     Sabah 06.30 civarında Sahil Güvenlik ve Kolordu Komutanlığı kurtarma ekipleri yerimizi tespit etmiş. Helikopterle çelik halat sarkıttılar ve 15 dakikada bizi kurtardılar. Ardından askeri hastanede sağlık kontrollerimiz yapıldı. Allah beni sevenlerime ve aileme bağışladı. 
     
'Reklam diyen haddini aşar'      Gökhan Özen, dün, İstanbul'dan KKTC'ye giden annesi Tülay ve babası Osman Nuri Özen ile birlikte basın toplantısı düzenledi. Özen gazetecilerin aşağıdaki sorularını şöyle yanıtladı 
     
     Kum iddiası 
Jet-ski bulununca içinden 1.5 kova deniz kumu çıktığı söyleniyor. Bunu nasıl izah edeceksiniz 
     Keşke görüntüleseydiniz. İddia eden varsa onu bir şekilde kanıtlamak zorunda. Keşke kum bulabileceğimiz bir yer olsaydı. Ne ima edildi bilmiyorum ama keşke ayağımı basabileceğim bir yer olsaydı. Eğer başka bir şey ima eden varsa da ona aynı olayın başına gelmesini diliyorum, başka hiçbir şey dilemiyorum. 
     
Reklam için yaptığınızı düşünenler var.. 
     Öyle düşünen varsa haddini çok aşan bir açıklama olduğunu söylerim sadece... Benim hayatımın en kötü gecesiydi, en kötü anlarıydı. Artık buna da 'reklam' diyen olursa haddini aşar. 
     
Yıldızların altında geceyi nasıl geçirdiniz 
     O kadar romantik değildi Tabii yıldızların altındaydık ama köpekbalıklarıyla, dalgaların boyuyla uğraştık. Bundan sonra jet - skiye binmeyi düşünmüyorum hatta denize de girmek istemiyorum. 
     
Kurtarma ekiplerini gördüğünüz zaman ne hissettiniz 
     "Türk askerini seviyorum" diye bağırdığımı hatırlıyorum. Müthiş bir operasyonla kurtardılar. Bizi oradan tereyağından kıl çeker gibi aldılar. Çok gurur duydum. Sonra hastaneye götürdüler. Her şey normal çıktı. 
     
     'Hayranlarından öğrendim' 
     Şarkıcının annesi Tülay Özen de oğlunun başına gelenleri gözyaşları ile anlatırken, olayın önce kendisinden saklandığını, daha sonra oğlunun hayranlarından gelen bir telefon mesajından öğrendiğini söyledi. "Gökhan'ın oradan kurtulması çok zordu" diyen anne Tülay Özen, "Sevenlerinin duası kurtardı, Allahıma çok şükür" diye konuştu. Gökhan Özen ve ailesi, KKTC'den bugün ayrılacak. 
     

</TEXT>
</DOC>
