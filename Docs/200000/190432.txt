<DOC>
<DOCNO> 190432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko14.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, krediyi serbest bırakırkan, IMF'nin de görüşünü alacak 
</HEADLINE>
<TEXT>

     ABD Hazine Bakanlığı'nın, 8.5 milyar dolarlık ABD kredisinin dilimlerini serbest bırakırken, Uluslararası Para Fonu'nun IMF da görüşünü alacağı öğrenildi. 
     Kredinin yürütülmesinden sorumlu kurum olan ABD Hazinesi, kredi dilimini serbest bırakmadan önce IMF'den, Türkiye ekonomisi konusundaki gelişmeler konusunda bilgi alacak. 
     Bu arada yetkililer, Türkiye'nin, ABD kredisinin serbest bırakılmasındaki koşulları tamamıyla karşıladığını da vurguluyorlar. 
     Kredi dilimlerinin kullanılması sürecinde ise Türkiye, ne zaman kredi dilimlerinin bir tanesini çekmeye karar verirse yazılı bir görüşle ABD tarafına bildirecek, ABD tarafı da 8 gün içinde bu şartların yerine gelip gelmediğini değerlendirecek. 
     ABD tarafı, ekonomik program yerinde mi değil mi, bir problem var mı, yok mu gibi unsurlara bakacak. 
     Bu arada, kredinin verilmesi sırasında ABD Savunma Bakanlığı Pentagon ve ABD Dışişleri Bakanlığı, bir gözetimden çok, ABD Hazinesi'ne bilgilendirme yapacak. 
     ABD kredisi süresince, Türkiye'nin, düşük faizle borçlanmak suretiyle elde edeceği toplam imkan, yaklaşık 1 milyar doları bulacak. 
     
     ANLAŞMANIN KOŞULLARI... 
     Türkiye ile ABD arasında, Dubai'de imzalanan finansman anlaşmasına göre, Türkiye'nin iç ve dış borç geri ödemelerinde kullanılacak olan kredi, 4 yılı geri ödemesiz ve 10 yıl vadeli olacak. 
     4 eşit dilimde yaklaşık 2.1 milyar dolarlık dilimler kullandırılacak olan kredi anlaşması çerçevesinde, her bir kredi çekişi, Türkiye'nin ABD'nin ilgili yasasında belirlenen koşulları karşılamasına bağlı olacak. 
     Bu kapsamdaki iki koşuldan ilkine göre, Türkiye'nin güçlü ekonomik politikaları yürütüyor olması gerekecek. 
     İkincisine göre de Türkiye'nin, Irak konusunda ABD hükümeti ile işbirliği içerisinde olması şartı aranacak. 
     Son iki kredi dilimi, eğer Türkiye isterse, hibeye dönüştürülebilecek. Türkiye'nin, krediyi vadesinden önce ödeme hakkı da bulunuyor. 
     
</TEXT>
</DOC>
