<DOC>
<DOCNO> 173782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo36.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçlarda artık "belgeli amigo"lar tribünleri coşturacak 
</HEADLINE>
<TEXT>

     ''Tribünlerde kötü tezahüratın ve istenmeyen olayların önüne geçilmesi'' amacıyla, İzmir'de taraftar temsilcilerine ''Amigoluk Belgesi'' verilmesi uygulamasının gerçekleştirileceği bildirildi. 
     Gençlik ve Spor İl Müdürü Sabri Sadıklar, ''İl Spor Güvenlik Kurulu Toplantısı''nda, kulüpler tarafından belirlenen taraftar temsilcilerine ''amigoluk belgesi'' verilmesini yönünde bir öneri getirildiğini belirtti. 
     Uygulama ile taraftar temsilcilerinin kimliklerinin tespit edileceğini kaydeden Sadıklar, ''Her önüne gelen ben amigoyum diyemeyecek. Belgesi olanlar, amigoluk yapacak. İstenmeyen tezahüratlarda bulunulduğunda ya da olaylar yaşandığında, bu kişiler sorumlu tutulabilecek'' dedi. 
     Sadıklar, küfürlü tezahüratta bulunan ve olay çıkartan taraftarlar ve amigoların öncelikle ikaz edileceğini, olumsuz yöndeki davranışlarını sürdürmeleri halinde de haklarında gereken yasal işlemlerin yapılacağını belirtti. 
     İl Spor Güvenlik Kurulu'nda alınan kararda ise amigoların, ''sevilen, sözü dinlenen ve kültürlü'' kişilerden seçilmesi gerektiğine dikkat çekildiği belirtilirken, amigoların kulüp formaları ve belirli işaretler takmalarının isteneceği ve bunun dışındaki amigolara izin verilmeyeceği kaydedildi. 
     Toplantıda, İzmir kulüpleri arasında yapılacak derbi niteliğindeki karşılaşmaların Alsancak Stadı yerine, güvenlik önlemlerinin daha hızlı ve daha etkili bir şekilde alınmasına imkan verdiği belirtilen Atatürk Stadı'nda oynanması yönünde karar da alındı. 
     
</TEXT>
</DOC>
