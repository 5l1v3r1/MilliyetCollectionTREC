<DOC>
<DOCNO> 181950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo20.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Eleştirilere sahada cevap vereceğim... 
</HEADLINE>
<TEXT>

     İngiltere'nin Aston Villa takımının formasını giyen milli futbolcu Alpay Özalan, 12. Avrupa Şampiyonası 7. Eleme Grubu'nda 11 Ekim'de İngiltere ile yapacakları maçın öneminin farkında olduklarını belirterek, ''Bu maçta alacağımız bir galibiyetin bizlere neler getireceğini çok iyi biliyoruz'' dedi. 
     Kendisine ait ''www.alpayozalan.com'' adlı internet sitesinde yaptığı açıklamada, elde edilecek galibiyetle, üstüste 3. kez Avrupa Şampiyonası finallerine katılacaklarını ve bugüne dek gol bile atamadıkları bir ülke takımı karşısında makus talihlerini yenmiş olacaklarını kaydeden Alpay, bu maçın kendisi için de ayrı bir önemi bulunduğunu söyledi. 
     ''İngiltere karşısında hayatımın en iyi futbolunu oynamak istiyorum'' diyen Alpay, topraklarında futbol oynadığı bir ülkeye karşı, kendi ülkesinin futbolunun ne kadar ileride olduğunu kanıtlama isteğinde olduğunu bildirdi. 
     
     ELEŞTİRİLER ÜZDÜ 
     İrlanda Cumhuriyeti ile yapılan özel maçtaki futboluyla ilgili aldığı tepkilere çok üzüldüğünü belirten Alpay, ''Bir kez daha Türkiye gerçeğiyle karşı karşıya kaldım. Ne yaparsan yap, değerlendirmen son maçla ölçülür'' dedi. 
     Alpay, şunları kaydetti 
     ''Takımımda sürekli forma giyme şansı bulamadığımı, bu nedenle de milli takımımda oynamamam gerektiğini söyleyenler, Dünya Kupası'nda 'Altın Karma'ya girmeye hak kazanan bir futbolcu olduğumu ne çabuk unuttular. Bu vicdanı sızlamayanlar, Dünya Kupası öncesi hayatımın en ağır sakatlığını geçirmişken ve aylarca ayağımı topa bile sürmemişken bu başarıyı yakalamış olduğumu hatırlamıyorlar sanırım. Ne yaparsak yapalım, eğer son maçta başarılı değilsek eleştiriler yağmur gibi geliyor. Elbette herkesin bizleri eleştirmeye hakkı var. Ama hiç kimsenin kişilik haklarımıza ve yeteneklerimize dil uzatmaya hakkı yok. Hayatında ayağına top sürmemiş bazı yazarların yüzü, bizim hakkımızda ahkam kesip, atıp tutarken hiç mi kızarmıyor Milli takım seviyesine yükselmiş futbolcular bir ya da birkaç maçla silinip atılamaz. 
     Alpay'ın kim olduğunu, neler yapabileceğini bu insanlarla birlikte tüm ülke ve İngilizler görecek. Varımı yoğumu ortaya koyarak beni eleştirenlere en güzel yanıtı sahada vereceğim. Bundan kimsenin şüphesi olmasın.'' 
     
</TEXT>
</DOC>
