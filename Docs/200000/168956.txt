<DOC>
<DOCNO> 168956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko05.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Gecikme faizi vatandaşı rehin aldı" 
</HEADLINE>
<TEXT>

     Ankara Ticaret Odası ATO Başkanı Sinan Aygün, enflasyonun yüzde 30'un altında olduğu bir dönemde vatandaşın ödenmeyen faturalarına yıllık yüzde 84 oranında gecikme faiz uygulandığını kaydetti. 
     Aygün, yaptığı yazılı açıklamada, kamu hizmetlerine ilişkin ödenmeyen faturalara enflasyonun çok üzerinde faiz uygulanması sonucu vatandaşların bu borçlarını ödemekte güçlük çektiklerini ifade etti. 
     Kamu hizmetlerine ilişkin ödenmeyen faturalara aylık yüzde 7, yıllık ise yüzde 84 faiz uygulanmasından yakınan Aygün, açıklamasında şu görüşlere yer verdi 
     ''Devlet enflasyonu düşürmek istiyorsa, önce kendi uyguladığı faizleri aşağı çekmelidir. Vatandaş biriken borçları nedeniyle telefon faturalarını ödeyemiyor. Devlet tefecilik yapmaz, hizmet götürür. 
     Son 6 yılda enflasyon yüzde 346 artmasına karşılık, devletin vatandaşa uyguladığı faiz yüzde 929 arttı. Buna göre kamu kurumlarından aldığı hizmet karşılığı 100 milyon lira borcu bulunan vatandaş, 2002 yılında 929 milyon lira faiz ödemek zorunda kaldı. Oysa enflasyon oranları baz alınsaydı aynı vatandaşın 346 milyon lira ödemesi gerekirdi. Devlet kuruluşları 583 milyon lira fazladan faiz alarak faaliyet dışı karlarını katlıyor, bunun en tipik örneği telefon faturalarında yaşanıyor.'' Başbakan Recep Tayyip Erdoğan'ın hastaneleri kastederek hiçbir vatandaşımız rehin alınmayacaktır sözünü hatırlatan Aygün, açıklamasında, ''Gecikme faizleri vatandaşı rehin aldı. Bu rehini kaldırın vatandaşı kurtarın'' ifadesini kullandı. 
     
     VATANDAŞLAR YARDIM İSTİYOR 
     Telefon borcunu ödeyemeyen birçok vatandaşın kendilerinden yardım istediğini vurgulayan Aygün, şunları kaydetti 
     ''Türk Telekom Genel Müdürü ile konuştum konuya sıcak yaklaşıyor. Bu alanda iki sorun var, birincisi vergi barışının bir ayağı eksik kalmıştır. Telefon faturaları borcundan dolayı zor durumda olan vatandaşlarımıza da imkan sağlanmalıdır. Gecikme faizleri yerine TEFE oranları uygulanarak bulunacak tutara taksitlerle ödeme kolaylığı getirilmelidir. 
     İkinci sorun yüksek gecikme cezaları, reel faizler için bir gösterge rakamına dönüşmüştür. Yüksek gecikme faizleri reel faizleri de enflasyonu da tetiklemektedir. Gecikme cezası oranları Türkiye'nin faiz oranları haline gelmiştir. Artık bu mantığın değişmesi gerekir. Gecikme zamları, ödenmesi gereken para miktarın ya da borcunu aşmamalıdır.'' Aygün, vatandaşın kamu kurum ve kuruluşlarına olan fatura borçlarının yeniden yapılandırılması ve gecikme faizlerinin makul bir seviyeye çekilmesi önerilerinde bulundu. 
     
</TEXT>
</DOC>
