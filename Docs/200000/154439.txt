<DOC>
<DOCNO> 154439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sonspo03.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluğa oynayanların kabusu Adanaspor 
</HEADLINE>
<TEXT>

     Birinci Süper Lig'de Gençlerbirliği'ni deplasmanda 2-0 yenen Adanaspor'da, bayram sevinci yaşanıyor. 
     Adanaspor Teknik Direktörü Yılmaz Vural, şampiyonlukta iddialı Galatasaray ile berabere kaldıklarını, Gençlerbirliği'nden ise deplasmanda 3 puan aldıklarını belirterek, ''Sırada gelecek hafta yapacağımız Beşiktaş maçı var'' dedi. 
     Turuncu-beyazlı ekibin başına sezon ortasında geldiğini hatırlatan Vural, ancak eksikleri hemen belirleyerek giderdiğini ve bunun da alınan sonuçlarla kanıtlandığını söyledi. 
     Gençlerbirliği'nin, ligin ilk yarısında hem de Adana'da 7-2 kazandığına dikkati çeken Vural, aldıkları galibiyetin takımdaki değişimin güzel bir örneği olduğunu bildirdi. 
     Bu galibiyetle düşme hattından biraz daha uzaklaştıklarını vurgulayan Vural, şunları kaydetti 
     ''Gençlerbirliği, Türkiye'nin gerçekten en iyi ekiplerinden biri. Gençlerbirliği'ni hem de iyi bir oyun sergileyerek 2-0 yenmemiz çok anlamlı. Bizi hiç kimsenin konumu ilgilendirmiyor. Kendimizi düşünmek zorundayız. Tam rahatlamış değiliz. Ancak, bu galibiyetle düşme korkusundan biraz daha uzaklaştık. Şimdi sırada gelecek hafta sahamızda yapacağımız Beşiktaş maçı var. Bu maçtan da puan alacağımıza inanıyorum. Beşiktaş, şampiyonluk umudunu sürdürmek için bizim maça çok asılacak. Hangi ortamda olursa olsun, bu hava ve moralle Beşiktaş'ı da yeneceğiz.'' Vural, sakatlığı süren ve ameliyat olacağı belirlenen Pachola'nın sezonu kapattığını belirterek, ''Bizim 22 sporcumuz var. Sakat ve cezalı sporcuları hiçbir zaman mazeret olarak göstermedik. Ligde kalan Beşiktaş, Samsunspor, Bursaspor ve Kocaelispor maçlarını da kazanacağız'' diye konuştu. 
     
</TEXT>
</DOC>
