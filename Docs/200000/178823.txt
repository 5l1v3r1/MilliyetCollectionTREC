<DOC>
<DOCNO> 178823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko02.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Gıda, halka açık Anadolu Gıda ile birleşti 
</HEADLINE>
<TEXT>

   Ülker Gıda, Anadolu Gıda'yı devralarak halka açık bir statü kazanacak. Anadolu Gıda hiseleri dün borsada yüzde 14.5 oranında değer kazandı 
      EKONOMİ SERVİSİ 
   
   Ülker Grubu'nun halka açık şirketi Anadolu Gıda, Ülker Gıda ile birleşme kararı aldı. Anadolu Gıda Sanayii Yönetim Kurulu, Anadolu Gıda'nın Ülker Gıda tarafından devralınması suretiyle iki şirketin Ülker Gıda çatısı altında birleşmesine karar verdi. 
   Anadolu Gıda'dan İMKB'ye yapılan açıklamaya göre, halka açık bir statü kazanacak olan şirketin, sermaye piyasalarının gelişmesinde ve büyümesinde önemli bir rol oynaması amaçlandı. Devir işlemine esas olmak üzere birleşmede, söz konusu şirketlerin 30 Haziran 2003 tarihli bilanço ve mizanları esas alınacak. Birleşme süreciyle ilgili olarak gerekli mercilere başvurulacak. 
   
   Hisseler tavan yaptı 
   Ülker Gıda ve Anadolu Gıda şirketlerinin birleşmesiyle, Ülker Grubu'nun tüm bisküvi, gofret ve kısmen çikolata kaplamalı ürünlerini üreten şirketleri, Ülker Gıda çatısı altında toplanacak. Birleşmeyle, Ülker Grubu'nun bisküvi ve gofret operasyonları birleştirilirken, 1944 yılında kurulan Ülker Gıda şirketi de halka açık statü kazanmış olacak. Bu arada birleşme kararı, Anadolu Gıda'nın borsadaki hisselerine tavan yaptırdı. Hisselere özellikle ikinci seansta yoğun talep geldi. Anadolu Gıda dün yüzde 14.49'luk artışla 3.950 liraya yükseldi ve günün en çok prim yapan hisselerden biri oldu. 
   
   17 bin kişi çalışıyor, 762 çeşit ürünü var    Üretim hayatına, 58 yıl önce kurulan küçük bir aile şirketinde, 3 kişi ve tek mamülle başlayan Ülker Gıda, bugün 17.000 çalışanı, 762 çeşit ürünü ve 1.5 milyar doları aşan cirosu ile, bisküvi çikolata sektöründe, dünya çapındaki ilk 13 şirketten biri olma başarısını yakalamıştır. 
   Ülker, sadece çikolata ve bisküvi grubunda günde 275 ton çikolata, 400 ton bisküvi üretecek kapasiteye sahiptir. Ülker Grub'na bağlı 20 şirket bulunuyor. 
   Anadolu Gıda ise Anadolu'ya daha hızlı ve etkin bisküvi dağıtımının yapılabilmesi amacıyla 1969 yılında Ankara'da kuruldu. 1994 yılından itibaren halka açık şirket statüsü kazanan Anadolu Gıda, bu yılın ilk yarısında 7.7 trilyon liralık net k r açıkladı. 
   
   
</TEXT>
</DOC>
