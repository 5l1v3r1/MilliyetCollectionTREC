<DOC>
<DOCNO> 178523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur20.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasreddin Hoca heykeli için 2 çocuk evden kaçtı... 
</HEADLINE>
<TEXT>

     İstanbul'da oturan 10 ve 12 yaşında 2 çocuk, Nasreddin Hoca'nın eşeğe ters binmiş heykelini görmek için evden kaçarak, trenle Konya'nın Akşehir İlçesi'ne geldi. 
     Nasreddin Hoca'nın anlatılan fıkralarından tanıyan Salih Çolak 10 ile Ahmet Bozkurt 12 , İstanbul'da oturdukları mahallede oynarlarken, Nasreddin Hoca'nın heykeli görmeye karar vererek, evden kaçtılar. 
     Aynı gün İstanbul Haydarpaşa Tren İstasyonu'ndan 19.20'de kalkan Meram Ekspresi'ne gizlice binen 2 arkadaş, 600 kilometre yol boyunca fark edilmeden Konya'nın Akşehir İlçesi yakınlarına kadar ulaştı. 
     Amaçlarına ulaşmak üzere olan çocuklar, tren Akşehir'e girmeden önce görevliler tarafından fark edilince, polislere teslim edildi. Maceraperest Çolak ve Bozkurt, polise verdikleri ifadelerinde, Nasreddin Hoca'nın eşeğe ters binmiş heykelini çok merak ettiklerini, bu heykeli görmek için evden kaçtıklarını söyledi. 
     Polis tarafından bir süre misafir edilen çocuklar, işlemlerinin tamamlanmasından sonra, amaçlarına ulaşamadan, haber verilen ailelerine teslim edilmek üzere İstanbul'a gönderildi. 
     
</TEXT>
</DOC>
