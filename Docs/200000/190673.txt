<DOC>
<DOCNO> 190673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun29.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 27 milyar dolar bağış toplandı 
</HEADLINE>
<TEXT>

     İspanya'nın başkenti Madrid'de bugün başlayan ''Irak'ın Yeniden Yapılanması için Bağışta Bulunanlar Uluslararası Konferansı''nda hedefin, yapılan bağışların tamamının Irak halkının yararına olması olduğu bildirildi. 
     73 ülkeden temsilcilerin ve 225 firma ile 21 hükümet dışı uluslararası örgütün katıldığı konferansta, Türkiye'yi Irak Özel Temsilcisi olarak atanan Büyükelçi Osman Taney Korutürk başkanlığında Dışişleri Bakanlığı'ndan 3 kişilik heyet temsil ediyor. 
     Konferansın açılışını BM Genel Sekreteri Kofi Annan ve İspanya Dışişleri Bakanı Ana Palacio yaptı. 
     Konferansın, Irak'ın yeniden yapılanmasında sadece bir başlangıç olduğunu, bunun anlamlı bir adım olması gerektiğini söyleyen Annan, ''Yeni, bağımsız, istikrarlı ve demokratik bir Irak'ın yapılanmasında uluslararası komitelerin uzlaşma işaretleri vermesini bekliyoruz'' dedi. 
     İspanya Dışişleri Bakanı Palacio ise açılış konuşmasında, ''Irak'ın yeniden yapılanmasında bölge ülkeleri Türkiye, İran, Suriye ve Suudi Arabistan'ın katkıları çok büyük rol oynayacaktır'' ifadesini kullandı. 
     Irak'ın 2007 yılına kadar yeniden yapılanması programında Dünya Bankası ve BM'nin hesaplamalarına göre 35 milyar dolarlık bir kaynak gerekirken, şu ana kadar açıklanan bağışların toplamının yaklaşık 27 milyar dolar olduğu ifade ediliyor. 
     Irak'ın yeniden yapılanması için ABD 20 milyar dolar verirken, Dünya Bankası 2008 yılına kadar 3 ile 5 milyar dolar arasında bağışta bulunacağını bildirdi. 
     Japonya 1.5 milyar dolar 2004'e kadar , İngiltere 438 milyon dolar 2005'e kadar , IMF 400 milyon dolar, İspanya 300 milyon dolar 2007'e kadar , Avrupa Birliği 235 milyon dolar 2004'e kadar , Güney Kore 200 milyon dolar 2007'ye kadar , Almanya ve İtalya 100'er milyon dolar, Hollanda 15.3 milyon dolar bağışta bulunuyor. Türkiye'nin yardım miktarını yarın öğleden sonra açıklayacağı bildirildi. 
     Bu arada 2004 yılı için Irak'a verilecek toplam yardımın 9 milyar 300 milyon dolar olacağı kaydedildi. 
     Öte yandan 1200 kişinin katıldığı toplantıda 5 bin güvenlik görevlisi görev yapıyor. 
     
</TEXT>
</DOC>
