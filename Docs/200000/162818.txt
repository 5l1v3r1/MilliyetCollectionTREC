<DOC>
<DOCNO> 162818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur39.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz sonucu doğurdu, bebeğini sinek ilacı ile öldürdü... 
</HEADLINE>
<TEXT>

     Balıkesir'in Havran İlçesi'nde bir kadın, tecavüz sonucu dünyaya getirdiğini öne sürdüğü iki aylık bebeğinin, yüzüne sinek ilacı sıkarak öldürdü. 
     İlçeye bağlı Kocaseyit Köyü'nde oturan Hüseyin U. 43 , kendisini aldattığından şüphelendiği eşi Cemile U'dan 34 boşanmak üzere 15 gün önce dava açtı. 
     Hüseyin U'nun, eşinin iki ay önce doğurduğu bebeğin kendinden olduğuna inanmadığını beyan etmesinin ardından, mahkeme, bebeğe DNA testi yapılmasına karar verdi. 
     Cemile U., mahkeme kararını tebliğ etmek üzere eve gelen jandarma ekiplerine, bebeğin hastalanması sonucu öldüğünü söyledi. Cemile U'nun hareketlerinden şüphelenen jandarma, soruşturma başlattı. 
     Bebeğin öldürülmüş olabileceği ihtimali üzerinde duran jandarma ekipleri, genç kadını gözaltına aldı. Havran Jandarma Komutanlığı'nda sorgulanan kadın, 16 yıllık evliliği boyunca çocukları olmadığını, iki ay önce dünyaya getirdiği bebeğin babasının, kendisine tecavüz eden Alaattin Ö. olduğunu söyledi. 
     Eşinin durumdan şüphelendiğini ve mahkemeye başvurduğunu anlatan Cemile U., DNA testi yapılacağını duyunca paniğe kapıldığını ve bebeğinin yüzüne sinek ilacı sıkarak öldürdüğünü belirtti. 
     Cinayeti tüm ayrıntılarıyla anlatan Cemile U, ''Eşim, bebeğin kendisinden olmadığı konusunda büyük şüpheye kapılmıştı. Bunun üzerine, boşanma davası açtı. Çok korktum. Evde kimsenin olmadığı sırada bebeğin yüzüne sinek ilacı sıktım. Aşırı ağlayan çocuğumu, hastalandığını söyleyerek kayınvalideme götürdüm. Bebek, bir süre sonra da öldü. Tanıdığımız kişilerin yardımıyla, çocuğu köy mezarlığına gömdük'' dedi. 
     Sorgusunun tamamlanmasının ardından Cemile U'ya, tatbikat yaptırıldı. Cemile U., çok pişman olduğunu söyledi. 
     Bu arada, öldürülen iki aylık bebek de, otopsi için gömüldüğü yerden çıkarıldı. 
     Cemile U'nun ifadesi üzerine operasyonu genişleten jandarma ekipleri, genç kadına tecavüz ettiği öne sürülen Alaattin Ö. ile izinsiz defin yaptıkları için köy mezarlığında görevli Halil A. ve Mehmet U'yu da gözaltına aldı. 
     
</TEXT>
</DOC>
