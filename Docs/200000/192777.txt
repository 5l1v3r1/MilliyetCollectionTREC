<DOC>
<DOCNO> 192777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/yture.html </URL>
<DATE> 2003/11/02/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ala Turca 
</HEADLINE>
<TEXT>

   
   Esas hedef olan Euroleague'in başlamasına kısa bir süre kala, "formalite" niteliğindeki Türkiye Ligi'nde "son provaya" çıkan Efes Pilsen ile Ülkerspor öylesine ilginç bir maça imza attılar ki, eşine bir daha zor rastlanır 
   Oyuna favori olarak giren Ülker, galip gelmek için en ufak bir direnç göstermeden "kuzu kuzu" rakibine teslim olurken, maçın her anında "işini ciddiye alan" Efes, "kılını kıpırdatmayan" rakibinin, bu "sebebi anlaşılmaz" ikramından faydalanarak tozunu attı. 
   Efes, klasikleşen istikrarıyla ve bu sezon ikiye katlanan savaşçı görüntüsüyle maçı kısa sürede kontrolüne aldı ve belki de ligin en zayıf takımı karşısında bile bulamayacağı ortamdan yararlanarak sonuca gitti. 
   Düşünün Ülker, henüz oyunun sekizinci dakikasında, kadrosunun Avrupa için yeterli olup olmadığı h l kafalarda soru işareti oluşturan Efes karşısında 30 sayıyı potasında görmüştü bile. Devre 54 - 38 Efes'in üstünlüğüyle geçilirken Ülkerspor'da maça asılmaya yönelik en ufak bir işaret görülmüyordu. Sistem takımı olduğunu yıllardan bu yana kanıtlayan Efes, her sene kadrosundan birçok yıldızı kaybetmesine karşın yerine yenilerini o kadar iyi monte ediyor ki, oyun disiplini de işin içine girince, Avrupa hedefine yönelik olumsuz düşünceler de kendiliğinden törpüleniyor. Kaya, Prkacin ve Ermal ile rakip pota altına "kamp kuran" Lacivert - Beyazlılar, daha devre bitmeden "fişi çeken" Ülker'in berbat savunması karşısında elini kolunu sallaya sallaya bulduğu sayılarla arayı her geçen dakika açtı. Kaya'nın yanı sıra Kerem de skora azami katkı yapınca, bir ara fark 31 sayıya kadar çıktı. Maçın ikinci yarısını "antrenman" temposunda geçen Efes'in tek sıkıntısı ise h l takıma adapte olamayan ABD'li forvet Trajan Langdon... 
   İkinci yarıda ortaya çıkan tablo, Ülkerspor açısından ilk yarıdakinden çok daha "vahimdi". Avrupa Ligi'nde ve Türkiye'de başarı için kadrosunu alabildiğince genişleten Turuncu - Yeşilliler için dev turnuvaya kısa bir süre kala tehlike çanları çalıyor. Kenar yönetimin de maç boyunca uyguladığı by - pass'lar bir türlü sonuç vermeyen, "vurdumduymazlığın" hakim olduğu Turuncu - Yeşilli takımın toparlanmak için çok da fazla zamanı yok. Aksi taktirde en azından Avrupa'da yeni bir "hayal kırıklığı" sezonu kapıda bekliyor. 
   
   
</TEXT>
</DOC>
