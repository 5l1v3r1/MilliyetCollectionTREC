<DOC>
<DOCNO> 168800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur07.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda yürüyen hemşireyi kaçırmaya kalkıştı... 
</HEADLINE>
<TEXT>

     Eraydın AYTEKİN SİVAS, DHA 
     SİVAS'ta açıköğretim sınavlarına gitmeye hazırlanan hemşire H.M.'yi arabasına çekerek kaçırmaya çalıştığı iddia edilen Ali Çitil'in yargılanmasına başlandı. H.M, "Benden yardım istediğini sandım. Beni çekerek arabanın içine aldı. Bacaklarıma dokundu. Durması için yalvardım. Durmayınca kapıyı açarak atladım'' dedi. Sanık Çitil ise suçlamayı kabul etmedi. 
     Sivas'ta 1 Haziran 2003 tarihinde açıköğretim sınavına gitmek üzere Yenişehir Mahallesi'ndeki evinin önünde otobüs bekleyen hemşire H.M.'ye 58 FY 185 plakalı otomobiliyle yaklaşıp, yardım istemek amacı ile yanına çağırıp, daha sonra araca çekerek kaçırdığı iddia edilen Ali Çitil'in 28 yargılanmasına başlandı. 2'inci Ağır Ceza Mahkemesi'nde görülen duruşmaya tutuklu sanık Ali Çitil ile mağdur H.M. katıldı. Ali Çitil hakkındaki suçlamayı kabul etmeyerek, "Otomobile kendisi bindi. Biraz gezdikten sonra yavaşlayıp kendisini bıraktım. Sarkıntılık etmedim'' dedi. 
     Açıköğretim sınavına gitmek için otobüs beklediğini ifade eden H.M. ise, "Arabayla gelip kaldırımın yanında durdu. Bana bakar mısın gibilerinden işaret etti. Ben hemşire olduğum için daha önce hastanede tedavi ettiğim bir hastaya benzetip, yardım istediğini düşünerek yanına gittim. Sessizce bir şeyler söyledi. Ben anlamadım. Kapıyı açıp sormak istedim. Bu sırada beni çekip hızla gaza bastı. Ben bırakması için yalvardım. Bir kaç kez kapıyı açarak bağırıp yardım istedim. Bana Biraz gezeceğiz' dedi. Daha sonra bacaklarıma dokunmaya başladı. Bunun üzerine ben kapıyı açarak atladım. Arabanın hızı nedeni ile yerde bir kaç kez yuvarlandım. Sanıktan şikayetçiyim'' dedi. Sanığın tahliye talebini reddeden mahkeme duruşmayı erteledi. 
     Sanık Ali Çitil hakkında kız kaçırmak ve ırza tasaddi suçlarından 6 yıl ile 15 yıl arasında değişen hapis cezası isteniyor. 
     
</TEXT>
</DOC>
