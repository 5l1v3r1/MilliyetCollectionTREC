<DOC>
<DOCNO> 187326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo32.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barber İsyan doğru, zor durumdayız, gitmezsek eleneceğiz 
</HEADLINE>
<TEXT>

     İngiltere Futbol Federasyonu Direktörü Paul Barber, İngiliz Milli Futbol Takımı oyuncularının Türkiye'ye gitmeme seçeneği üzerinde durduklarını doğrularken, nihai kararın bu akşam alınabileceğini bildirdi. İngiltere Milli Takımı'nın kıdemli futbolcularıyla üst üste toplantılar yaptıklarını, bu toplantılar sırasında Türkiye'ye gitmeme görüşünün de bir seçenek olarak ortaya çıktığını belirten Barber, bunun dışında Milli Takım kampında morallerin yüksek olduğunu savundu. Futbol Federasyonu'nun Rio Ferdinand ile ilgili olarak aldığı kararın ardından bu gelişmelerin ortaya çıktığını belirten Barber, futbolcularla federasyon arasında Türkiye seyahatiyle ilgili olarak yapılan görüşmelerin son derece yapıcı geçtiğini öne sürdü. Barber, Futbol Federasyonu'nun Ferdinand'ın yeniden takıma alınması gibi bir seçenek üzerinde durmadığını, Milli Takım oyuncularının görüşlerine saygı duyduklarını, bu akşam yapılacak toplantının ardından nihai kararın ortaya çıkabileceğini söyledi. 
     Rio Ferdinand ile ilgili olarak aldıkları kararın kolay olmadığını, bu kararın günler süren görüşme ve danışmaların ardından ortaya çıktığını belirten Barber, Türkiye ile Cumartesi akşamı oynanacak maça çıkmamaları halinde kurallar gereği turnuvadan eleneceklerini de vurgulayarak, ''Bu zor bir durum, bu durumda olmayı, biz de, futbolcularımız da istemezdik'' dedi. Barber, Beckham'ın düne kadar Türkiye ile oynamaktan yana olduğunun hatırlatılması üzerine de, boykot olasılığının dün akşam ortaya çıkan bir durum olduğunu ifade etti. Oyuncular hakkında sert eleştiriler yapmaktan kaçınan Barber, ''Milyonlarca kişi Türkiye ile oynanmasını istiyor. Umarız bu olacak'' diye konuştu. 
     Kadronun boykot etmesi halinde, yeni bir kadronun kampa çağırılıp çağrılmayacağı yolundaki sorular üzerine de Barber, ''Biz bu maçın bu kadroyla oynanmasını istiyoruz'' yanıtını verdi. 
     Eriksson'ın bütün dikkatinin ise Cumartesi günü oynanacak maçta olduğunu belirten Barber, teknik direktörün takımını mümkün olduğu kadar hazır tutmaya çalıştığını bildirdi. 
     Bu arada, SKY televizyonu, İngiliz Milli Takımı'nın Cumartesi günü İstanbul'da oynanacak maça gitmemesi halinde şampiyonadan elenmesinin yanı sıra UEFA tarafından da cezalandırılacağını ve bu şampiyonadan elde ettiği tüm gelirlerin geri alınabileceğini bildirdi. Televizyon, İngiliz Milli Takımı'nın Türkiye'ye gitmemesi halinde, İstanbul'da bulunan İngiliz Ümit Millilerin onların yerine sahaya çıkmaması için de hiçbir nedenin olmadığını ileri sürdü. 

     
</TEXT>
</DOC>
