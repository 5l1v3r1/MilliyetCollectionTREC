<DOC>
<DOCNO> 154180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yasam/yas06.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
'Nijerya seninle gurur duyuyor' 
</HEADLINE>
<TEXT>

Gecekonduda oturan Boğaziçi Üniversitesi öğrencisi Yasemin, dünyayı seferber edip Nijerya'da bir AIDS kütüphanesi kurulmasını sağladı... 
     ŞÜKRAN PAKKAN İstanbul 

     Beykoz'da bir gecekonduda yaşayan Boğaziçi Üniversitesi öğrencisi 21 yaşındaki Yasemin Günay, geçen yıl internette tesadüfen Birleşmiş Milletler'in sayfasını ziyaret edince önünde yepyeni ufuklar açıldı. 
     Yasemin, Nijerya'da HIV virüsünü gençlere öğretmek amacıyla bir kütüphane kurulacağını ve internet aracılığıyla bu organizasyonu sağlayabilecek bir gönüllü arandığını öğrenince kolları sıvadı. 
     Dünyanın dört bir yanında gönüllülerden oluşan 11 kişilik bir ekip kurdu ve internet sitelerinde binlerce ilan yayımlanmasını sağladı. Yetinmeyip yardım kuruluşlarıyla saatlerce yazıştı. Ve birkaç ay sonra, kitaplar koliler halinde Nijerya'daki kütüphaneye ulaşmaya başladı. 
     Nijeryalı yetkililer de Yasemin Günay'ın adını kütüphaneye vermeyi kararlaştırdı. Ardından da genç kızı BM ve yardım kuruluşu NetAid'in "2003 İnternet Gönüllüleri Şeref Listesi"ne aday gösterdi. Ve binlerce kişinin oyuyla Yasemin listenin birincisi oldu. 
     
     Burs almaya çalışıyor 
     Oysa, başlattığı kampanyayla büyük iş başaran Yasemin, ciddi geçim sıkıntısı yaşıyor. Beykoz'un gecekondu semti Tokatköy'de bir bodrum katında yaşayan Yasemin, Anadolu Liseleri sınavında Türkiye beşincisi olarak Üsküdar Amerikan Lisesi'nde yedi yıl boyunca burslu eğitim görmüş. 
     Halen Boğaziçi Üniversitesi Endüstri Mühendisliği Bölümü üçüncü sınıfında okuyan Yasemin, TEGV aracılığıyla ayda sadece 50 milyon lira burs alıyor. 
     Babası, 500 milyon aylıkla bir markette çalışıyor. Aileye, anneannenin emekli maaşı ile iki ineğinden gelen süt ve yoğurt paraları da destek oluyor. Yasemin'in şimdilik tek hayali var yurtdışında master yapabilmek... 
     


YAŞAM 

















</TEXT>
</DOC>
