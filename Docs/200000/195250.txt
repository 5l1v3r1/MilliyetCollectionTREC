<DOC>
<DOCNO> 195250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun41.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nebraska'da ücretsiz Türkçe kursuna büyük ilgi... 
</HEADLINE>
<TEXT>

     ABD'nin Nebraska eyaletinde açılan ücretsiz Türkçe kursuna Amerikalılar büyük ilgi gösteriyor. 
     Yerel Daily Nebraskan gazetesinin haberine göre, Nebraska Üniversitesi Türk Öğrenci Derneği'nin girişimiyle açılan Türkçe kursuna devam eden Amerikalıların çoğu Türkiye'ye gitmek istediklerini ve Türk kültürünü öğrenmekten memnun olduklarını söylediler. 
     Nebraska Üniversitesi'nden mezun Efe Maruflu, Talha Gonca ve Mehmet Akif Fırat isimli Türklerin öğretmenlik yaptığı kurslara Türkiye'yi ziyaret eden veya etmek isteyen öğrencilerin yanı sıra Nebraskalılar da ilgi gösteriyor. 
     Kursu düzenleyenlerden Efe Maruflu, kursla ilgili olarak ''Aslında başta böyle ilgi beklemiyorduk, ancak talebi görünce sevindik. Kursiyerlerden ücret almayı da hiç düşünmedik. Amacımız Türk kültürünü tanıtmak'' diye konuştu. 
     Talha Gonca da, kursa katılanların Türkçe öğrenmeye çok hevesli olduklarını belirterek, ''Kursa katılanlar önemli ilerleme gösterdiler'' dedi. 
     Gazetedeki haberde, Nebraska'daki Türkçe kurslarına katılmak için çok sayıda kişinin de sırada beklediği belirtildi. 
     
</TEXT>
</DOC>
