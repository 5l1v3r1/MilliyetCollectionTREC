<DOC>
<DOCNO> 166416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo12.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da ilk kez bir maçı bayan hakemler yönetti 
</HEADLINE>
<TEXT>

     Brezilya Birinci Futbol Ligi'nde ilk kez bir maçı, bayan hakem üçlüsü yönetti. 
     Silvia Regina Oliveira, Aline Lambert ve Ana Paula Oliviera'nın yönetimi, 1-0 konuk takımın kazandığı Guarani-Sao Paulo maçından sonra 2 golleri verilmeyen Guarani'liler tarafından ağır bir biçimde eleştirildi. 
     Kararıyla 2. golü iptal ettiren yan hakem Lambert, maç sonunda kızgın Guarani'li futbolcular tarafından ablukaya alındı. Ancak televizyondan maçın görüntüleri yeniden izlendiğinde, hakemlerin her 2 iptal kararında haklı oldukları ortaya çıktı. Maçın skorunu 43. dakikada belirleyen Fabio Simplicio'nun attığı golün de geçerli olduğu ve hakemlerin bu kararlarında da isabetli oldukları görüldü. 
     Eski hakemlerden Claudio Cerdeira, bayan hakemlerin iyi bir performans gösterdiğini söylerken, Guarani'nin teknik direktörü Pepe, kararlardan hoşlanmadığını belirterek, ''Sao Paulo kalecisi Rogerio Ceni'nin sakatlandığı pozisyon nedeniyle maça 8 dakika eklemeleri gerekirdi. Tüm kararları, Sao Paulo lehineydi'' dedi. 
     8 sarı kartın gösterildiği maçtan sonra Sao Paulo 2. sırada kalırken, Guarani de 16. sıradan kurtulamadı. 
     
</TEXT>
</DOC>
