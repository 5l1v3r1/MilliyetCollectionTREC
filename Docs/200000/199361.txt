<DOC>
<DOCNO> 199361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur34.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Maliye Bakanı, Başbakan Erdoğan ile görüştü... 
</HEADLINE>
<TEXT>

     Başbakan Recep Tayyip Erdoğan, Yunanistan Maliye Bakanı Nikos Christodoulakis ve beraberindeki heyeti kabul ederek, bir süre görüştü. 
     Başbakanlık Merkez Binası'nda basına kapalı gerçekleşen görüşmeye, Maliye Bakanı Kemal Unakıtan ve İstanbul Milletvekili Egemen Bağış da katıldı. 
     Christodoulakis, görüşmenin ardından yaptığı açıklamada, Başbakan Erdoğan'la, Türkiye ile Yunanistan arasında imzalanması gündemde olan anlaşmaları ele aldıklarını söyledi. 
     İki ülke arasındaki doğalgaz ve enerji projeleri konusunun da görüşmede gündeme geldiğini ifade eden Christodoulakis, tüm bu adımların iki ülkeye, daha iyi bir ekonomik işbirliği için perspektif kazandıracağını söyledi. 
     Yunanistan Maliye Bakanı Christodoulakis, böylelikle iki ülke arasındaki ticaret hacminin daha da artacağını umduğunu kaydetti. 
     Alınan bilgiye göre, görüşmede Başbakan Erdoğan, Kıbrıs meselesinin çözümlenmesi gerektiğini söyledi. Görüşmede, iki ülke arasında karşılıklı olarak yapılan yatırımlardaki çifte vergilendirmenin önlenmesi amacıyla çalışma yapılması konusunun da ele alındığı öğrenildi. 
     
</TEXT>
</DOC>
