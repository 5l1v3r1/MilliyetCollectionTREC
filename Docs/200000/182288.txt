<DOC>
<DOCNO> 182288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo04.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Dünya ikinciliği içimde yara olarak kalacak 
</HEADLINE>
<TEXT>

     Monaco'da yapılan yarışlarla birlikte sezonu kapatan bayanlar 1500 metrede dünya ikincisi Süreyya Ayhan ve bayanlar 5000 metre 23 yaş altı Avrupa Şampiyonu Elvan Abeylegesse, başarılarını pasta keserek kutladılar. 
     Monaco'da bulunan Türk bilim adamları ve doktorların hediye ettiği pastayla Monaco'nun prens ailesine ait olan Cafe de Paris'te şampiyonluklarını kutlayan başarılı atletler, pasta üzerine dikilen 2 mumu ayrı ayrı söndürdüler. 
     Elvan Abeylegesse, pastanın bir sporcu için çok yağlı olmasını öne sürerek, pastadan yemedi. 
     Yarış sezonunu kapatan başarılı milli atletler, bu sezonla ilgili yaptıkları yorumlarda, sezonunu başarılı geçtiğini dile getirdiler. 
     Süreyya Ayhan yaptığı açıklamada, dünya ikinciliğinin her zaman kalbinde yara olarak kalacağını vurgulayarak, ''Dünya Şampiyonası'nda çok heyecanlıydım. Ancak çok iyi hazırlanmıştım. Yarışta birinciliği kaçırdım. Bu hiçbir zaman aklımdan çıkmayacaktır. Herhalde ömür boyu bu yarayı üzerimde taşıyacağım'' dedi. 
     
     ''BU SEZON GÜZEL GEÇTİ'' 
     Bu sezon istediği hedeflere ulaştığını ve güzel başarılar elde ettiğini ifade eden Ayhan, şöyle devam etti 
     ''Tüm dünya bizi ayakta alkışladı. Atletizmde artık hem isim yaptık, hem de dünyanın bizi daha yakından izlemesini sağladık. Artık Türkiye de atletizmde tarih yazmaya başladı. Yine geçen sezon gibi önümüzdeki hazırlık çalışmalarımı ABD'de sürdüreceğim. Hazırlıklarımız geçen sene mükemmel geçmişti. Hem yükseklik açısından, hem de diğer çalışmalar konusunda sıkıntı çekmedim.'' 
     
     ELVAN, GURURLU VE MUTLU 
     Kutlamada bir açıklama yapan Elvan Abeylegesse, milli formayı giymekten gurur ve mutluluk duyduğunu söyledi. 
     ''Dün yapılan koşudan sonra hem mutluluk, hem de içimde birikmiş olan sevinçten dolayı ağlayasım geldi'' diyen Elvan, şöyle konuştu 
     ''Belki herkes dün tesadüfen kazandığımı düşünebilir. Bu doğru değil. Uyguladığım taktik yerinde bir taktikti. Bu taktiği ileride de uygulamaya devam edeceğiz. Gelecek yıllarda 5000 metrede zirvede kalmak için elimden geleni yapacağım.'' Elvan Abeylegesse, yarıştan sonra ENKA Spor Kulübü yetkililerinin kendisini aradığını ve tebrik ettiğini kaydetti. 
     ENKA Kulübü'nün yarışı kazanmasında çok büylük katkıları olduğunu dile getiren başarılı atlet, ''Türkiye'ye gelmem atletizmde önümün açılmasına neden oldu. Yarış bittikten sonra rakiplerim olan Etiyopyalı atletler benim adıma da çok sevindiklerini dile getirdiler. Bu da benim için çok güzel bir olay oldu. Ancak bir konuya daha değinmek istiyorum. Ben artık 38 kilo değil, 41 kilo oldum. Bunu da herkesin bilmesini isterim'' diye konuştu. 
     
     DÜNYA BASININDAN BÜYÜK İLGİ 
     Bu arada, dünya basını, Süreyya Ayhan ve Elvan Abeylegesse'nin başarıları sonrasında kendileriyle daha yakından ilgilenmeye başladı. 
     Özellikle Elvan'ın yarışından sonra yabancı gazeteciler, Türk gazetecilerin etrafını sararak bilgi toplamaya çalıştı. 
     Yarışlarda ilk sırada yer alan Süreyya ve Elvan, Monaco'nun ünlü meydanlarında birlikte hatıra fotoğrafları çektirdi. 
     Süreyya Ayhan, bu akşam Monaco'dan, İstanbul'a dönecek. 
     Bu akşam Monaco'da Golden Leage yarışlarında ödül alan atletler için özel bir gala gecesi düzenlenecek. Bu gala gecesinin açılışını ünlü Avustralyalı pop yıldızı Kylie Minogue yapacak. Gala gecesinde daha sonra Paris'in ünlü revü kızları da şov yapacak. 
     Gösterilerden sonra Uluslararası Amatör Atletizm Federasyonu IAAF , bu yıl Golden Leage yarışlarında ve diğer şampiyonalarda başarılı olan atletleri ödüllendirecek. Monaco'da birinci olan atletler de sembolik olarak ödüllerini alacaklar. Monaco'da yarışan ve dereceye giren atletler, doping kontrolleri tamamlandıktan sonra gerçek ödüllerine kavuşacaklar. 
     
</TEXT>
</DOC>
