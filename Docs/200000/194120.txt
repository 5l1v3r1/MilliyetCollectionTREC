<DOC>
<DOCNO> 194120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/ekonomi/eko05.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar, olağanüstü bir olay, önlem de öyle' 
</HEADLINE>
<TEXT>

   İstanbul Defterdarı Boy, İmar Bankası ile ilgili olağanüstü tedbirler aldıklarını söyledi 
   EKONOMİ SERVİSİ 
   
   İstanbul Deftardarı Kadir Boy, düzenlediği basın toplantısında İmar Bankası olayı ile ilgili olarak Uzan Grubu'nun ileride doğacak gelirlerine neden ihtiyati tedbir koyulduğuna açıklık getirdi. 
   6183 sayılı Amme Alacaklarının Tahsili Usulü Hakkındaki Kanun'un kamu alacağını teminat altına alınması için geniş yetkiler verdiğine dikkat çeken Boy, "İmar Bankası olayı olağanüstü bir olay dolayısıyla bizim uygulamamalarımız da öyle olmak zorunda. Yasa istisnai hallerde gelecekte doğacak kazançlara da ihtiyati tedbir koymamıza imkan veriyor. Zaten bunu yapmazsak biz de bürokrat olarak suç işlemiş oluruz. Vergi kanunlarına, amme alacakları usul kanuna göre şu anda bir risk vardır. Riskin teminatlandırılmasını da İstanbul maliye idaresi, vergi dairesi yapmak zorundadır, yapıyor" dedi. 
   
   Beş sanatçıya uygulandı 
   Bu uygulamanın 1980'li yıllarda ve dört yıl önce beş ünlü sanatçıya yapıldığını, paralarının tamamını da tahsil ettiklerini ifade eden Boy sözlerini şöyle tamamladı 
   "Bu olayı 1980'lerde yaşadık, bir grup vardı, o gruba maliyeciler tarafında büyük arama taramalar yapılmıştı. O tip mükellef grupları ortaya çıktığında amme alacakları tahsili usulü hakkındaki kanunun çok sıklıkla kullanmadığımız, kullanmaya gerek görmediğimiz maddelerini kullanırsınız. Kullanmazsanız amme alacağını tehlikede bırakırsınız. Görevinizi ihmal edersiniz. Birisinden korkup da yapmamak da görev ihmalidir. Biz görev yapıyoruz. Amme alacakları, Vergi Usul Kanunu hükümleri karşısında bir tehlike görmüşsek yaparız. Hiç uygulamasını görmediğiniz, tanık olmayabileceğimiz bazı uygulamaları gördüğünüz hissettiğiniz zaman da Amme Alacakları Tahsil Usulü Hakkında Kanunun verdiği yetki kullanılmıştır." 
   
   
</TEXT>
</DOC>
