<DOC>
<DOCNO> 190440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko22.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası Personel Vakfı tasfiye ediliyor... 
</HEADLINE>
<TEXT>

     Özelleştirmeye hazırlık nedeniyle personelinin çoğu diğer kamu kurumlarına dağıtılan veya emekli edilen Halk Bankası'nın Personel Yardımlaşma Vakfı tasfiye ediliyor. 
     Bu yıl 20 Nisan'da yapılan olağanüstü genel kurul toplantısında tasfiye kararı alan Halk Bankası Personel Yardımlaşma Vakfı'nın dağıtılmasına ilişkin karar mahkeme tarafından da onaylandı. 
     Tasfiye halindeki vakıfın yetkililerinden alınan bilgiye göre, 5 bini emekli 16 bin üyesi olan vakıf, ilk aşamada 200 trilyon lira civarında olan nakit varlığını üyelerine dağıtmayı planlıyor. 
     Özelleştirme programına alındıktan sonra, 5 bine yakın personelin emekli edilmesi, 5 binden fazla personelin de diğer kamu kurumlarına gönderilmesi nedeniyle, vakfın aidatları toplamakta zorlandığı, aktüeryal dengesinin bozulduğu belirtiliyor. Önceden 8 vakıf üyesi 1 emeklinin maaşını öderken, son dönemlerde bu sayının 1.8-2 çalışana kadar düştüğünü kaydeden yetkililer, bu nedenle 20 Nisan'da olağanüstü genel kurul yaparak tasfiye kararı aldıklarını söylediler. Tasfiye kararından sonra, aidat toplanmasına ve emekli maaşlarının ödenmesine son verildi. Vakıf, üyelerinin daha fazla ekonomik kayba uğramasını önlemek için, öncelikle vakfın 200 trilyon lira civarında olan nakit varlığını üyelerine dağıtma kararı aldı. 
     Verilen bilgiye göre, vakfın varlığı, mahkeme kayıtlarında 250 trilyon lira civarında görünüyor. Ancak, nakit varlık dışında, vakıf, Birlik Sigorta, Birlik Hayat, Halk Yatırım, Olgun Çelik, Birlik Hayat, Halk Emek İnşaat gibi şirketlerde çoğunluk hisselerine sahip veya önemli ortak durumunda. Bu nedenle vakfın değerinin, oldukça yüksek olduğu, tasfiye sürecinin de oldukça uzun süreceği belirtiliyor. 
     Vakfın çoğunluk hissesine sahip olduğu Olgunlar Çelik'in, Mercedes ve Ford marka arabalarda kullanılan makasları ürettiği, bu alanda Türkiye'deki en önemli şirket olduğu ifade edildi. 
     Verilen bilgiye göre, devir ve emekliliklerden sonra Halk Bankası, halen 8 bin personel ile çalışıyor. Bunların 6 bininin Halk Bankası kökenli olduğu 2 bininin de diğer kamu kurumlarından geldiği belirtiliyor. Yetkililer, bu personele yönelik yeni bir sosyal örgütlenme üzerinde çalışıldığını da kaydettiler. 
     
</TEXT>
</DOC>
