<DOC>
<DOCNO> 173572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/dunya/dun01.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai Asan ailesi şokta 
</HEADLINE>
<TEXT>
   G. Kore'nin sanayi devi ölümle sarsıldı 
   2000'deki barış görüşmelerine katılması için Kuzey Kore'ye 500 milyon dolar rüşvet vermekle suçlanan Hyundai Asan'ın başkanı 12. kattan atladı 
      DIŞ HABERLER SERVİSİ 

   
   Güney Kore'nin dev şirketi Hyundai Asan'ın başkanı Chung Mong - hun, başkent Seul'ün merkezindeki şirket binasının 12. katından atlayarak canına kıydı. 
   Chung Mong - hun'un cesedini, sekreteri yerel saatle sabah 6.00'da şirket binasının önünde buldu. Polis yetkilileri, Chung'un cesedi bulunmadan birkaç saat önce yaşamına son verdiğini duyurdu. Ofisinin penceresinden atlayan Chung'un masasının üstünde üç zarf bulunurken, ünlü işadamının ardında bir vasiyetname bıraktığı ancak kendisini öldürmesinin nedenini yazmadığı bildirildi. 
   54 yaşındaki Chung Mong - hun, ülkesiyle Kuzey Kore arasında 2000 yılında düzenlenen zirveye katılması için Kuzey Kore'ye 500 milyon dolar "rüşvet" vermekle suçlanıyordu. Geçtiğimiz haziranda patlak veren skandalın ardından Hyundai Şirketler Grubu, bir devlet bankasından kredi alınarak yapılan ödemenin, Kuzey Kore'de turizm, tren yolları ve endüstri parkı gibi işleriyle ilgili olarak ödendiğini ileri sürdü. 
   Düzenlenen zirve sayesinde 2000 yılı Nobel Barış Ödülü'nü kazanan eski Devlet Başkanı Kim Dae - jung da, Hyundai şirketinin Kuzey Kore'ye para ödemesinin sorumluluğunu üstlendiğini açıkladı. Ancak Chung Mong - hun'un suçlamalara hedef olması önlenemedi. Hyundai başkanı, suçlu bulunması halinde hapis cezasına çarptırılabilecekti. Chung'un ölümünün ardından Hyundai Asan'dan yapılan açıklamada, ünlü işadamının hakkındaki suçlamalar nedeniyle çok üzgün olduğu belirtildi. Devlet Başkanı Roh Moo - hyun da, Chung'un Kuzey Kore'yle ilişkilerin gelişmesi için gösterdiği çabaları övdü. 
   Güney Kore'nin sanayi devi Hyundai'nin yatırımlar ve Kuzey Kore ile ticaretten sorumlu kolu Hyundai Asan'ı yöneten Chung Mong - hun, Güney Kore'nin en zengin ve etkili ailesine mensuptu. Hyundai grubu, Güney Kore'de sanayinin gelişmesinde en önemli aktör olarak kabul ediliyor. 
   
   
</TEXT>
</DOC>
