<DOC>
<DOCNO> 166421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo17.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe sahaya indi, Daum tesisleri inletti.. 
</HEADLINE>
<TEXT>

     Fenerbahçe, 2003-2004 sezonunun hazırlıkları için bugün topbaşı yaptı. 
     Sabah saatlerinde Samandıra Tesisleri'nde biraraya gelen futbolcular, teknik direktör Christoph Daum'un kendileriyle yaptığı 1 saatlik toplantının ardından, ilk çalışmalarını gerçekleştirdi. Daum'un futbolculara, çalışma sistemleri hakkında bilgi verdiği öğrenilirken, Alman teknik adamın tesis personeliyle de aynı toplantıyı yaptığı bildirildi. 
     Fenerbahçe'nin henüz transfer çalışmalarını tamamlayamaması nedeniyle, antrenmana yalnızca 17 futbolcu katıldı. Yeni transferlerden bir tek Brezilyalı Aurelio'nun bulunduğu çalışmada Ümit, Hakan, İsmail, Kemal, Recep, Erhan, Rebrov, Ali Güneş, Ulaç, Erman, Volkan, Semih, Kerim, Bilal, Fahri ve Can yer aldı. 
     Yönetim kurulunun yeni sezon için düşünmediği ve kendisinden kulüp bulması istenen Rus Vladimir Beschastnykh'in yanısıra, Cem Karaca ile durumları konusunda henüz kesin bir açıklama yapılmayan Serhat ve Yusuf çalışmaya katılmadı. 
     Milli takımda yer aldıkları için bir süre tatil yapacak olan Fatih ve Tuncay'ın da yer almadığı antrenmanda, Gana Milli Takımı'nda olan Johnson da bulunmadı. 
     
     SAMANDIRA'DA DAUM SESLERİ... 

     Sarı-lacivertli takımın yeni teknik direktör Daum, antrenman sırasında futbolculara bağırarak, yaptığı uyarılarla adeta Samandıra Tesisleri'ni inletti. 
     Antrenmana, antrenör Roland Koch yönetiminde kondisyon çalışmasıyla başlayan Fenerbahçe'de futbolcular, 1.5 saat süren idmanın ilerleyen bölümlerinde 2 gruba ayrılarak, dar alanda çabukluğa yönelik pas çalışması yaptı. Antrenmanın son çalışmasında, futbolcularına sürekli uyarılarda bulunan Alman teknik adam, zaman zaman söylediklerini uygulayamayan oyunculara yüksek sesle bağırarak adeta çileden çıktı. 
     Daum, yaptığı uyarılarda futbolculara, ''Garanti pas yapın. Aralarda dinlenmeyin, oyunun içinde kalın. Kafanızı oyuna verin'' biçiminde ifadeler kullandı. 
     Sarı-lacivertli takım, yeni sezon hazırlıklarını öğleden sonra tesislerdeki salonda yapacağı çalışmayla sürdürecek. Fenerbahçe, günün 3. çalışmasını ise akşam yapacağı antrenmanla sürdürecek. 
     
     KAMP PROGRAMI 

     Yeni sezon hazırlıklarını 14 gün boyunca İstanbul'da sürdürecek olan Fenerbahçe, 14 Temmuz'dan itibaren yeni sezon hazırlıklarını Almanya'nın Köln kentinde yapacak. 
     Yurtdışı kamp çalışmaları içinde 4 hazırlık maçı yapacağı bildirilen sarı-lacivertli takım, 28 Temmuz'da İstanbul'a dönerek, hazırlıkların son bölümünü burada tamamlayacak. 
     Bu arada Almanya'nın ünlü golcüsü Ulf Kirsten, teknik direktörlük stajı için, Fenerbahçe'nin yeni sezon hazırlık dönemi kamp çalışmarını izleyecek. Bu sabahki antrenmanı da Fenerbahçe eşorfmanlarını giyerek izleyen Kirsten'in, sürekli notlar alması dikkati çekti. 
     Daum, Kirsten'in kamp döneminde aralarında yer alarak stajını tamamlayacağını söyledi. 
     
     BASINA SINIRLAMA 

     Fenerbahçe'yi izleyen basın mensuplarına, antrenman sahasında sınırlama getirildi. 
     Basın mensupları bundan böyle antrenmanları, kendileri için sahanın kenarında yapılan ve kapalı olan 2 bölümden izleyebilecek. 
     Öte yandan, Fenerbahçe'nin sabah antrenmanı için tesislere gelen basın mensupları, bugünkü idman programlarının iptal edildiğini açıklanarak gönderildi. Basın mensupları daha sonra geri çağrılırken, bu aksaklığın, yeni tesis müdürü ile teknik direktör Daum arasındaki anlaşmazlıktan kaynaklandığı ifade edildi. 

     
</TEXT>
</DOC>
