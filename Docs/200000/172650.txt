<DOC>
<DOCNO> 172650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/eko06.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede borç erteleme yasal oluyor 
</HEADLINE>
<TEXT>

   Özelleştirme Yasası'nda değişiklik yapan tasarı, özelleştirmelerde borç ertelemesini yasal hale getiriyor 
   SALİHA ÇOLAK Ankara 
   
   Özelleştirme uygulamalarında, erteleme kararları nedeniyle aralarında eski Başbakan Bülent Ecevit'in de bulunduğu 14 bakan hakkında soruşturma komisyonu kurulması istenirken, AKP hükümeti, bu tür bir suçlamayla karşılaşmamak için erteleme kararlarına yasal dayanak hazırlıyor. 
   TBMM Genel Kurulu'nda bugün görüşülecek Özelleştirme Yasası'nda değişiklik yapan tasarı, devletin zararına yol açacak bir dizi düzenleme nedeniyle CHP'nin tepkisini aldı. CHP'li Plan ve Bütçe Komisyonu üyeleri tasarıya muhalefet şerhi koyarken, sivil toplum örgütlerinden de milletvekillerine tasarının değiştirilmesi için yoğun talep geldi. CHP'li milletvekilleriyle sendikalar ve denetçilerin itirazları şöyle 
   
   ÖYK siyasallaşıyor iddiası 
   Özelleştirme Yüksek Kurulu'nun ÖYK Başbakan'ın atayacağı 4 bakandan oluşturulması, objektiflikten uzak, siyasallaşan kararlar alınmasının yolunu açacak. ÖYK'nın görevleri arasına, "İdarenin hak, alacak ve borçları hakkında karar vermek" hükmünün eklenmesi, ihale şartlarında, ihale sonrasında değişiklik yapılmasına olanak tanıyacak.Özelleştirme yapılırken değer tespitlerinde uluslararası kabul gören 3 yöntemin uygulanmasını öngören hüküm değiştirilerek yöntemler ikiye indiriliyor. Böylece değer tespitinde rayiç değerden sapmanın yolu açılıyor. 
   
   383.6 milyon dolarlık borç ertelenmişti    Özelleştirilen 27 şirket ve varlık için üçü Özelleştirme İdaresi Başkanlığı tarafından olmak üzere 40 adet borç erteleme kararı alındı. Toplam tutarı 383.6 milyon dolar olan bu borçların ödeme planları 5 ay ile 10 yıl arasında ertelenmek suretiyle yeniden belirlendi. Borçları ertelenen özelleştirmeler arasında Deniz Nakliyat, Aşkale Çimento 4 defa , TDİ Tekirdağ, Giresun, Hopa, Marmaris, Ordu, Sinop limanları, Asil Çelik, Havaş, Petlas ve Atik Paşa Yalısı bulunuyor. 
   
   
</TEXT>
</DOC>
