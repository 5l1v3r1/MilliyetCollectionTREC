<DOC>
<DOCNO> 197816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo14.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio, Beşiktaş maçına Corradi ve İnzaghi ikilisi ile çıkacak 
</HEADLINE>
<TEXT>

     Avrupa Şampiyonlar Ligi G Grubu'nda yarın Beşiktaş'ı ağırlayacak SS Lazio'nun ileri ikilisinde Simone İnzaghi ve Bernardo Corradi'nin oynaması kesinleşti. 
     SS Lazio-Beşiktaş karşılaşması öncesinde, İtalyan basınında bugünkü haber başlıkları da bu ikiliye ayrıldı. Teknik Direktör Roberto Mancini'nin, ikisi de 1976 doğumlu İnzaghi ve Corradi'den mükemmel bir ikili oluşturduğu vurgulandı. 
     La Gazzetta dello Sport gazetesi, ''Lazio OK, ikili tamam'' diye başlık attı. Corriere dello Sport ise ''İnzaghi-Corradi, golün ikizleri'' ifadesini kullandı. 
     Beşiktaş maçında ileri ikilide oynayacak İnzaghi ve Corradi'nin başarıları ise şu cümlelerle özetlendi 
     ''Lig maçları ve Şampiyonlar Ligi karşılaşmalarında, toplam 10 maçta, 469 dakika birlikte oynadılar. Toplam 10 gol attılar Indaghi 7, Corradi 3 . Her 46,9 dakikada 1 gol, oldukça yüksek bir ortalama.'' Gazeteler, SS Lazio'nun Formello Tesisleri'nde düzenlenen basın toplantısında, geçen pazar günü Perugia ile oynanan kavgalı maçın halen konuşulmakta olduğuna dikkat çekti. Tuttosport, ''İnzaghi sakinleşti ve anne-babasına seslendi'' diye başlık attı. 
     Beşiktaş maçında annesinin ve babasının da Roma'da tribünlerde olacağını belirten Simone İnzaghi, ''Onlar bana uğurlu geliyor. Maçı onlar da izlediğinde kazanıyoruz ve de gol atıyorum'' dedi. 
     İnzaghi, Beşiktaş maçında atacağı golü de anne-babasına ithaf edeceğini belirtti. 
     
     İLK 11 
     Bu arada SS Lazio'nun maça Peruzzi, Oddo, Stam, Negro, Favalli, Fiore, Giannichedda, Alberini, Stankoviç, Corradi ve İnzaghi'den oluşan ilk 11 ile çıkması bekleniyor. 
     Öte yandan, SS Lazio-Chelsea maçında Adrian Mutu'nun yüzüne tükürerek kırmızı kart gördüğü için cezalı olan Sinisa Mihajloviç ise ''Beşiktaş'a karşı forma giyemeyeceğim için üzgünüm'' dedi. 
     Chelsea maçında kırmızı kart görecek bir davranışta bulunduğu için Mutu hariç herkesten özür dilediğini belirten Mihajloviç, gökmavililerin internet sayfasına şu açıklamayı yaptı 
     ''Takımım Lazio, Beşiktaş'la son derece kritik bir maç oynayacak ama ben cezalı olduğum için oynayamıyorum. Chelsea maçında kırmızı kart görmemden dolayı, takım arkadaşlarımdan, antrenör ve kulübümüzden özür diliyorum. Çocuklara da seslenerek, benim o gece yaptığım hareketi örnek almamalarını söylüyorum. Mutu'nun suratına tükürmem hataydı. Ancak kendisi beni inanılmaz bir şekilde provoke etti. Dolayısıyla Mutu'dan özür dilemiyorum.'' 
     
</TEXT>
</DOC>
