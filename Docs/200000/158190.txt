<DOC>
<DOCNO> 158190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/toruner.html </URL>
<DATE> 2003/05/22/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Yukarılara nasıl tırmanırsınız 
</HEADLINE>
<TEXT>

     Davranışlarınızı kontrol edin. Kontrolünüzü kaybederseniz, iş hayatında da kaybedersiniz. İnsanlarla ilişkilerinizde görünüşünüz, mimikleriniz, ses tonunuz, el sıkışınız, telefon görüşmeniz, yazınız, karar verme biçiminiz, yönetim tarzınız ve diğer özellikleriniz değerlendirilecektir. Kişiyi yükselten çoğu zaman bilgisi değil, davranışlarıdır. Özellikle, kriz hallerinde soğukkanlı ve politik olmalısınız. 
     Karar verdinizse, geri adım atmayın. Hedefinize kilitlenin, gerisi kolaydır. Bir kez yükseldiniz mi, çoğu kişinin bunu nasıl başaramadığına hayret edeceksiniz. 
     Kendinizi sürekli geliştirin. Bitirdim dediğinizde, aslında okul hayatınız yeni başlamıştır. Profesyonel hayat, hayatın ta kendisidir. Edindiğiniz her tecrübe birer ders konusudur. Konunuzda bilgilendikçe, her yolun sizi hedefe götürdüğünü göreceksiniz. 
     Dürüst ve etik kurallarına saygılı olun. Bir süre sonra, bu değerlerin işinizdeki başarıdan daha önemli olduğunu göreceksiniz. Yalan söyleyen, hile yapan, kanun dışı işlere yönelen kişi, başkalarından önce kendi kendini kandırmış olur. Ancak, etrafınızdaki herkesin de sizin gibi dürüst olmasını beklemeyin. Birçoğu gözlerinizin içine baka baka yalan söyler. Her önemli işlemi gözetiminizde tutun. Kendi denetiminizi de sağlayın. 
     Konuşmadan önce iki defa düşünün. Dinlemeyi öğrenin. Önceliklerinizi ve acil ile önemliyi belirlemeden konuşmaya başlamayın. Ama, vereceğiniz kararı geciktirmeyin. 
     Orijinal olun. Yaratıcı olmadan ve rakiplerinizi yenmeden zirveye ulaşamazsınız. Rekabetten kaçmayın. 
     Şeyhi müridi uçurur. Başarıya takım ruhunu anlamakla, iyi antrenörlerle, şansla ve zamanlamayı bilmekle ulaşırsınız. Etrafınızda sizi takdir eden kişiler olmalıdır. Bir dağa tırmanırken, bulunduğunuz yeri değil, dağın tümünü algılamaya çalışmalısınız. 
     Başarıyı sürdürmek, elde etmekten zordur. Siz farklı olmalı, ama başkalarının aynı işi yapış biçimlerini de bilmelisiniz. 
     Cesur olun. Para, strateji, operasyon ve insanlar konusunda risk almayı bilin. Gereğinde iş değiştirmeyi, hatta sıfırdan yeniden başlamayı bile göze alın. Her işin bir başı, bir de sonu vardır. Her işin sınırları, kısıtlamaları, üstlerden gelen baskıları ve yerleşmiş davranış biçimleri oluşmuştur. Bunların dışına çıkmaktan çekinmeyin. 
     İşinizden zevk alın. Dışarıdan çok organize, kurumsallaşmış, katı görünen yapılar, aslında insan ilişkileriyle yürüyen, düzensiz ve dağınık yapılardır. İşin içine girdikçe, yapılacak çok şeyin olduğunu anlarsınız. 
     Detayları kaçırmayın. İşleri oluruna bırakmayın. 
     Az plan, çok iş yapın. Rakiplerinizi kesinlikle engellemeyin, hatta onlara destek verin. Zaten, onları zorlanmadan geçebildiğinizi görmedikçe, onları geçemezsiniz. 
     Ekibinizi koruyun. Her zaman sizden üstün olabilecek kişiler çalıştırın. Patronunuza sadık olun. 
     Hatalarınızı kabul edin. Bundan korkmayın. Küçük başarısızlıklar umudunuzu kırmasın. Problem olmadan, başarı olmaz. 
     İstediklerinizi açık seçik anlatın. Sözlerinizin hedefinin belli olmasına dikkat edin. Bilgilendirici, yol gösterici, fakat kısa konuşun. 
     Nazik olun. Hoşgörülü olun. Kendinizi başkalarının yerine koyun. Nasihat almaktan çekinmeyin. 
     Esneklik size güç katar. Sadece bir konu yerine, birbirine benzer birkaç konuda ihtisaslaşabilirseniz, başarı şansınız artacaktır. 
     
     Bu kuralları D. A. Benton'un "CEO Gibi Düşünebilme How to Think Like a CIO " adlı kitaptan aldım, kendim de ilaveler yaptım. 
     Son olarak, şunu söylemeliyim ki, yukarılara tırmanabilmek için bunlar da yeterli değil. Kendinizi satmasını da iyi bilmelisiniz. 
     
     

</TEXT>
</DOC>
