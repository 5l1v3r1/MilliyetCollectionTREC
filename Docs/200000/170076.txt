<DOC>
<DOCNO> 170076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/dunya/adun.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Buna gerilla savaşı denir’ 
</HEADLINE>
<TEXT>

Irak’taki Amerikan işgal güçlerinin Çılgın Arap’ lakaplı komutanı Abizaid, askerlerinin düşük yoğunluklu bir savaş’la karşı karşıya olduğunu söyledi 
     DIŞ HABERLER SERVİSİ 

     Irak’taki Amerikan güçlerinin komutanı Orgeneral John Abizaid, Saddam rejimine sadık güçlerin "giderek daha iyi ve daha organize bir direniş" sergilediklerini söyledi. 
     ABD Savunma Bakanı Donald Rumsfeld’in 30 Haziran’da yaptığı, "Irak’taki saldırılar, bir gerilla savaşı veya organize direniş değil" açıklamasına karşın Orgeneral Abizaid, önceki gün Pentagon’da yaptığı basın brifingi sırasında, "Saddam Hüseyin yanlılarının gerilla savaşıyla karşı karşıyayız. Sanıyorum, karşı karşıya bulunduğumuz şeyi, askeri terminolojiyle söylersek, düşük yoğunluklu savaş veya klasik gerilla savaşı diye tanımlamamız uygun olur. Giderek daha organize olan ve amatörlükten çıkan bu direnişi bastırmak için taktik belirlemeliyiz ve yıllar boyu sürebilecek mücadeleye hazır olmalıyız" dedi. 
     
     Vietnam’dan beri ilk... 
     Böylelikle gerilla savaşı terimi, Vietnam Savaşı’ndan bu yana ilk kez ABD’li bir komutan tarafından telaffuz edildi. 
     Bu aybaşında emekli olan General Tommy Franks’ten görevi devralan Abizaid, Saddam yönetimi dönemindeki orta düzey yetkililerin, istihbarat, güvenlik ve Cumhuriyet Muhafızları ajanlarının, "bu direnişi, bölgesel düzeylerde ve hücre yapılanmaları şeklinde örgütlemekte olduklarını" kaydetti. 
     Orgeneral Abizaid, ABD güçlerine karşı saldırıların, direnişin giderek güçlendiğini göstermediğini fakat direnişin, "giderek daha örgütlü hale geldiğinin" söylenebileceğini ifade etti. 
     
     Yeni taktikler 
     Abizaid, şartlara adapte olan direnişçilerin, genel olarak bu tip savaş taktiğini, özel olarak ABD taktiklerini giderek daha iyi öğrenmekte ve giderek daha etkili yöntemler, teknolojiler kullanmakta olduklarının da altını çizdi. 
     Son kayıplarla birlikte, Irak’taki savaşta ölen Amerikan askerlerinin sayısı 147’ye çıktı. Bu durumda şimdiki kayıplar, 1991 Körfez Savaşı’ndaki kayıpların düzeyine ulaştı. 
     
     Füze saldırısı 
     Öte yandan Irak’ın başkenti Bağdat’ta bir Amerikan askeri uçağına önceki gün inişe geçtiği sırada füze fırlatıldı. Hercules C - 130 tipi ABD nakliye uçağına Bağdat Havaalanı’na inişi sırasında atılan karadan havaya füze isabet kaydetmedi. 
     Baas Partisi’nin iktidara gelişinin 35. yıldönümünde meydana gelen saldırı Irak’ta savaşın sona ermesinden bu yana ABD uçaklarına yönelik ilk saldırı olma niteliğinde. 
     
10 bin asker daha      ABD Savunma Bakanlığı, Irak’taki birliklerini güçlendirmek ve aylardır bölgede bulunan Amerikan askerlerinin bir kısmının dönüşünü sağlamak için Ulusal Muhafız birliklerinden 10 bin askeri göreve çağırmaya hazırlanıyor. 
     Wall Street Journal’ın haberine göre, ABD Savunma Bakanı Rumsfeld’in, Ulusal Muhafız birliklerini göreve çağıran emri bu hafta imzalaması bekleniyor. Plana göre, kışın eğitime başlayacak olan askerler, 2 - 3 ay eğitim gördükten sonra, mart ve nisan aylarında Irak’ta konuşlanacaklar. Askerlerin görev süresi, 12 ila 16 ay olacak. 
     

</TEXT>
</DOC>
