<DOC>
<DOCNO> 160937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yazar/guclu.html </URL>
<DATE> 2003/06/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mesleki eğitimde yol haritası 1 
</HEADLINE>
<TEXT>

     50 yıl önce de bu söyleniyordu. Şimdi de. Değişen sadece bakan isimleri. 
     Peki bu 50 yıl içerisinde hiç mesafe kaydedilmedi mi Elbette kaydedildi. Ama elde edilen kazanımlar, her defasında kaybedildi ve yüzde 65 35 dengesi 50 yılda bir ileri, bir geri anlayışı yüzünden bir türlü değişmedi. 
     Mesleki eğitim konusu çok önemli olmasına karşın, nedense en fazla ihmal edilen alanlardan birisi oldu. Tam ayakları üzerinde durur noktaya geldiğinde ise YÖK'ün üniversiteye girişte önlerini tıkaması ile yeniden tarihin derinliklerine gömüldü. 
     Oysa mesleki eğitimde ivme kazanılmadan ne işsizlik sorunu çözülür ne ülke kalkınır. Yaşam kalitemizin yükselmesi de yine mesleki eğitime endeksli. Ama anlaşılmaz bir şekilde çok önemli gördüğümüz bu konuda bir türlü mesafe kaydedemiyoruz. Doğru bir yol haritası çizemiyoruz. 
     MEB, DPT, YÖK, diğer devlet kurumları ve siyasetçiler, bu konuda sınıfta kaldı. Rakamlar ortada Meslek liselerinden mezun olanların sadece yüzde 12'si aldığı eğitim ile ilgili bir alanda çalışıyor. Daha da enteresanı mezunların yüzde 50'si öğrenimini aldıkları mesleğe karşı en ufak bir ilgi duymuyor. 
     Mesleki eğitim genel eğitime göre beş kat daha pahalı bir eğitim alanı. Bu yüzden kılı kırk yarmak gerekiyor. Kaynakların böylesine kısıtlı olduğu bir süreçte her kuruşun yerli yerinde harcanması, her zamankinden daha fazla önem kazanıyor. 
     İşte işlerin böylesine ters gittiği bir ortamda TÜSİAD'ın bu konuda gösterdiği duyarlılık takdire şayan. Sadece mesleki eğitimin önemini vurgulamakla kalmayıp çözüm yolları da arıyor. Yönetim Kurulu Üyesi ve Sosyal İşler Komitesi Başkanı Arzuhan Yalçındağ'ın koordinatörlüğünde aylardır süren ön hazırlıkların arama konferansı dün yapıldı. Karar toplantısı ise muhtemelen önümüzdeki hafta gerçekleşecek. 
     Arama toplantısına oldukça yoğun bir katılım vardı. MEB, Çalışma Bakanlığı, DPT, işçi ve işveren sendikalarının temsilcileri, üniversiteler, medya ve iş dünyasının mesleki eğitime gönül veren temsilcileri bir araya geldi. Önce mevcut durumun tespiti yapıldı. Dünyadaki modeller tartışıldı. Bugüne kadar yapılan yanlışlar irdelendi. Sonuçta ortaya çok çarpıcı bir yol haritası çıktı. Detayları bir sonraki yazımda dile getireceğim. 
     
YÖK, KKTC'yi de karıştırdı      KKTC'deki üniversiteler içerisinde en iyi olanı Doğu Akdeniz Üniversitesi. 1986'da kuruldu. 14 bin öğrencisi var. Eğitim kalitesi ve altyapı açısından Türkiye'deki üniversitelerin yarısından daha iyi. Rektörlüğünü 11 yıldır Özay Oral yapıyordu. Tartışmalı bir şekilde görevinden ayrıldı. Bugün ise rektörlük seçimi var. Aday sayısı 14. Seçimi üniversite senatosu yapacak. Ama işte bu noktada YÖK yine devrede. Türkiye'deki üniversitelerde olduğu gibi orada da manipülasyon peşinde. Adaylardan kimini vazgeçirmeye çalışıyor. Kimini de sen seçilirsen denklik sorunları yaşatırız diye tehdit ediyor. Tam bir kaos yaşanıyor. Umarım üniversitenin geleceği açısından en doğru isim seçilir... 
     
Sağlık Bakanı GB'de      Sağlık Bakanı Recep Akdağ, bu gece Kanal D'de Genç Bakış'ta konuğumuz olacak. Ankara'da Gazi Üniversitesi'nde gerçekleşecek programda hem Türkiye'nin sağlık sorunları, hem de tıp, eczacılık, hemşirelik ve sağlık meslek yüksek okulu öğrencilerinin beklentileri masaya yatırılacak... 
     
     

</TEXT>
</DOC>
