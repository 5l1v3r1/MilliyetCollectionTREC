<DOC>
<DOCNO> 196642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur05.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta terör alarmı... Korumalar uyarıldı... 
</HEADLINE>
<TEXT>

     İstanbul'da sinagoglara yönelik bombalama eylemleri nedeniyle Başbakanlık'ta da olası saldırılara yönelik önlemler sıkılaştırıldı. Başbakan Erdoğan'ın yakın korumalarının sayısı artırıldı ve dikkatli olmaları yönünde uyarıldı. 
     ANKA'nın edindiği bilgilere göre, İstanbul'da sinagoglara yönelik bombalama eylemleri nedeniyle Başbakanlık'ta da "terör alarmı" verildi. Başbakanlık Koruma Müdürlüğü ve Emniyet Müdürlüğü'nün ortak çalışması sonucunda Başbakanlık Merkez Bina civarındaki koruma sayısı artırıldı. 
     Bina'nın yakınındaki daha önceden bir dizi eyleme sahne olan sokak ve caddelerde terör saldırılarına karşı caydırıcı olması için araçlı emniyet ekipleri konuşlandırıldı. Ayrıca çok sayıda resmi ve sivil polis de önlemlerin sıkılaştırılması kapsamında bina civarındaki kritik noktaları kontrol altına aldı. Başbakanlık Merkez Bina'ya girişlerdeki önlemler de artırıldı. 
     
     KORUMALARA UYARI 
     Başbakan Erdoğan'ın koruma sayısı da "Terör alarmı" kapsamında artırıldı. Korumalar olası saldırılara karşı dikkatli olmaları, rehavete kapılmamaları ve en ufak bir şüphenin bile üzerine gitmeleri konusunda uyarıldı. 
     İstanbul'daki sinagog eyleminden sonra benzer çerçevedeki önlemlerin diğer kamu kurumlarında da alındığı öğrenildi. 
     
</TEXT>
</DOC>
