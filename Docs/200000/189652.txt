<DOC>
<DOCNO> 189652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/guclu.html </URL>
<DATE> 2003/10/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'ün kılavuz oyunu 
</HEADLINE>
<TEXT>

   
   Dayatmacılık konusunda hükümet ile YÖK, birbiri ile yarışıyor. Biri aklınca ekonomik yaptırımlar uygulayarak üniversiteleri köşeye sıkıştırmaya çalışıyor. Bir diğeri de temcit pilavı gibi aynı gerekçeleri öne sürerek, sınav sisteminin değiştirilmesini sekteye uğratma gayreti içerisinde. 
   Önce hükümetin İstanbul Üniversitesi'nin Baltalimanı Sosyal Tesisleri için ortaya koyduğu tavrı ele alalım Yakışıksız, hem de çok yakışıksız. Atatürk'ün üniversiteye tahsis ettiği tarihi bir mekanı, turizmcilere kiraya verip para kazanacağız mantığı ile bir yere varmak mümkün değildir. Özal da benzer bir adım atmış ve İTÜ'nün Taşkışla binasını, Kabataş Lisesi'ni, Galatasaray Lisesi'ni satacağını duyurmuştu. Ama geri adım atmasını da bildi. Bu hükümet de atacak. En azından atmalı. Yoksa bugün Baltalimanı, yarın Beylerbeyi ve Dolmabahçe sarayları. Bir başka gün ise neye sıra gelir belli olmaz. 
   Zaten her şey para para, ekonomi ekonomi diye diye bugünlere gelindi. Hükümetin bu girişimine en büyük tepki beklerdik ki Milli Eğitim Bakanı Çelik'ten gelsin. Ama çıt yok. Sırada öğretmenevleri varmış. Onlar da satılsın. Neymiş Maliye'ye para gerekiyormuş. Olmaz böyle şey. Nerede bu hükümetin akademisyen bakanları, nerede bu Meclis'in eğitimci milletvekilleri Son bir yılda eğitim için tek çivi çakılmasına vesile olmadınız bari eldekilerin gitmemesi için çaba harcayın. Yoksa yarın milletvekilliğiniz bitip üniversiteye dönecek yüzünüz olmaz. Tıpkı daha önceki bazı başbakan, bakan ve milletvekilleri gibi... 
   
   Basım gecikebilir 
   YÖK ay sonunda toplanarak ÖSS kılavuzlarının basımı için karar alacakmış. Eğer her yıl olduğu gibi kasım başında basılmaz ise ÖSS sekteye uğrar demişler. 
   Bu söze, bugün artık sadece kargalar inanır. Sınav haziranda ve daha 8 ay var. Bu süre içerisinde sınav sistemi on defa değişir, kılavuzlar da yüz defa basılır. Bunu kendileri de biliyor. Ama maksat hükümet ile Üniversitelerarası Kurul arasındaki diyaloğu sekteye uğratmak. Baktılar ki söyleyecek başka lafları kalmadı, şimdi de gecikme olursa sınav yetişmez teranesinin arkasına saklanıyorlar. 
   Aynı dayatmayı, Ecevit Başbakan iken de yapmışlardı. Ecevit de meslek liselerine uygulanan haksızlığın giderilmesini ısrarla istemiş ama sınav takvimi yetişmez dayatması ile karşı karşıya kalmıştı. Ecevit'e irticaya prim verirsiniz gibi bir söylem, ters tepeceği için bu taktiği uygulamışlar ve başarılı olmuşlardı. 
   Ama olan oldu ve o yıl sınav soruları çalındı. Her şey sil baştan gerçekleşti ve 1.5 aya yakın bir erteleme söz konusu oldu. Sonuçta hiçbir şey de aksamadı. Demek ki bir, bir buçuk yıl bir gecikme her zaman için mümkün. Zaten hükümet ve Üniversitelerarası Kurul'un yeni yasal düzenlemeler için istediği ek sürede bu kadar. Ha bu arada böylesi bir uzatmadan sonra yeni bir aksilik çıksa bile yine zaman var. Baksanıza bu öğretim yılında ek kontenjandan üniversiteye girecek öğrenciler hala belli olmadı. En kötü ihtimalle tüm yerleştirmeler, ek kontenjan takvimine göre yapılır ve bu da bugün olduğu gibi fazla bir sorun yaratmaz... 
   Özetin özeti Hükümet, YÖK ve üniversiteler arasındaki diyalog ve karşılıklı yaptırımlar, hiçbir zaman saygı sınırlarını, etik değerleri, yasaları ve ulusal önceliklerimizi zorlamamalıdır. Bugüne kadar YÖK'ü diktatörlükle suçlayan hükümetin şimdi kendisinin aynı misyona soyunması kabul edilemez. Umarız bunu anlaması ve yanlışlardan dönmesi çok uzun sürmez... 
   
      
   
   
</TEXT>
</DOC>
