<DOC>
<DOCNO> 161219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko09.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaş üzerindeki 770 bin aracın hurdaya çıkması bekleniyor 
</HEADLINE>
<TEXT>

     Otomotiv sektöründe canlılık yaratılması amacıyla 20 yaş üzeri araçların trafikten çekilmeleri koşuluyla yeni otomobil alımında getirilmesi düşünülen yasal kolaylık, ulusal ekonomiye geri dönüşüm yoluyla da katkı sağlayacak. 
     Trafikte kaydı bulunduğu tahmin edilen 770 bini aşkın 20 yaş üzeri araçtan bir bölümünün, düzenlemenin hayata geçmesiyle birlikte, belirli bir süreç içinde hurdaya çıkması bekleniyor. 
     Bu araçların trafikten çekilmeleri sayesinde, trafik güvenliğinin daha da artırılacağı ve yeni otomobil satışının canlanacağı öngörülürken, 20 yaş üzeri araçlar, geri dönüşüm yoluyla da yeniden ekonomiye kazandırılabilecek. 
     
     HURDACILAR OLUMLU BAKIYOR 
     Bursa Hurdacılar ve Geri Dönüşümcüler Odası Başkanı Mustafa Dursun, uygulamaya konulması düşünülen düzenlemenin, ülke açısından olumlu bir gelişme olacağını söyledi. 
     Son dönemde, eskiyen ürünlerin hurda olarak değil, geri dönüştürülerek kullanımı uygulamasına Türkiye'de de geçildiğini anlatan Dursun, trafikten kaydı silinecek araçların da, bu çerçevede, mutlaka geri dönüşüme kazandırılması gerektiğini vurguladı. 
     Dursun, bu araçların geri dönüşüme yönlendirilmesi durumunda, yeni istihdam olanakları ve katma değer yaratılabileceğini belirtti. 
     Yaşları gereği, trafikten çekilmesi beklenen araçların tamamına yakınının ''2. sınıf hurda'' olduğunu ve piyasada kilosu 130 bin liradan alıcı bulduğunu dile getiren Dursun, bu araçların satışından yaklaşık 15-16 trilyon lira civarında bir katma değer elde edilebileceğini kaydetti. 
     Eskimiş araç ve malzemelerin dönüşüme yönlendirilmesinin ekonomik getirisinin yanı sıra çevre sağlığı ve güvenlik açısından da büyük yarar sağlayacağına işaret eden Dursun, şöyle konuştu 
     ''Ancak bu arabalardan sökülecek tek bir vidanın bile, başka bir yerde ya da araçta kullanılmaması şartı getirilmeli. Araçların tümüyle geri dönüşüme yönlendirilmesi halinde, bu uygulama hem katma değer yaratması hem de atıklardan hammadde üretilmesi açısından ülke için faydalı olur.'' 
     
</TEXT>
</DOC>
