<DOC>
<DOCNO> 155210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/eko02.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, çiftçi kredi borçlarının yarısını almaktan vazgeçiyor 
</HEADLINE>
<TEXT>

Tarım Bakanı Güçlü, '3.3 katrilyonluk çiftçi borcunun yüzde 50 - 55'ini tahsil edeceğiz. Kalanı tahsil edilmekten çıkarılacak' dedi 
     Tarım ve Köyişleri Bakanı Sami Güçlü, "Çiftçi borçlarının yeniden yapılandırarak toplam 3.3 katrilyon liralık borcun, yüzde 50 - 55 oranında tahsil edilmesini sağlayacağız. Kalanı tahsil edilmekten çıkarılacak" dedi. Güçlü, konuya ilişkin yasa taslağının bir iki gün içinde Başbakanlık'a gönderileceğini belirtti. 
     Güçlü, düzenlediği basın toplantısında, çiftçi borçları için başlatılan af çalışması konusunda bilgi verdi. Güçlü, yeniden yapılandırmanın, 1.5 katrilyonu Ziraat Bankası'na, 1.8 katrilyonu da tarım kredi kooperatiflerine ait, toplam 3.3 katrilyonluk bir borcu kapsadığını söyledi. 
     
     İki alternatifli ödeme 
     Yeniden yapılandırmayla çiftçilere iki ödeme alternatifi sunulacağını anlatan Güçlü, "Yeniden yapılandırmayla toplam 3.3 katrilyon liralık borcun, yüzde 50 - 55 oranında tahsil edilmesi sağlanacak. Kalan bölümü, yeniden yapılandırma kapsamında tahsil edilmekten çıkarılacak. Siyasi irade bu konuda kararını vermiştir" dedi. 
     Ziraat Bankası'nın özelleştirilmesine yönelik yasa gereği bankaya zarar doğuracak görev verilemeyeceğinin hatırlatılması üzerine Bakan Güçlü, çıkarılması gereken yasanın daha ziyade tarım kredi kooperatiflerinin borçlarının tahsiline yönelik olduğunu, yeniden yapılandırma ile Ziraat Bankası'nın yaklaşık 500 trilyon liralık alacağından vazgeçtiğini, bunu kendi ayırdığı karşılıklardan karşılayacağını söyledi. 
     
'Sadece 69 atama yaptık'      Bakan Sami Güçlü, bakanlığındaki kadrolaşma ile ilgili soruya da şu karşılığı verdi "Hükümette çok yoğun bir kadrolaşma yok. En çok atama olan bakanlıklardan birisi de Tarım ve Köyişleri Bakanlığı. Bakanlığımızda, hükümetlerin ilk 6 ayında, 55. hükümet döneminde 79, 57. hükümet döneminde 59, bizim dönemimizde de 69 üst düzey atama yapıldı. Bu yüksek bir rakam değil." 
     

</TEXT>
</DOC>
