<DOC>
<DOCNO> 159265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko37.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus, 180 askeri nakliye uçağı satacak... 
</HEADLINE>
<TEXT>

     Avrupa'nın uçak üreticisi Airbus, aralarında Türkiye'nin de bulunduğu 7 NATO ülkesine 180 askeri nakliye uçağı satacak. 
     Avrupa'nın en büyük savunma projesi olan ve hazırlık çalışmaları yıllar süren anlaşmanın Türkiye, Almanya, Belçika, Fransa, İngiltere, İspanya ve Lüksemburg tarafından imzalandığı bildirildi. 
     Toplam büyüklüğü 20 milyar euro 23.8 milyar ABD Dolar olan sözleşmeyle, Airbus'ın ürettiği A400M askeri nakliye uçaklarından Türkiye 10, Almanya 60, Fransa 50, İspanya 27, İngiltere 25, Belçika 7 ve Lüksemburg 1 adet alacak. 
     
     AVRUPA EKONOMİSİ İÇİN BÜYÜK FERAHLAMA 

     Avrupa tarihinin en büyük ve en cüretkar askeri projesi olarak nitelendirilen anlaşmanın ABD'li rakipleri Boeing ve Lockheed Martin'in sert rekabeti altında bulunan Avrupa uçak sanayii için büyük bir rahatlama anlamına geldiği belirtiliyor. 
     Proje kapsamında ilk uçağı 2009 yılında teslim alacak Avrupa acil müdahale gücünün askeri harekat olanağının güçleneceğini belirten uzmanlar, projenin zor durumdaki Avrupa uçak sanayiine de güç vereceğini vurguluyorlar. 
     Airbus'ın bağlı bulunduğu ana şirket EADS yetkilileri bugün imzalanan anlaşmanın kendilerine yeni müşteriler de getireceğini umuyorlar. 
     NATO'nun 7 üyesinin A400M uçaklarını tercih etmesinin ''başka büyük askeri güçlerin'' de bu uçaklarla ilgilenmesini sağladığını belirten EADS yetkilileri, gelecek 20 yıl içinde 200 yeni sipariş alma potansiyelinin bulunduğuna inanıyor. 
     
</TEXT>
</DOC>
