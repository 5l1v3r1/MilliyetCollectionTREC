<DOC>
<DOCNO> 155997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko20.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü 2003 yılı tarım sektörü bakımından çok verimli geçecek... 
</HEADLINE>
<TEXT>

     Tarım ve Köyişleri Bakanı Sami Güçlü, 2003 yılının tarım sektörü bakımından çok verimli geçeceğini söyledi. 
     Bakan Güçlü, Trabzon'da ilk olarak Vali Aslan Yıldırım ve Belediye Başkanı Niyazi Sürmen'i makamlarında ziyaret ederek, şehrin sorunları hakkında bilgi aldı. Bakan Güçlü, AK Parti İl Teşkilatı'nı da ziyaret ettikten sonra, basın toplantısı düzenledi. 
     Bakan Güçlü, burada yaptığı açıklamada, reel sektörleri destekleyen üretimi teşvik eden bir anlayışa sahip olduklarını belirterek, ''Çay ile ilgili konu kısa ve uzun vadelidir. Kısa vadede içinde bulunduğumuz zaman içerisinde yapmamız gereken işler var. Uzun vadede Çaykur'un verimliliğini artırmak için çok kararlı hareket edeceğiz'' dedi. 
     Tarım kesimine yönelik olarak çok ciddi kararlar aldıklarını da vurgulayan Bakan Güçlü, şöyle devam etti 
     ''Tarımda aldığımız mesafeler çok önemli ölçüde bir sonuç doğuracaktır. 2003 yılını tarım sektörü bakımından çok verimli geçecek. Mevsiminde buna uygun gelmesiyle üretimde tekrar Türk tarımında iyileşme başlayacaktır.'' Hayvancılık sektörünün kısa vadede desteklenmesi gerektiğini de kaydeden Bakan Güçlü, ''Hayvancılık sektörü ile ilgili Türkiye hep desteklerde bulunuyor. 2002 yılında bu sektörü destekleme için ayrılan kaynak 75 trilyon lira, 2003 yılında ise 176 trilyon lira. Bu rakam hayvancılık sektörünün bütün sorunlarını çözecek kaynak değildir. Hayvancılıkta 2003 yılındaki gelişmeye hız vereceğiz'' diye konuştu. 
     
</TEXT>
</DOC>
