<DOC>
<DOCNO> 155452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/dunya/dun01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta petrol üretmeye başlamış 
</HEADLINE>
<TEXT>

Başkan Yardımcısı Cheney'nin eski şirketi Halliburton'ın Irak'ta günde 125 bin varil petrol çıkardığı ortaya çıktı 
     DIŞ HABERLER SERVİSİ 

     ABD Başkan Yardımcısı Dick Cheney'nin eski şirketi Halliburton'ın Irak'ta sessiz sedasız petrol üretmeye başladığı ortaya çıktı. Halliburton'un yan kuruluşu "Kellogg Brown and Roots"un KBR daha önce sadece yangın söndürme ve onarım için geçerli olduğu duyurulan sözleşmesinin "işletme ve dağıtım" faaliyetlerini de kapsadığı açıklandı. İngiliz The Guardian gazetesi, Amerikalı askeri sözcülerin ifadelerine dayanarak KBR'ın Irak'ın güney ve kuzeyindeki petrol kuyularında günlük 125 bin varil petrol üretmeye başladığını duyurdu. Askeri yetkililer, bu petrolün, Irak'ta iç tüketim için üretildiğini savundu. 
     Halliburton'un hiçbir ihaleye katılmadan Irak'ta petrol işletme hakkını elde ettiği, ABD Temsilciler Meclisi'nin Demokrat üyesi Henry Waxman'ın, ilk olarak 24 Mart'ta duyurulan sözleşmeyle ilgili olarak ABD İstihk m Kolordusu'ndan açıklama istemesiyle ortaya çıktı. Waxman'a verilen cevapta hiçbir ihale açılmadan yapılan sözleşmenin, işletme hakkını da kapsadığı vurgulandı. 
     

</TEXT>
</DOC>
