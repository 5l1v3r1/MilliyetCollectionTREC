<DOC>
<DOCNO> 155312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun29.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan KKTC'de muhalefet liderleriyle de görüşecek 
</HEADLINE>
<TEXT>

     Başbakan Recep Tayyip Erdoğan, Kuzey Kıbrıs Türk Cumhuriyeti'ne KKTC yarın yapacağı 9 saatlik günübirlik ziyaret sırasında devlet ve hükümet yetkililerinin yanı sıra muhalefet partilerinin liderleriyle de ayrı ayrı görüşecek. 
     Başbakan olarak KKTC'yi ilk kez ziyaret edecek olan Erdoğan, beraberinde kalabalık bir heyetle yarın saat 11.00'de Ada'ya gelecek. 
     Türkiye'nin Lefkoşa Büyükelçiliği Basın Müşavirliği'nden verilen bilgiye göre, Başbakan Erdoğan, özel ATA uçağıyla KKTC'ye gelişinin hemen ardından Geçitkale Havaalanı'nda basına açıklama yapacak. 
     Erdoğan, Dr. Fazıl Fazıl Küçük'ün kabri ve Atatürk Anıtı'nı ziyaretinin ardından saat 12.45'te Cumhurbaşkanı Rauf Denktaş tarafından kabul edilecek. Başbakan Derviş Eroğlu ile Devlet Bakanı Başbakan Yardımcısı Sedar Denktaş'ın da katılacağı bu görüşme, öğle yemeğinde de devam edecek. Saat 14.15'te ise Cumhurbaşkanlığı'nda heyetler ararası görüşmeler başlayacak. Yaklaşık 1,5 saat sürmesi beklenen heyetler arası görüşmelerin ardından Başbakan Erdoğan burada basın toplantısı düzenleyecek. 
     
     MECLİS BAŞKANI SERTER TARAFINDAN KABUL EDİLECEK 
     Başbakan Recep Tayyip Erdoğan, saat 16.00'da da Cumhuriyet Meclisi Başkanı Vehbi Zeki Serter tarafından kabul edilecek. Bu görüşmenin ardından Erdoğan, Cumhuriyet Meclisi'nde temsil edilen muhalefet partilerinin liderleriyle ayrı ayrı biraraya gelecek. 
     İlk olarak anamuhalefet Toplumcu Kurtuluş Partisi TKP Genel Başkanı Hüseyin Angolemli'yi saat 16.30'da kabul edecek olan Erdoğan, 15 dakikalık sürelerle Cumhuriyeçi Türk Partisi CTP Genel Başkanı Mehmet Ali Talat ve Yenilikçi Atılım Partisi YAP Başkanı Ertuğrul Hasipoğlu'nu kabul edecek. 
     Başbakan Erdoğan, saat 17.30'da Kıbrıs Türk Barış Kuvvetleri Komutanı Korgeneral Ahmet Özteker ile yapacağı görüşmenin ardından Girne Limanı'nda incelemelerde bulunacak ve saat 19.45'te beraberindeki heyetle birlikte KKTC'den ayrılacak. 
     
</TEXT>
</DOC>
