<DOC>
<DOCNO> 160474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yasam/yas05.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat, gelin yolunda öldü 
</HEADLINE>
<TEXT>

Müstakbel eşini almaya giden damat Kazım Kurugöllü, yakınının kullandığı otomobilin Ümraniye'de takla atması sonucu can verdi 
     DİNÇER ŞEREF İstanbul 

     Ümraniye'de, düğününe dört saat kala gelini evinden almaya giden Kazım Kurugöllü 29 , bir akrabasının kullandığı otomobilin takla atması sonucu hayatını kaybetti. 
     Bir yıl önce nişanlandığı Gül Çakır'la dün saat 13.00'te Levent Prestij Düğün Salonu'nda yapılacak olan düğünle hayatını birleştirecek olan kuru temizlemeci Kurugöllü, çok heyecanlıydı. Tüm hazırlıklarını tamamladı, akrabalarıyla birlikte hayatını paylaşacağı Çakır'ı almak için Çekmeköy'deki evinden çıktı. Şile yolu Ümraniye mevkiinde Sedat Çakır'ın kullandığı otomobil kontrolden çıkarak takla attı. Tavanı açılan otomobilin ön koltuğundan fırlayan damat adayı Kurugöllü olay yerinde hayatını kaybetti. Kazada ağır yaralanan Çakır, Didem Kurugöllü, Ömerhan Kurugöllü ve Gül Ersin ise Haydarpaşa Numune Hastanesi'ne kaldırıldı. Kurugöllü'nün düğününden birkaç saat önce ölüm haberini alan Çakır ve Kurugöllü aileleri yasa boğuldu. 
     
     

</TEXT>
</DOC>
