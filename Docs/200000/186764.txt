<DOC>
<DOCNO> 186764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun26.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya, AB anayasasını referanduma götürebilir 
</HEADLINE>
<TEXT>

     Polonya Başbakanı Leszek Miller, değişiklik talepleri dikkate alınmazsa AB anayasasını referanduma götürebileceklerini söyledi. 
     Miller, devlet radyosuna yaptığı açıklamada, AB anayasasının tartışılmaya başlandığı İtalya'nın başkenti Roma'da yapılan hükümetlerarası zirvenin ardından gelişecek süreçte ortaya çıkacak somut sonucun, AB'ye katılım için düzenledikleri referandum kampanyasında söylediklerinden çok farklı olması halinde anayasa konusunda Polonya halkının fikrini almanın gerekeceğini bildirdi. 
     Şu anda referanduma gerek olmadığını belirten Miller, AB üyeliğine geçen Haziran'da düzenlenen referandumla ''evet'' diyen Polonyalıların, birliğe giriş koşullarının Nice Anlaşması ile şekillendiği konusunda ikna olduklarını hatırlattı. 
     Polonya ve İspanya, geçen Haziran ayında Fransa'nın eski Cumhurbaşkanı Valery Giscard d'Estaing tarafından taslak halinde sunulan AB anayasası, Nice Anlaşması ile elde ettiklerinden mahrum olacakları endişesiyle sert dille eleştiriyor. 
     Anayasada, AB'nin karar organı olan konseyde alınacak kararlarda oy çoğunluğu olup olmadığının belirlenmesi, kararı kabul eden üye ülkelerin nüfuslarının oranına bağlanıyor. 
     
</TEXT>
</DOC>
