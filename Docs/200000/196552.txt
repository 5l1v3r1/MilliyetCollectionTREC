<DOC>
<DOCNO> 196552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun26.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin tehdit etti "Tayvan'ın bağımsızlığı savaş demektir" 
</HEADLINE>
<TEXT>

     Çin, Tayvan'ın bağımsızlık konusunda ısrar etmesinin savaşa yol açacağı uyarısında bulundu. 
     Çin Günlüğü gazetesinin haberine göre, Çin'in Tayvan İşleri Bürosu Bakan Yardımcısı Wang Zaiksi, bir seminerde yaptığı konuşmada, Tayvan'ın bağımsızlığı yönünde her çabayı engellemenin temel amaçları olduğunu, eğer gerekirse savaşa bile girilebileceğini belirtti. 
     Zaiksi, ''Ayrılıkçılar, bizim güç kullanmayacağımızı düşünürlerse büyük bir bedel öderler. Tayvan'ın bağımsızlığı savaş demektir'' dedi. 
     Zaiksi ayrıca, sert sözlerini yumuşatmak için, ''Tayvanlılar bizim kardeşlerimizdir. Onlarla cephede karşılaşmak istemeyiz'' diye konuştu. 
     Yeni bir lider seçmek için Mart ayında seçime gitmeye hazırlanan Tayvan'da, yeniden seçime giren Devlet Başkanı Chen Shui-bian, yeni bir anayasa ve Tayvan'ın bağımsızlığı için referandum yapılmasının yolunu açacak bir yasa çıkarılması planlarını gündeme getirmişti. 
     Pekin, Tayvan'ın bağımsızlığını ilan etmesi durumunda güç kullanacağı tehdidini uzun zamandır dile getiriyor. 1949'da bir iç savaşla ayrılan taraflardan Çin hükümeti, Tayvan'ın Çin'e ait olduğu ve ülkenin nihai birleşmeyi kabul etmesi konusunda ısrar ediyor. 
     Ancak son uyarının şimdiye kadar görülen en sert uyarı olduğuna dikkat çekiliyor. 
     Çin'i resmi olarak tanıdıktan sonra, 1979'da Tayvan'daki büyükelçiliğini kapatan ABD ise adanın kendisini korumasına yardım edeceğini ima ederek, Tayvan'a silah satan ülkelerin başında yer alıyor. 
     ABD Dışişleri Bakan Yardımcısı Richard Armitage Salı günü, ABD'nin, Asya-Pasifik bölgesine, Çin ve Tayvan arasındaki tansiyonu düşürmeye yetecek kadar askeri güç yerleştireceğini açıklamış, Tayvan'ın kendisini savunması için yeterli desteği verecekleri vaadinde bulunmuştu. 
     
</TEXT>
</DOC>
