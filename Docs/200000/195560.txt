<DOC>
<DOCNO> 195560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo18.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sporcu kafa travması geçirirse ne yapmalı 
</HEADLINE>
<TEXT>

     Vestel Manisasporlu futbolcu İzzet'in, takımının Çanakkale Dardanelspor ile yaptığı Türkiye Kupası 1. kademe maçında rakibiyle çarpışarak kafa travması geçirmesi dikkatleri bir kez daha bu konuya çekerken, Prof.Dr.Çetin İşleğen, böyle durumlarda sporcunun öncelikle nefes yolunun açılmasının önem taşıdığını söyledi. 
     Ege Üniversitesi Tıp Fakültesi Spor Hekimliği Anabilim Dalı Öğretim Üyesi Prof.Dr.Çetin İşleğen, futbol sahalarında zaman zaman bu tür olayların meydana geldiğini bildirdi. 
     Sahadaki hekimin durumun hemen farkına varmasının önem taşıdığını kaydeden İşleğen, şöyle konuştu 
     ''Böyle bir durumla karşılaşıldığında sporcunun hemen nefes yolunu açmak gerekiyor. İçe kaçan dil çıkarılarak bu sağlanır. Kafa travmasında, bilinç kaybı söz konusu olur. Genelde maçın skoru sorularak bilinç kaybı olup olmadığı anlaşılır. Sporcunun bilinci bazen çabuk yerine gelebilir ve oyuna devam etmek isteyebilir. Buna kesinlikle izin verilmemelidir. Oyuncunun belirli bir süre müşahade altında tutulması da gereklidir.'' İşleğen, kafa travmaların futbolcularda genelde ''kronik travmalara'' yol açmadığını belirterek, ''Çünkü futbolcu futbol hayatı boyunca en çok 3-4 kez böyle bir şeyle karşılaşır. Ancak boksörlerde kronik rahatsızlıklara yol açabilir. Çünkü onlar spor hayatları boyunca bu tür darbelere maruz kalır'' dedi. 
     Profesyonel müsabakalarda genelde donanımlı hekimlerin bulunduğunu kaydeden İşleğen, amatör küme karşılaşmalarında görev yapan sağlık personeline özellikle bu konularda eğitim verilmesi gerektiğini kaydetti. 
     
</TEXT>
</DOC>
