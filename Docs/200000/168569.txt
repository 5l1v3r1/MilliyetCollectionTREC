<DOC>
<DOCNO> 168569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur08.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelevden 10 milyona kaçış 
</HEADLINE>
<TEXT>

     Neşet KARADAĞ ADANA, DHA . 
     ADANA Sosyal Evleri'nde genelev çalışan 6 hayat kadınının izinsiz dışarı çıkmalarına göz yumdukları ve bunun karşılığında da 5 -10 milyon lira aldıkları iddia edilen polis memuru 29 yaşındaki Levent Öktem ile bekçi 44 yaşındaki Mehmet Akın'ın ilk duruşmasında, kadınlardan ikisi şikayetlerinden vazgeçti. 
     6 hayat kadını 7 ay önce çalıştıkları Adana Sosyal Evleri'nden izinsiz dışarı çıkmak için kapıda görevli polis memuru Öktem ile bekçi Akın'ın kendilerinden 5 ile 10 milyon lira arasında para aldıkları iddiası ile şikayette bulundu. Yapılan soruşturma sonunda polis memuru ve bekçi sevk edildikleri adliyede nöbetçi mahkemece tutuksuz yargılanmak üzere serbest bırakıldı. 
     Adana 1'inci Ağır Ceza Mahkemesi'nde "Memuriyet sıfatını veya görevini kötüye kullanmak'' suçundan TCK'nin 209 2, 219 3,219 4'üncü maddelerine göre 4 yıldan 6 yıla kadar ağır hapis cezası istemiyle yargılanan polis memuru 29 yaşındaki Levent Öktem ile bekçi 44 yaşındaki Mehmet Akın suçlamaları kabul etmedi. Öktem ve Akın, kendilerine iftira atıldığını ileri sürerek, "Para almadık. Belki, çocuğu hasta olanlara izin vermiş olabiliriz. Ancak, içeriye borçlu olup da firar edenler çalışma karnelerine el konulmaması için bize iftira atmış olabilirler'' dedi. 
     Duruşmaya gelen ve poliste verdikleri ifadelerinde, polis memuru ile bekçinin kendilerinden izinsiz dışarı çıkmaları için 5 ile 10 milyon lira aldıklarını iddia eden hayat kadınları 25 yaşındaki E.K. ile 32 yaşındaki G.E., de bu ifadelerini kabul etmedi. 2 hayat kadını, "Biz kimseye dışarı çıkmak için para vermedik. Polis ve bekçiden de şikayetçi değiliz'' dedi. 
     Duruşma, diğer hayat kadınlarının dinlenmesi için ertelendi. 
     Genelevlerde çalışan kadınlar, belirlenen çalışma saatleri içinde dışarı çıkamıyor ve her türlü ihtiyaçlarını içeride karşılıyor. 
     
     Nasıl ortaya çıktı 
     MERSİN yolu üzerindeki Sosyal Evler'de çalışan hayat kadınlarından izinsiz dışarı çıkmaları karşılığında 10 milyon lira para alınması olayı, kadınların gece- gündüz demeden "doktora gidiyorum' diyerek dışarı çıkmalarının Ahlak Bürosu'na ihbar edilmesi üzerine ortaya çıktı. Asayiş Şube ile Ahlak Bürosu ekipleri Sosyal Evler'e 12 Aralık 2002'de baskın yaptı. Hayat kadınları tek tek sayıldı. Sosyal Evler'de bulunması gereken bazı hayat kadınlarının içeride olmadığı saptandı. Bunun üzerine yapılan soruşturmada, hayat kadınlarının, kapıdaki görevli polis memuru Levent Göktem ile bekçi Mehmet Akın'a 10 milyon lira rüşvet vererek dışarı çıktıkları iddia edildi. Polis memuru ve bekçiye verdikleri rüşvetle dışarı çıkan hayat kadınlarından bazılarının yüksek fiyatla dışarıda fuhuş yaptıkları da öne sürüldü. 
     
     Polise göre bilgi verme' 
     SOSYAL Evler'de çalışan hayat kadınlarının giriş çıkışları Fuhuşla Mücadele Komisyonu'nun aldığı kararlara göre ayarlanıyor. Adana Sosyal Evleri'nde çalışan hayat kadınları bu komisyonun kararına göre, ahlak polisine bilgi vermek şartıyla dışarı çıkıp girebiliyor. Buradaki amacın, sağlıksız koşullarda fuhuşun önlenmesi olduğu belirtildi. 
     Bazı illerde değişiklik göstermesine karşın bu konudaki yaygın genel uygulama şöyle Hayat kadını dışarı çıkmak istediğinde izin belgesi' şeklinde düzenlenen belgeyi Emniyet Müdürlüğü Ahlak Bürosu'na götürüyor. Dışarıda kalacağı süreyi de belirtiyor. Acil durumlarda, bu belgeyi kapıda sadece asayişi sağlamak ve küçük yaştakilerin girişini engellemekle görevli polis memurlarına daa iletebiliyor. Bu memur da durumu hemen Ahlak Bürosu'na iletiyor. 
     "İçerde kimse zorla tutulmaz. Orası cezaevi'' değil diyen bir Emniyet yetkilisi, "Kimsenin özgürlüğü engellenemez. Buradaki amaç, habersiz dışarı çıkan hayat kadınlarının dışardan kaptığı bir bulaşıcı hastalığı içeride ilişkiye girdiği kişilere yaymamasıdır. Kadınlar haftada iki gün Zürevi Hastalıklar Hastanesi'nde muayene ediliyor. Hangi kadının ne zaman dışarı çıktığını bilmemiz şart. Kapıdaki polisin ve bekçinin görevi, buradaki adli olayları önlemek, içeri girenlerin yaşının küçük olup olmadığını kontrol etmektir'' dedi. 
     
</TEXT>
</DOC>
