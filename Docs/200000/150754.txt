<DOC>
<DOCNO> 150754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko48.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet Hedeflediğimiz yolda ilerlemeye devam edeceğiz 
</HEADLINE>
<TEXT>

     Çukurova Grubu ve Turkcell Yönetim Kurulu Başkanı Mehmet Emin Karamehmet, krizin etkilerinin hala tam olarak silinmediği bir ortamda, ihtiyatı elden bırakmadan hedefledikleri yolda ilerlemeye devam edeceklerini bildirdi. 
     Turkcell'in Olağan Genel Kurul toplantısı, Tepebaşı'ndaki Turkcell Plaza'da gerçekleştirildi. 
     Karamehmet, faaliyet raporunda yer alan mesajında, telekomünikasyon sektörünün diğer sektörler gibi krizin daraltıcı etkilerini hissederken, Turkcell'in geçen yıl giderek yükselen bir performansla hedeflerine ulaşmasının, hem yatırımcılar hem iş ortakları hem de müşterileri açısından güvenirliliğini bir kat daha artırdığını belirtti. 
     Turkcell'in sektör içindeki rekabetin yoğunlaştığı, operatör sayısının 4'e çıktığı bir ortamda, sadece lider GSM operatörü konumunu korumakla kalmadığını, abone sayısını da 15.7 milyona çıkararak büyük bir başarıya imza attığını ifade eden Karamehmet, şunları kaydetti 
     ''2002 yılı sonunda gerek düzenli biçimde artan abone sayısıyla, gerekse faaliyetlerine başladığı günden itibaren üstlendiği teknoloji öncülüğü kimliğine uygun girişimleriyle Turkcell'in Avrupa'nın en büyük operatörleri arasında yerini aldığını gururla görüyorum. 
     Tüm Türkiye'yi saran kapsama alanı ve yatırımlarda gelinen son nokta, 2003 yılında hedeflediğimiz yeni atılımları yapmamıza olanak verecektir. Bununla birlikte ekonomik krizin etkilerinin hala tam olarak silinmediği ve içinde bulunduğumuz bölgede istikrarlı bir konuma varma çabalarının sürdüğü bir ortamda, ihtiyatı elden bırakmadan hedeflediğimiz yolda ilerlemeye devam edeceğiz.'' 
     
     GENEL MÜDÜR AKPINAR 
     Turkcell Genel Müdürü Muzaffer Akpınar da faaliyet raporundaki mesajında, piyasadaki olumlu havanın 2002 yılı sonuçlarında kendini gösterdiğini, abone sayılarının 2001'deki oranın üstüne çıkan bir artışla yüzde 29 oranında büyüdüğünü bildirdi. 
     Akpınar, ''Artan abone sayımız gelirlerimizde de yükselme sağladı ve maliyet yönetimindeki iyileştirmelerin de olumlu etkisiyle 2002'de elde edilen net kar arttı'' dedi. 
     Turkcell'in 2002 yılında 3.5 milyon abone kaydederek toplam abone sayısını yıl sonu itibariyle 15.7 milyona yükselttiğini belirten Akpınar, şirketin net karının ise önemli bir artışla 145 trilyon olarak gerçekleştiğini kaydetti. 
     Turkcell'in operasyonel sonuçlarının nakit akışına da olumlu yönde yansıdığını ve bu durumun mali yükümlülüklerin yerini getirilmesinde önemli rol oynadığını vurgulayan Akpınar, şirketin geçen yıl faiz ve ana para olmak üzere 474 milyon dolar borç geri ödemesi gerçekleştirdiğini ve Ericsson'a 225 milyon dolar satıcı finansmanı geri ödemesi yaptığını bildirdi. 
     Akpınar, Genel Kurul'da yaptığı konuşmada da bu yıl pazardaki liderliklerini sürdürme kararlılığında olduklarını söyledi. 
     Bölgesel olarak istikrarsızlığın Türkiye'yi etkileyebileceğini dile getiren Akpınar, ''Şu günlerde savaş sonrası politik yapılanmanın nasıl olacağını merakla, dikkatle, tedirginlikle izliyoruz. Bunların ülkemizi az etkilemesini ümit ediyoruz'' diye konuştu. 
     Ulusal dolaşım konusuna da değinen Akpınar, Turkcell'in roaminge bugüne kadar her zaman olumlu yaklaştığını ifade ederek, ''Turkcell ulusal dolaşım konusunda kanunlar çerçevesinde tanımlanan kapsamda ticari anlaşma zemini bulmak için çalışmaya hazırdır'' dedi. 
     Genel Kurul'da, Yönetim Kurulu'nun ortaklara kar dağıtılmaması yönündeki teklifi kabul edildi. 
     





</TEXT>
</DOC>
