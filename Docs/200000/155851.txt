<DOC>
<DOCNO> 155851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur07.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda SARS denetimleri... 
</HEADLINE>
<TEXT>

     Atatürk Havalimanı'nda, ''Akut Solunum Yetmezliği Sendromu'' SARS virüsünün etkili olduğu Singapur ve Pekin'den gelen yolcuların tamamının ateşleri ölçülüyor. 
     Atatürk Havalimanı'ndaki ''SARS'' denetimlerini sürdüren Sağlık Bakanlığı Hudut ve Sahiller Genel Müdürlüğü yetkilileri, Singapur ve Pekin'den gelen yolcuların kulaktan 2 saniye içinde ateşlerinin ölçüldüğünü söylediler. Yetkililer, ateşi yüksek çıkan yolcuların daha sonra muayene edildiğini belirttiler. 
     Atatürk Havalimanı Mülki İdare Amiri Saim Eskioğlu da, yolcuların tek tek ateşinin ölçülmesinin vakit kaybına neden olduğunu ancak Sağlık Bakanlığı tarafından alınacak termal kameraların gelişine kadar uygulamanın bu şekilde devam edeceğini söyledi. 
     Sağlık Bakanlığı'nın alacağı 20 termal kameranın 7 tanesinin Atatürk Havalimanı'na yerleştirileceğini belirten Eskioğlu, kameraların gelişiyle ''SARS'' denetimlerinin daha hızlı ve sağlıklı bir şekilde yapılacağını ifade etti. 
     
</TEXT>
</DOC>
