<DOC>
<DOCNO> 151156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/tamer.html </URL>
<DATE> 2003/04/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Genç Arılar'ın tercihi Uzan ve Gül 
</HEADLINE>
<TEXT>

     Arı Hareketi'nin gençlik derneği Genç Arılar, geçen yıl olduğu gibi bu yıl da Türkiye'nin dört bir yanındaki üniversiteli gençlere "Bu yılki GençNet Konferansı'nda konuşmacı olarak kimi görmek istersiniz " diye sormuşlar. 16 Mart'tan 16 Nisan'a 1 ay süren anketi 3130 genç yanıtlamış ve ipi göğüsleyenler Genç Parti Başkanı Cem Uzan ve Başbakan Yardımcısı Abdullah Gül olmuş. İkisi de her 4 gençten birinden oy alırken, 789 oy alan Uzan burun farkıyla 776 Gül'ü geçmiş. 
     GençNet Konferansı için 10 Mayıs'ta İstanbul'da toplanacak olan 1000'e yakın üniversiteli genç bu yıl Uzan'ı dinleyecek. 
     
     Baykal ve Mumcu 
     601 oyla ankete katılan gençlerin yüzde 19'unun dinlemek istediği Deniz Baykal'ın bu yılki performansı da hiç fena değil. Aynı Baykal geçen yıl gençlerden sadece 1 oy alabilmişti. Zaten geçen yılki anket sonuçları, bu yılkinden o kadar farklıydı ki... Bu yıl Uzan, Gül ve Baykal'ı tercih edenlerin toplamı ancak yüzde 69'u bulurken, geçen yıl Kemal Derviş 1170 oyla tek başına gençlerin yüzde 40'ının tercihi olmuştu. 966 oy alan Erkan Mumcu ile birlikte gençlerin yüzde 73'ü 2 isim üzerinde birleşmişti. Derviş geçen yıl konuşmacı olduğu için bu yıl listede yok. Erkan Mumcu listede var, ama ancak 115 gencin ilgisini çekebilmiş. 
     
     Tayyip Bey nerede 
     Anket sonuçlarında bana en ilginç gelen nokta, sadece 190 genç Başbakan Tayyip Erdoğan'ı dinlemek isterken Abdullah Gül'e gösterilen büyük teveccüh. Zira Tayyip Bey de Gül de sürekli televizyondalar. Hatta Tayyip Bey başbakan olduktan sonra bile önemli memleket meselelerine ilişkin açıklamaları Başbakan Yardımcısı Abdullah Gül'e bırakmış görünüyor. Dolayısıyla ikisi için de merak unsuru söz konusu değil, ama gençler lider dururken AKP'nin ikinci adamı ile yüzyüze karşılaşmayı tercih ediyor. Zaten zorunlu başbakanlığı döneminde kamuoyu Gül'ün yumuşak üslubunu, sükunetini ve ağırbaşlılığını pek sevdi. Bu gidişle Abdullah Gül'ü Türk siyasetinde daha uzun yıllar göreceğiz. 
     Üniversiteli gençlerin Cem Uzan'a gösterdiği ilgide ise Gül'ünkinden farklı olarak, sanırım merak unsuru ön planda. Zaten geçen pazar ben de AKP'nin yalpalamalarının ve CHP'nin etkisiz muhalefetinin Cem Uzan'a yaramakta olduğunu yazmıştım. 
     
     GençNet projesi 
     Arı Hareketi'nin, gençlerin sosyal, kültürel, ekonomik ve siyasi hayata katılımlarını teşvik etmek amacıyla 4 yıldan beri yürüttüğü GençNet projesi çerçevesinde, bu yılki konferansın ana teması toplum liderliği. 
     Konferans bünyesinde yapılacak 2 ayrı çözüm platformunda çeşitli illerden gelecek 1000'e yakın genç, yerel kalkınma ve katılımcılık ile yüksek eğitim ve öğretim konularında fikir liderlerini dinleyecek, kendi fikir, tespit ve görüşlerini sunacaklar. Konferans, 10 - 11 Mayıs'ta Yeditepe Üniversitesi'nde yapılacak. 
     
3130 gencin tercihi Cem Uzan 789 25 Abdullah Gül 776 25 Deniz Baykal 601 19 R.Tayyip Erdoğan 190 6 İsmail Cem 133 4 Devlet Bahçeli 129 4 Erkan Mumcu 115 4 Süreyya Serdengeçti 101 3 Faik Öztrak 86 3 Mehmet Ağar 59 2 Sadettin Tantan 53 2 Bülent Arınç 35 1 Engin Akçakoca 32 1 Ali Talip Özdemir 20 1 Mehmet Abbasoğlu 11 0      
     







</TEXT>
</DOC>
