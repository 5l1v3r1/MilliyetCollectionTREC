<DOC>
<DOCNO> 170041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo19.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ''Ali Güneş ile Serhat arasında bir sorun yok'' 
</HEADLINE>
<TEXT>

     Fenerbahçe Teknik Direktörü Christoph Daum, Ali Güneş ile Serhat arasında bir sorun olmadığını söyledi. 
     Daum, antrenman sonrası Ali Güneş ve Serhat ile birlikte düzenlediği basın toplantısında, Ali Güneş ve Serhat arasında yaşanan sorunla ilgili olarak, doğruları açıklamak üzere bu toplantıyı düzenlediklerini belirterek, ''2 arkadaşın dostluğu var. Bu sorun sezon içerisinde devam etseydi, takımı etkilerdi. Bize büyük sorunlar çıkarırdı. Bu durum da sahaya olumsuz şekilde yansırdı'' diye konuştu. 
     Daum, gazetecilerden takım hakkında yorum yaparken, biraz sabırlı ve insaflı olmalarını istedi. Bu sezon, eski oyunculardan hangilerinin kadroda yer alacağı konusunda kesin bir karara henüz varamadığını bildirerek, ''Yeni arkadaşlar uyum sağladıktan sonra, çok farklı futbol izlemek mümkün olacak'' dedi. 
     Daum, ayrıca Almanya'daki yapacakları hazırlık maçlarında alınan sonuçların önemli olmadığını, ligin ilk haftasında yapacakları İstanbulspor maçına kadar tüm eksiklikleri gidereceklerdini söyledi. 
     Transfer konusunda da yabancı oyuncu kontenjanını düşünerek hareket etmek zorunda olduklarını vurgulayan Alman çalıştırıcı, Yeni transferlerden Brezilyalı Luciano'nun da Brezilya ve Türkiye Futbol Federasyonları ve FİFA'nın yardımıyla ilk lig maçında oynaması için çözüm bulunacağını ümit ettiğini söyledi. 
     
     SERHAT VE ALİ GÜNEŞ 

     Basın toplantısında Serhat ise, Ali Güneş ile herhangi bir sorunu olmadığını belirterek, ''Aynı takım için ter döküyoruz. 4 senelik bir beraberliğimiz var. İkimiz de Almanya'dan birlikte geldik. O zaman arkadaşımız yoktu. Biz daha yakın arkadaştık. Kız arkadaşına baktığım ise yalandır'' dedi. 
     Ali Güneş de Serhat'ın kız arkadaşıyla ilgilendiği konusunun tamamen yalan olduğunu bildirerek, şunları söyledi 
     ''Takım içinde birlik ve beraberlik içindeyiz. Bir futbolcu olarak, bir insan olarak, bu durumlara üzülüyoruz. Bu tür yalan haberler bizim de zorumuza gidiyor.'' 
     
     VAN HOOİJDANK 

     Fenerbahçe'nin yeni transferlerinden Hollandalı yıldız futbolcu Van Hooijdank ise Fenerbahçe'de kendisini evinde gibi rahat hissettiğini söyledi. 
     Hooijdank, kendisine gösterilen ilgiden çok etkilendiğini vurgulayarak, ''Kampa katıldığım günden bugüne kadar geçen 4 gün içerisinde takım arkadaşlarımla iyi anlaşıyorum. Bu durum da takım içerisindeki olumlu atmosferden kaynaklanıyor. Fenerbahçe'de oynamaktan büyük zevk alıyorum. Kendimi sezonun ilk maçına hazırlıyorum. Önemli olan benim gol atmam değil, Fenerbahçe'nin şampiyonluğudur'' diye konuştu. 
     
</TEXT>
</DOC>
