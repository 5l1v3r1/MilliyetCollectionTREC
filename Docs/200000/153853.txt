<DOC>
<DOCNO> 153853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur46.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar bir türlü anlaşamadı, sistem depremin altında kaldı mı 
</HEADLINE>
<TEXT>

     Kültür ve Turizm Bakanı Erkan Mumcu ile Milli Savunma Bakanı Vecdi Gönül, deprem sonrası yaptıkları açıklamalarda ters düştüler. Bakanlar, "enkaz altında kalan sistem mi, uygulama mı " sorusunu farklı yanıtladılar. 
     Sabah saatlerinde açıklama yapan Bakan Mumcu, ''Marmara Depremi'nde enkazın altında kalanın sistem olduğunu söylemiştim, şimdi de aynı şeyi söylüyorum. Bu, her namuslu siyaset, fikir adamının söylemek zorunda olduğu şey. Can kayıplarından sorumluyuz ve bunun karşısında tedbir almak zorundayız'' dedi. 
     Mumcu, sözlerini şöyle sürdürdü ''Ama her depremde çok yüksek can ve mal kaybı oluyorsa, burada söylenecek şey, yönetim enkaz altında kalmıştır. Burada söylenecek şey budur. Ama buradan yola çıkıp da doğrudan doğruya şu ya da bu bakanı, şu ya da bu hükümeti sorumlu tutmak ya da suçlamak kastını taşımadığımın altını çizmek istiyorum. Burada önemli olan sistem. 
     Ters olan sistem. Yani, fay hatlarında olup biten her şey doğru, doğal tabii. Dünyanın her tarafında bu oluyor. Amerika'da da bu oluyor, Japonya'da da bu oluyor, Meksika'da bu oluyor. Ama dünyada hiç kimse Afganistan, İran ve Türkiye kadar can kaybetmiyor. İran bile bizim kadar can kaybetmiyor. 
     Dolayısıyla, bu ülke yönetiminin sorumluluğunu aramak zorundayız. Bu, her namuslu siyaset adamının, fikir adamının söylemek zorunda olduğu şey. Dolayısıyla, can kayıplarından sorumluyuz ve bunun karşısında tedbir almak zorundayız.'' 
     
     GÖNÜL SİSTEM DEĞİL, UYGULAMA 

     Milli Savunma Bakanı Vecdi Gönül ise, Erkan Mumcu'nun depremde yıkılan kamu binalarına dönük sözlerini, ''depremde enkaz altında kalan sistem değil, bir uygulama'' şeklinde değerlendirdi. 
     Bakan Gönül, ''Kültür bakanımızın düşüncelerine karşı olmak istemem ama sistemimiz daha güçlü görünüyor. Orada enkaz altında kalan bir uygulamadır'' dedi. 

     
</TEXT>
</DOC>
