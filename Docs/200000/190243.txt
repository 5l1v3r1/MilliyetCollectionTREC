<DOC>
<DOCNO> 190243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur18.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'da üye seçimlerinde 149. turdan da sonuç çıkmadı 
</HEADLINE>
<TEXT>

     Yargıtay üyeleri, 8. Ceza Dairesi Başkanı'nı seçmek için yaklaşık 6 aydır, haftanın en az 2 gününde 5 kez sandık başına gitmesine rağmen, seçimlerin bu hafta yapılan turlarından da sonuç çıkmadı. 
     Yargıtay 8. Ceza Dairesi Başkanlığı seçimleri, Naci Ünver'in yaş haddinden emekliye ayrılması üzerine 24 Mart 2003'te başladı. 
     Seçimler, 8. Ceza Dairesi üyeleri Serpil Çetinkol ve Zeki Aslan ile 2. Ceza Dairesi üyesi Yusuf Kenan Doğan'ın başkanlık yarışı ile start aldı. 
     Çetinkol, bir süre sonra adaylıktan çekildi ve yarış, Doğan ve Aslan arasında sürmeye başladı. 
     Seçimlerin 115. turuna kadar, Doğan ve Aslan, başkan seçilebilmek için Yargıtay Kanunu'nun öngördüğü 250 üyeden en az 126'sının oyunu alamadı. Bunun üzerine, Yargıtay Kanunu'nda değişiklik yapıldı. 
     Değişiklik, üçüncü tura kadar hiçbir adayın çoğunluğu sağlayamaması durumunda, dördüncü ve beşinci turların üçüncü turda en çok oyu alan iki aday arasında devam etmesini, beşinci turda da sonuç çıkmazsa yeni adaylarla seçime devam edilmesini öngörüyor. 
     Değişiklikten sonraki turlarda Doğan ve Arslan'ın yanı sıra Serpil Çetinkol da yeniden adaylığını koydu. 
     Yargıtay 3. Ceza Dairesi Üyesi Muhittin Mıhçak da beşli turların birinde aday oldu. Ancak, yeterli oyu alamayınca yeniden aday olmadı. 
     Uzun süreden beri turlar, Çetinkol, Aslan ve Doğan arasında devam ediyor. 
     Bu hafta yapılan 147. turda Aslan 78, Çetinkol 71 ve Doğan 68 oy alırken, oyların 8'i boş çıktı ve 5'i geçersiz sayıldı. 
     Bugünkü 147. turda, en çok oyu olan Aslan ve Çekinkol arasında beşli turların son iki turu yapıldı. 
     148. turda Aslan 88 ve Çetinkol 72 oy aldı, 52 boş oy çıktı ve 18 oy geçersiz sayıldı. 
     149. turda ise Aslan 99 ve Çetinkol 72 oy aldı, 40 oy boş sayıldı, 17 oy geçersiz çıktı. 
     Yaklaşık 20 üyenin oy kullanmadığı seçimlere önümüzdeki hafta yeni adaylık başvurularının ardından devam edilecek. 
     Yargıtay üyeleri, 8. Ceza Dairesi Başkanı'nı seçmek için yaklaşık 6 aydır, haftanın en az 2 gününde 5 kez sandık başına gidiyor. 
     8. Ceza Dairesi Başkanlığı'na, halen dairenin en kıdemli üyesi olan adaylardan Serpil Çekinkol vekalet ediyor. 
     
</TEXT>
</DOC>
