<DOC>
<DOCNO> 195022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun46.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Avusturya basınına Politikaya geri dönmem 
</HEADLINE>
<TEXT>

     Eski Başbakan Mesut Yılmaz, ''politikadan iyice bıktığını, geri dönmesinin ihtimal dışı olduğunu'' söyledi. 
     Avusturya'da yayımlanan Kurier gazetesinin dış politika yazarı Walter Friedl'in sorularını yanıtlayan Yılmaz, ''Politikiya geri dönmeyi düşünüyor musunuz '' sorusuna, ''Bu, ihtimal dışı. Politikadan iyice bıktım. Akademisyen düzeyde Türkiye'nin AB üyeliği için çaba harcamayı tercih ediyorum'' yanıtını verdi. 
     AB Komisyonu'nun son İlerleme Raporu'nun ''Türkiye'de büyük bir düş kırıklığı yarattığını'' belirten Yılmaz, ''AB'ye yaklaşmanın Kıbrıs sorununa bağlanması kabul edilemez'' dedi. 
     Brüksel-Ankara ilişkilerini değerlendiren Yılmaz, ''Bu pek centilmence değil. AB anlaşılan oyalama taktiği kullanıyor. En azından kağıt üzerinde tüm üyelik kriterlerini yerine getirdik. Birlik anlaşılan bunu beklemiyordu ve şimdi şaşırdı, ne yapacağını bilmiyor'' diye konuştu. 
     Türkiye'nin katılımının AB'ye sağlayacağı avantajları, ''Biz büyük bir ülkeyiz, bu bizim dezavantajımız, kolay hazmedilecek gibi değiliz. Ama Batı ile İslam dünyası arasında köprü vazifesi görebiliriz. Türkiye jeostratejik konumu sayesinde AB'ye 21. yüzyılın üstün gücü olabilmesi için gerekli ivmeyi kazandırabilir'' diye sıralayan Yılmaz, ''Dünya politikasının yalnız ABD'nin eline bırakılamayacağına'' işaret etti. 
     AB'nin Ankara'ya ilişkin dini ve kültürel tereddütleri bulunduğu yolundaki bir soruya ise Yılmaz, ''Biz gerçi yüzde 99'u Müslüman olan bir ülkeyiz, ama devlet ile dini kesinlikle ayırıyoruz. Alman CSU gibi kendini 'Müslüman sosyal birlik' şeklinde tanımlayacak bir parti bizde düşünülemez'' yanıtını verdi. 
     
</TEXT>
</DOC>
