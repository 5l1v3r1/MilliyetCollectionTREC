<DOC>
<DOCNO> 151524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yasam/yas02.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En kahraman Türk kadını 
</HEADLINE>
<TEXT>

Time'ın 'modern çağın kahramanları' listesine bir de Türk kadını girdi Aile içi şiddete maruz kalan Türk kadınlarının haklarını savunan Nebahat Akkoç 
     DIŞ HABERLER SERVİSİ 

     Amerikan Time dergisi son sayısında Avrupa ve Ortadoğu ülkelerinde yaşayan ve 'modern çağın kahramanlarından' oluşan 38 kişiye yer verdi. Söz konusu kahramanlar arasında Nebahat Akkoç adlı bir ilkokul öğretmeni de yer aldı. 
     Time, Akkoç'un, "Anadolu'da aile içi şiddete maruz kalan Türk kadınlarının haklarını savunmak için mücadele ettiğini" vurgulayarak BM verilerine göre, Anadolu'da kadınların yüzde 58'inin eşlerinin fiziki şiddetine maruz kaldığını anımsattı. 
     Akkoç, Time'a yaptığı açıklamada, 'Aile içi şiddetin, tüm şiddet olaylarının gerisindeki en önemli etken olduğunu' söyledi. 
     
     'Çok geç feminist oldum' 
     Time, "Barışa giden yolun evden başladığını" anlayan Akkoç'un 1997 yılında, kısa adı KA - MER olan Kadın Merkezi'ni kurduğunu, merkezin Diyarbakır'da, şiddete maruz kalan kadınlara yasal ve psikolojik destek sağladığını bildirdi. 
     KA - MER'in bugün 7 kentte şubesi bulunduğunu belirten dergi, şiddete maruz kalan kadınların adı geçen merkezlere başvurabildiklerini, ayrıca gündüzleri buralarda barınabildiklerini duyurdu. Amerikan dergisi, Akkoç'un son olarak, kırsal kesimde çok yaygın olan töre cinayetlerine karşı savaş açtığını ve flört ettiği gerekçesiyle öldürülmesine karar verilen genç bir kızın hayatını kurtardığını bildirdi. 
     
     İşte ünlü kahramanlar 
     Akkoç, bu konuyla ilgili olarak, "İnsanlar bana güveniyor. Çünkü ben de onlardan biriyim. Hayatımda çok geç feminist oldum. Bu yüzden daha fazla geç kalmamak için hep acele ediyorum tıpkı bir maraton koşucusu gibiyim" diye konuştu. 
     Time, çağın Avrupalı kahramanları arasında, U2 pop grubunun solisti Bono, İngiliz futbolcu David Beckham, Harry Potter'ın yazarı J.K. Rowling, Çek Cumhuriyeti'nde çevre kirliliğine karşı yaptığı mücadeleyle adını duyuran Josef Krecek ve savaş sırasında Basra'da Iraklı sniperların yerinin belirlenmesi için tanktan başını çıkaran İngiliz yüzbaşı James Moulton'ı da gösterdi. Dergi seçilen kahramanların zor durumdakilere yardım eli uzatan nefret avcıları olduklarının altını çizdi. 
     
Kocası faili meçhul kurbanı      NACİ SAPAN Diyarbakır DHA 

     Nebahat Akkoç 49 , Time'ın kahraman listesinde yer almasını değerlendirirken "Kendimi tek başına bir kahraman gibi görmüyorum. Türkiye'de aile içi şiddet olaylarıyla ilgilenen pek çok kadından biriyim" dedi. Kadın kuruluşlarının düzenlediği uluslararası bir toplantı için Cenevre'de bulunan ve duygularını telefonda anlatırken, "Barışa giden yol evden geçer dedim ve kadına yönelik çalışmalarda aktif rol aldım" diyen Akkoç'un eşi de, 10 yıl önce faili meçhul bir cinayete kurban giden emekli bir öğretmendi. Akkoç, biri erkek iki çocuk annesi. 
     


YAŞAM 























</TEXT>
</DOC>
