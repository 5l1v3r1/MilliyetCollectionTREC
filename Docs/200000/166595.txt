<DOC>
<DOCNO> 166595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun29.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kennedy'lerin laneti"nin hikayesi... 
</HEADLINE>
<TEXT>

     Kendi kullandığı küçük uçakla beraberinde eşi Carolyn ve baldızı Lauren Bessette olduğu halde New York'ta 16 Temmuz 1999'da okyanusa gömülerek ölen John F.Kennedy Jr'ın mutsuz bir evliliği olduğu öne sürüldü. 
     JFK Jr'ın yaşamı ve evlilik hayatıyla ilgili yayınlanan ''Kennedy'lerin Laneti Trajediler, Amerika'nın Bir Numaralı Ailesinin Peşini 150 Yıldır Neden Bırakmıyor '' adlı kitapta, genç John Kennedy'nin ''Çocuk sahibi olmayı çok istiyorum, ancak bunu ne zaman Carolyn'e açsam sinirlenerek arkasını dönüyor ve benimle seks yapmayı reddediyor'' dediği belirtiliyor. 
     Kitapta, Carolyn'in eski erkek arkadaşını bir türlü aklından çıkartamadığı ve kokain tutkunu olduğu da iddia ediliyor. 
     Kitabın yazarı Edward Klein, çiftin, kazadan 2 gün önce birbirlerinden iyice koptuklarını ve ayrılma aşamasına geldiklerini de ileri sürüyor. 
     JFK Jr'un annesi Jacqueline Onassis Kennedy'nin yakın arkadaşı olan Klein, Kennedy'ler hakkında daha önce de 2 kitap yazmıştı. 
     Carolyn'in evinde kokain partileri düzenlediği, çiftin zaman zaman boğuşmaya dönüşen kavgalar yaptıkları, Carolyn'in eşinin bileğindeki siniri kestiği ve çiftin acil servise gittiği iddialarının da yer aldığı kitapta ayrıca, Kennedy'nin, karısının kendisini, eski erkek arkadaşı Michael Bergin ile aldattığından şüphelendiği, Carolyn ile Bergin arasındaki ilişkinin, Carolyn'in Kennedy ile arkadaşlığının başlamasından sonra da sürdüğü öne sürüldü. 
     Kitapta, John Kennedy'nin uçak kazasından önce bileğinden sakatlandığı ve doktorların kendisine en az 10 gün daha uçak kullanmaması tavsiyesinde bulunduğu, ancak Kennedy'nin onları dinlemediği de iddia edildi. 
     
</TEXT>
</DOC>
