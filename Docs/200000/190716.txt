<DOC>
<DOCNO> 190716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko14.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Motorlu taşıtlar vergisin yüzde 100 artırılması söz konusu değil" 
</HEADLINE>
<TEXT>

     Gelirler Genel Müdür Vekili Osman Arıoğlu, motorlu taşıtlar vergisi MTV tutarlarının 2004 yılında yüzde 100 değil, yeniden değerleme oranı civarında artacağını bildirdi. 
     Arıoğlu, ''motorlu taşıtlar vergisi tutarlarının 2004'de yüzde 100 dolayında artırılması kesinlikle söz konusu değil. Biz, bütçeyi hazırlarken, buradan gelecek geliri bu yıla göre yüzde 43'ler civarında artırdık'' dedi. 
     Osman Arıoğlu, yaptığı açıklamada, motorlu taşıtlar vergisi miktarlarının yeni yılda yüzde 100 oranında zamlanacağı yolundaki haberlerin gerçekle alakası bulunmadığını söyledi. 
     2004 bütçesinde motorlu taşıtlar vergisinden 1 katrilyon 635 trilyon lira gelir öngörüldüğüne dikkat çeken Arıoğlu, vatandaşın bu yıl ödediği ve 2004'de mahsup ya da iade edilecek 650 trilyon liranın da bu rakamın içinde yer aldığını vurguladı. Arıoğlu, mahsup ya da iade sonrası, bütçedeki fiili gelirin 1 katrilyon liranın altına düşeceğini ifade etti. 
     
     ARTIŞ DÜŞÜK OLACAK 
     Dolayısıyla gerçeği yansıtmayan haber ve değerlendirmelerle vatandaşın kafasının karıştırılmasının üzüntü verici olduğunu kaydeden Gelirler Genel Müdür Vekili, şöyle konuştu 
     ''2003 bütçesinde motorlu taşıtlar vergisinden beklenen gelir 1 katrilyon 140 trilyon liradır. 2004 bütçesinde ise öngörülen gelir 1 katrilyon 635 trilyon lira. Motorlu taşıt vergisinde hiç sistem değişikliğine gidilmese dahi kağıt üzerinde gelir miktarındaki artış yüzde 43.4 olarak belirleniyor. 
     Diğer yandan yıl içinde yeni taşıt alacakların ödeyecekleri ek vergi de dikkate alındığında, artış oranı mevcut taşıt sahipleri için çok daha aşağı iniyor. Bu şartlarda, motorlu taşıtlar vergisindeki artış, muhtemel yeniden değerleme oranı dolaylarında olacaktır.'' Arıoğlu, 950 kilogramın altında yeni bir otomobili bulunan vatandaşın bu yıl tümünü yatırması halinde 177 milyon 850 bin lira ek vergi ödediğini de hatırlatarak, şöyle devam etti 
     ''Sistem hiç değişmezse, bu vatandaşımızın 2004'de ödeyeceği vergi, yüzde 43'lük artışla dahi 255 milyon lira olmaktadır. Bunun da Ocak ve Temmuz'da 2 taksitte yatırıldığı dikkate alındığında, söz konusu vatandaşımız Ocak'ta hiç vergi vermeyip, Temmuz'da 77 milyon lira civarında bir vergi ödemek durumunda kalacaktır. 
     Görüldüğü gibi burada vatandaşın yükünün artırılması kesinlikle söz konusu değildir. Bu durumdaki vatandaşın ödeyeceği vergi de, ikinci taksidin belli bir bölümü olacaktır.'' 
     
</TEXT>
</DOC>
