<DOC>
<DOCNO> 157409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BİLGİLİ ŞOV 
</HEADLINE>
<TEXT>

Başkan Serdar Bilgili, Gençlerbirliği maçının bitiş düdüğüyle birlikte gözyaşlarına hakim olamadı, tribünleri tek tek gezerek coşkusunu Siyah - Beyazlılar ile paylaştı 
     Adım adım zafere 
     SEZON başından bu yana stres dolu günler yaşayan Başkan Serdar Bilgili, Gençlerbirliği maçının ardından şampiyonluk havasına girdi. Tansiyonu yüksek karşılaşmanın sonunda gözyaşlarına hakim olamayan Beşiktaş Başkanı, taraftarların yoğun ilgisiyle karşılaştı. Bilgili, şeref tribününde yöneticilere sarılarak, adım adım zafere yaklaştıklarını haykırdı. 
     
     İlk tur Başkan'dan 
     19 Mayıs Stadı'nda adeta Bilgili şov yaşandı. Beşiktaş Başkanı yoğun tezahüratlar sonrasında kendini tutamayarak sahaya çıktı. Siyah - Beyazlı taraftarları selamlayan Bilgili, büyük bir onur yaşadı. Serdar Bilgili daha sonra soluğu soyunma odasında aldı ve oyuncularını tebrik etti. Öte yandan Beşiktaşlı yöneticiler de Lucescu'yu elinden öperek kutladılar. 
     
Cavcav'a öfke      Beşiktaş seyircisi Gençlerbirliği başkanına tepki gösterdi, Başkan Bilgili tribünde yan yana gelmedi 
     
     Küfür yağdı 
     HAFTA arası yaptığı açıklamalarla Beşiktaş camiasından tepki alan Gençlerbirliği Başkanı İlhan Cavcav'a öfke maçta da sürdü. Beşiktaşlı taraftarlar Cavcav'ın tribüne gelmesiyle birlikte aleyhte tezahürata başladı. Tezahüratlar küfürleşmeye dönüşünce iki takım yöneticileri arasında gerginlik yaşandı. 
     
     Köşe kapmaca 
     İLHAN Cavcav'ın ise Beşiktaş tribünlerine dönüp gülerek el sallaması dikkat çekti. Başkan Serdar Bilgili de, Cavcav ile yan yana oturmamak için, kongre üyesi ve eski TBMM Başkanı Hikmet Çetin'i maç öncesi yanına davet etti. Karşılaşma boyunca iki kulübün başkanı göz göze gelmekten bile kaçındılar. 
     
     Arbede çıktı 
     KARŞILAŞMA sonrası protokol tribününde ise arbede çıktı. Beşiktaşlılar'ın Gençlerbirliği Başkanı İlhan Cavcav'a küfür etmesiyle Başkent ekibinin yöneticileriyle Siyah - Beyazlılar arasında kavga yaşandı. Cavcav, "100. yılda şampiyonluk Beşiktaş'a yakışıyor ama tribünlerde ve protokol tribününde bana edilen küfürler hiç yakışmıyor" diye konuştu. 
     
A.Hassan yoklaması      GENÇLERBİRLİĞİ maçında iki gole imza atan Kaan Dobra, karşılaşma öncesi Kocaelispor'da beraber forma giydiği Ahmet Hassan'ı aradı. Beşiktaş ile prensip anlaşmasına varan Mısırlı oyuncunun oynayıp oynamayacağını soran Kaan Dobra, "İlk onbirdeyim" yanıtını alınca eski arkadaşına başarılar diledi. 
     GEÇEN yıl Başkent ekibinden Beşiktaş'a transfer olan Tolga ise Ankaralı yöneticilere telefon açıp geri dönmek istediğini söyledi. Gençlerbirliği ise "Bonservisini al gel" karşılığını verdi. Öte yandan Kırmızı - Siyahlılar'ın Fenerbahçeli Ali Akdeniz ile de prensip olarak anlaşmaya vardığı öğrenildi. 
     

</TEXT>
</DOC>
