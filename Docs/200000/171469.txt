<DOC>
<DOCNO> 171469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur31.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Animasyona götürülen develeri taşıyan kamyon kanala uçtu 
</HEADLINE>
<TEXT>

     Antalya'da turistik otellerde animasyon gösterilerinde kullanılan 6 deve ve 2 eşeği taşıyan kamyon, Devlet Su İşleri'ne DSİ ait sulama kanalına uçtu. 
     Antalya'nın Varsak Beldesi'nden aldığı 6 deve ve 2 eşekle birlikte Kundu Köyü'nde bulunan Titanic Otel'e giden Kemal Özcan'ın kullandığı 07 EC 814 plakalı kamyon, sürücüsünün direksiyon hakimiyetini kaybetmesi sonucu DSİ'ye ait sulama kanalına uçtu. 
     Yenigöl Mahallesi Havalimanı Caddesi üzerinde meydana gelen kazada, kamyon sürücüsü Özcan, deve ve eşeklerin sahibi Yasemin Yalçın ile aracın kasasında bulunan 4 kişi yüzerek sudan çıkmayı başardı. Kazada kasadaki Maya, Cabbar, Güllü, Alibaba, Hülya ve İskeletor adlı develer ile Firari ve Fadime adlı eşekler ise vatandaşlar ve polisin yardımıyla sudan çıkarıldılar. 
     Hayvanlarını kurtarabilmek için suya atlayan Yasemin Yalçın, olayın ardından gazetecilere yaptığı açıklamada, deve ve eşeklerin son 4 yıldır Akdeniz Bölgesi'ndeki çeşitli otellerde düzenlenen animasyon şovlarında kullanıldığını söyledi. Yalçın, ''Turistler bu develerle geziyorlar ve fotoğraf çektiriyorlar. Bugüne kadar hiç böyle bir kaza yaşamamıştık. Başlarına birşey gelecek diye çok korktum'' dedi. 
     
</TEXT>
</DOC>
