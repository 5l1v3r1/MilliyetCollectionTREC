<DOC>
<DOCNO> 173019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko38.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ın net karı 489 trilyon... 
</HEADLINE>
<TEXT>

     Enflasyondan arındırılmış mali tablolara göre Akbank yılın ilk 6 aylık döneminde 489 trilyon lira net kar elde etti. 
     Akbank'tan yapılan açıklamada, aynı dönem için 814 trilyon liralık brüt kar üzerinden 325 trilyon lira vergi karşılığı ayıran bankanın net karının 489 trilyon lira olduğu bildirildi. 
     Akbank Genel Müdürü Zafer Kurtul da, ilk çeyrekteki enflasyon ve faiz oranlarındaki yükselişlerin yarattığı olumsuz koşulların ortadan kalktığını belirterek, ''Beklentimiz enflasyon ve faiz oranlarındaki düşme trendinin devam etmesidir'' dedi. Kurtul, şunları kaydetti 
     ''Söz konusu gelişmelerden, sağlam bir mali yapıya ve yüksek likiditeye sahip olan bankamız çok olumlu etkilenmektedir. Netice olarak bankamız 2003 yılının ilk 6 aylık döneminde 814 trilyon lira brüt kar elde etmiştir. Bankamız, brüt kar üzerinden yüzde 40 oranında vergi karşılığı ayırmıştır ve aynı dönemdeki net karı 489 trilyon lira olmuştur. 
     Bankamızı olumlu olarak etkileyebilecek diğer önemli bir gelişme de 1 Ocak 2004'ten itibaren Enflasyon Muhasebesi Esasları'nın Kurumlar Vergisi matrahının hesaplanmasında dikkate alınmasını öngören bir yasa tasarısının Maliye Bakanlığı tarafından hazırlanmış olmasıdır. Söz konusu tasarı yasalaşırsa, bankamızın ayırdığı vergi karşılığı yüzde 30 yasal oran seviyesinde olacak ve karlılığımız daha olumlu etkilenecektir.'' Bankanın 2003 yılında tüm ürünlerde pazar payını artırdığını, 2002 yılı sonunda 14.8 milyar dolar olan aktif toplamının yüzde 11 oranında artarak 16.3 milyar dolara ulaştığını aktaran Kurtul, bankanın ana hedefinin reel sektörü desteklemek olduğunu, dolayısıyla bireysel ve ticari kredi portföyünü daha fazla geliştirmek yönünde önemli adımlar atıldığını dile getirdi. 
     Kurtul, bunun sonucunda bankanın 2002 yılı sonunda 3.8 milyar dolar olan toplam kredi portföyünün yüzde 13 oranında artışla 4.3 milyar dolara ulaştığını bildirdi. 
     
</TEXT>
</DOC>
