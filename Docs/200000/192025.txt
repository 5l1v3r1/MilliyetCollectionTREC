<DOC>
<DOCNO> 192025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko08.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'in hedefi, Avrupa'da ilk 5'e girmek... 
</HEADLINE>
<TEXT>

     Yılın ilk yarısını 918 milyon euro ciroyla kapatan Arçelik Grubu, kuruluşunun 50. yılı olan 2005'te 3 milyar euro ciroya ulaşmayı ve Avrupa'nın ilk 5 beyaz eşya şirketinden biri olmayı hedefliyor. 
     Arçelik'in yeni Genel Müdürü A. Gündüz Özdemir, şirketin 9 aylık faaliyet sonuçlarını değerlendirdiği basınla sohbet toplantısında, Arçelik'in Türkiye'nin en büyük özel şirketi olduğunu anımsattı. 
     Şirketlerin büyümek zorunda olduklarını vurgulayan Özdemir, Arçelik Grubu'nun hedeflerini, ''Türkiye pazarında liderliği sürdürmek, bölgesel pazarlarda büyümek, Türkiye'de yeni iş alanlarına girmek ve Avrupa'nın ilk 5 beyaz eşya şirketinden biri olmak'' olarak açıkladı. 
     Önümüzdeki yılın ortalarına doğru hacmi 3 milyar dolar olan mobilya sektöründe yerlerini alacaklarını belirten Özdemir, cep telefonu işiyle de ilgilerinin sürdüğünü söyledi. 
     Özdemir, soruları yanıtlarken de Arçelik'in 50. kuruluş yılı olan 2005'te 3 milyar euroyu yakalamayı hedeflediklerini kaydetti. 
     Avrupa'nın en büyük beyaz eşya şirketi örneğini vererek bu sektörün konsolidasyonlarla büyüdüğüne dikkat çeken Özdemir, ''Vizyonumuzda şirket satın almalar var. Büyümenin en önemli dinamiklerinden birisi satın almalar. Satın alabileceğimiz muhtemel adaylar var'' dedi. 
     Özdemir, genelde Avrupalı olan bu şirketlerin isimlerini açıklamaktan kaçındı. 
     Gündüz Özdemir, bir soru üzerine önceki Genel Müdür Nedim Esgin'in ayrılma nedeninin kendisi için iş yapma arzusundan kaynaklandığını, devir teslimin kendi içlerinde yapıldığını söyledi. 
     Arçelik Genel Müdür Yardımcısı Viktor Yenibahar da yurtdışı borsalara açılma vizyonlarında bir değişiklik olmadığını, çalışmaların devam ettiğini ama zamanlaması için biraz erken olduğunu söyledi. 
     Yenibahar, ''Grubun cirosu 3 milyar euroyu bulduğu zaman açılma zamanı gelmiştir diyebiliriz'' dedi. 
     Kriz olan 2001'de 4.3 milyon adet olan toplam kapasitenin de 2004 yılında yaklaşık iki katı olan 8.2 milyon adede çıkarılacağını kaydetti. 
     Yenibahar, araştırma-geliştirme Ar-Ge harcamalarının konsolide ciro içindeki payının yüzde 1.5 seviyelerinde olduğunu bildirdi. 
     
     MALİ TABLOLAR 
     Toplantıda verilen bilgiye göre 2002 yılının 1 milyar 571 milyon euro ciroyla kapatan Arçelik Grubu, bu yıl yüzde 18 büyümeyle 1 milyar 850 milyon euro ciro gerçekleştirmeyi öngörüyor. 
     Arçelik'in yılın ilk dokuz ayındaki net satışları 1 katrilyon 891 trilyon lira olarak gerçekleşti. 
     Satışların 609 trilyon liralık bölümü ihracattan sağlandı. Arçelik'in faaliyet karı bu dönemde yüzde 22 büyümeyle 229 trilyon lira, net dönem karı ise 1.7 trilyon lira olarak gerçekleşti. 
     Arçelik 2003 yılını 2.5 katrilyon liralık net satışla tamamlamayı hedefliyor. 
     Şirketin piyasa değerinin Borsa'daki diğer şirketlerin ortalamasının üzerinde bir artış kaydederek 24 Ekim itibarıyla 1 milyar 750 milyon dolara ulaştığı bildirildi. 
     Ürün gamını da devamlı geliştiren Arçelik, 2001'de 70 ana ürün, 2 bin 400 model ve 165 olan patent sayısını 2004 yılında bünyesine kattığı diğer yabancı markalarla birlikte 120 ana ürün, 5 bin 50 model ve 275 patent sayısına çıkarmayı öngörüyor. 
     Arçelik Grubu Türkiye, İngiltere ve kıta Avrupasında değişik tasarımlarla satışı gerçekleştirilen Beko'yu, tek bir tasarımla söz konusu üç ana pazarda 2004 yılında satacak. 
     Arçelik Grubu'nun yılın ilk yarısına ilişkin konsolide mali tablolarına göre ise grubun net satışları yüzde 65 büyüyerek 917.9 milyon euroya ulaştı. Net kar ise 21.9 milyon euro oldu. 
     
</TEXT>
</DOC>
