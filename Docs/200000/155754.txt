<DOC>
<DOCNO> 155754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/spor/spo02.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne sevgi böyle 
</HEADLINE>
<TEXT>

Kocaelispor maçı sonrası açıklama yapan Luis Fernandez’in Menajeri İvan Postel, "Şu an onun damarlarında Fenerbahçe kanı aktığını hissediyor ve biliyorum" dedi 
     YALÇIN TÜRK 

     Can atıyor’ 
     FERNANDEZ adım adım Fenerbahçe’ye yaklaşıyor. Teknik direktör arayışlarında liste başı konumunda olan Paris Saint Germain çalıştırıcısı Luis Fernandez’in Menajeri İvan Postel dünkü Kocaelispor maçına geldi, karşılaşmanın ardından ilginç açıklamalarda bulundu. Ortamı ve taraftarı görmek için Türkiye’ye geldiğini ifade eden Postel, Fernandez’in Fenerbahçe’yi çalıştırmak için can attığını belirtti. 
     
     Parayı düşünmüyor’ 
     POSTEL, "Fernandez buraya gelecekse Sadettin Saran için değil, kulüp ve taraftar için gelecek. Asla parayı düşünmüyor. Burada bir heyecan yakalayacağını biliyor. Şu anda damarlarında Fenerbahçe kanı aktığını hissediyor ve biliyorum" dedi. Yönetici Hakan Bilal Kutlualp ise ne teknik direktör, ne de futbolcu konusunda kesinleşmiş bir anlaşma bulunmadığını vurguladı. 
     
Transfer taarruzu      YUSUF DURSUN 

     FENERBAHÇE dış transfer için start aldı. Sarı - Lacivertliler’in, Ümit Milli Takım’da oynayan Gaziantepsporlu İbrahim Toraman, Roda’dan Uğur ve Sakaryaspor’dan Mahmut Hanefi ile görüşmelere başladığı öğrenildi. Başkan Aziz Yıldırım, bu isimlerin yanında, Rüştü’nün transferinin de önümüzdeki günlerde sonuçlandırılacağını ve Rebrov’u da bırakmayacaklarını açıkladı. 
     SARI - Lacivertliler, Ortega için dünyaca ünlü menajerlere haber saldı. Arjantinli yıldızı başka bir kulübe satıp, harcadığı parayı kurtarmak için çaba harcayan Fenerbahçe Başkanı Aziz Yıldırım, bu futbolcunun haziran ayına kadar satılması için çeşitli temaslarda bulunuyor. Ortega’yı Uzakdoğu, ya da Arap ülkelerine pazarlamak isteyen menajerler de devreye girdi. 
     
Steviç kaçtı      Kadroya alınmayan futbolcunun Almanya’ya kaçtığı haberi ortalığı karıştırdı. Ancak Yugoslav oyuncunun izin alarak gittiği anlaşıldı 
     YUSUF KOBAL 

     Pazartesi dönecek 
     STEVİÇ’İN Almanya’ya gidişi ortalığı karıştırdı. Tamer Güney tarafından kadroya alınmayan Yugoslav futbolcunun kaçtığı yolundaki haberler, Sarı - Lacivertliler’de bomba etkisi yaptı. Ancak Sarı - Lacivertli oyuncunun Güney’den izin alarak çocuğunun doğum günü için Almanya’ya gittiği ve pazartesi döneceği ortaya çıkınca yeni bir kriz başlamadan bitti. 
     
     Sampdoria flörtü 
     KENDİNE yeni sezonda başka bir takım arayan Yugoslav futbolcunun, Sampdoria ile de görüşmelerde bulunduğu öğrenildi. Lorant tarafından Fenerbahçe’ye getirilen, ancak Sarı - Lacivertliler’e uyum sağlayamayan futbolcunun İtalyan ekibiyle ciddi temasları bulunduğu ifade edildi. Sampdoria yöneticilerini kendisini izlemek üzere Kocaelispor maçına davet ettiği de ortaya çıktı. 
     

</TEXT>
</DOC>
