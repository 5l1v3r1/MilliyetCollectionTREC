<DOC>
<DOCNO> 171019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur33.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da Demirtepe PTT'yi soymak isteyen kişi panikleyip kaçtı 
</HEADLINE>
<TEXT>

     Demirtepe'de PTT'nin tahsilat bürosunu soymak isteyen bir kişi, görevlinin davranışlarından panikleyerek kaçtı. 
     Emniyet yetkililerinden alınan bilgiye göre, Gazi Mustafa Kemal Bulvarı üzerinde bulunan PTT tahsilat bürosuna gelen kimliği belirsiz bir kişi silahını çekerek kasada bulunan paraları istedi. Yanında getirdiği poşette bomba olduğunu da söyleyen soyguncu, ''Paraları verirseniz size bir şey olmayacak'' dedi. 
     Bunun üzerine görevlilerden Murat K. adlı memur, kasada az para olduğunu belirterek ayağa kalktı. Görevlinin ayağa kalkmasından şüphelenen soyguncu yanında getirdiği poşeti PTT'de atarak kaçtı. 
     Görevlilerin olayı polise bildirmesi üzerine olay yerine gelen bomba imha uzmanları, poşette bir teneke bira kutusu, bir pet şişe ve kablo buldular. 
     Esmer, orta boylu ve 40-45 yaşlarında olan silahlı saldırganın yakalanması için çalışma başlatıldı. 
     
</TEXT>
</DOC>
