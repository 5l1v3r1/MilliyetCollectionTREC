<DOC>
<DOCNO> 187660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy12.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de Hıristiyanlık ve Marx tartışması... 
</HEADLINE>
<TEXT>

   Genel başkan adaylarından Ramiz Ongun, Bahçeli'nin "Büyük Buluşma" adlı kitabında Marx'ı ve Hıristiyanlığı övdüğünü öne sürerek, "Teessüf ediyorum" dedi... 
   ÖNDER YILMAZ Ankara 

   
   MHP'nin iki gün sonra yapacağı kongre öncesi adaylar arasındaki liderlik kavgası kızıştı. Genel başkan adaylarından Ramiz Ongun, MHP Genel Başkanı Devlet Bahçeli'yi "Marx ve Hıristiyanlık propagandası yapmak"la suçladı. 
   Bahçeli'nin kongre için hazırladığı "Büyük Buluşma" adlı kitabında Marx'ı övdüğünü öne süren Ongun, "Kafası karışık bir adam yazmış. Biz yıllardır neyin mücadelesini verdik Komünizmin, sosyalizmin Rusya aracılığıyla yayılmasını engellemek istemedik mi " dedi. Marx felsefesinin gayri insani olduğunu öne süren Ongun, şunları söyledi 
   "Marx'ın düşüncesi şimdi nerede duruyor ki, övgü dolu ifadeler kullanılıyor Büyük Buluşma kitabının 20. sayfasında Hıristiyanlık propagandası da yapılıyor. Kitap bir Alman sosyal demokratın yazdığı makaleden alınıp 'Büyük Buluşma' adlı kitaba aktarılmış gibi. Teessüf ediyorum. Batılı Hıristiyan düşüncenin tespitini yazmışlar, ama biz ülkücüyüz. Bu MHP yönetimine yakışmıyor. Bahçeli, fikri zayıf, Türk kültüründen uzak danışmanlarının güdümünde yanlış işler yapıyor." 
   MHP Genel Başkan Yardımcısı Murat Şevkatli ise Ongun'un iddialarını, "Kimin ne olduğuna delegeler karar verecek" diye değerlendirdi. 
   
</TEXT>
</DOC>
