<DOC>
<DOCNO> 150436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun36.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Irak danışmanı "Irak'ı yönetmek gibi bir arzumuz yok" 
</HEADLINE>
<TEXT>

     ABD Başkanı George Bush'un Irak danışmanı Zalmay Halilzad, ''ABD'nin, Irak'ı yönetmek gibi bir arzusunun olmadığını'' bildirdi. 
     Halilzad, Amerikan finans çevrelerinin gazetesi Wall Street Journal'da yayınlanan makalesinde, ''Irak'ı kimin yöneteceğine Irak halkının karar vereceğini'' belirtti. 
     ''Iraklıların, Saddam rejimi döneminde çok acı çektiğine'' değinen Halilzad, ''şimdi onların da kendi seçecekleri liderin önderliğinde, özgürlük ve barış içinde yaşamaya hakları bulunduğunu'' vurguladı. 
     ''Irak'ta iş başına gelecek hükümetin, her vatandaş ve etnik grubun haklarına saygılı olmasını'' isteyen Halilzad, ''Irak'ın birleşik, bağımsız, yaptırımlar ve tecrit edilmişlikten uzak bir ülke olması gerektiğini'' kaydetti. 
     Halilzad, ''Başkan Bush'un da dediği gibi, koalisyonun tek bir hedefi var o da bu büyük ülkeyi vatandaşlarına geri vermektir'' ifadesini kullandı. 
     ''Görevimiz, demokratik bir Irak vücuda getirmektir'' diyen Halilzad, ''ABD'nin, refah ve demokrasi yolunda ilerleyecek Irak'ın ortağı olacağını'' kaydetti ve ''sizin başarınız, bizim başarımız olacaktır'' diye yazdı. 
     





</TEXT>
</DOC>
