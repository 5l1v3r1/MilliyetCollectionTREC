<DOC>
<DOCNO> 156300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/spor/spo02.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum cepte ama... 
</HEADLINE>
<TEXT>

Yıldırım ile her konuda anlaşan Alman hocanın aklı Almanya ve İspanya, Başkan’ın ise Trapattoni’de. Ancak bugün ve yarın yapılacak son görüşmeler belirleyici olacak 
     Kasabada randevu 
     BERCHDESGADEN, Avusturya - Almanya sınırının Alman tarafında kalan küçük bir kasaba. Avusturya’nın Salzburg kentine ise sadece 50 kilometre uzaklıktaki bu şirin beldenin önceki akşamki konuğu Fenerbahçe Başkanı Aziz Yıldırım oldu. Teknik direktör arayışına bizzat el atan Yıldırım, yönetici Hakan Bilal Kutlualp’i de yanına alarak gittiği Daum ile konuşma turundan, Alman teknik direktörü yedekleyerek döndü. 
     
     Tazminat tamam 
     ÜNLÜ hoca ile her konuda anlaşan Yıldırım’ın, h l aklında olan iki isimle daha Trapattoni - Fernandez görüştükten sonra kararını açıklaması bekleniyor. Daum ile yapılan görüşmede tüm detayları konuşan Başkan’ın, Alman teknik adamın tavırlarından oldukça memnun kaldığı belirtilirken, yolların ayrılması olasılığına karşı da büyük bir tazminatı kabul ettiği ve böylelikle bağlayıcı olmak istediği ifade edildi. 
     
     Üç gün süre 
     ANCAK Christoph Daum, İspanya ve kendi ülkesinden yapılan teklifler nedeniyle kafasının karışık olduğunu söyleyerek, Başkan’dan düşünmek için üç gün süre istedi. Daum’a yakın çevreler, en büyük hayalinin Avusturya’da da kendini kanıtladıktan sonra, kokain davası nedeniyle gözden düştüğü Alman Ligi’nde eski itibarını kazanmak olduğunu, bu arada İspanyol eşinin de kendi ülkesi için baskı yaptığını ifade ettiler. 
     
     Bire bir görüşme 
     BAŞKAN Yıldırım’ın bugün ve yarın İtalyan Trapattoni ve Fransız Fernandez ile bire bir görüşeceği iddia edildi. Ancak Aziz Yıldırım’ın, üç isim içinde gönlünden en çok İtalyan Trapattoni’nin geçtiği de belirtildi. Teknik Direktör konusunun çok uzaması nedeniyle ilk kez bu hafta kolları sıvayan ve Hakan Bilal Kutlualp ile turlara başlayan Başkan’ın, üç - dört gün içinde transferi gerçekleştirmeyi hedeflediği bildirildi. 
     
Fenerbahçe’de yoğun tempo      Tatil bitti 
     UEFA Kupası’na katılmayı henüz garantileyemeyen Fenerbahçe, İstanbulspor maçının hazırlıklarına dün start verdi. Yaklaşık 1.5 saat süren antrenmanda futbolcular üç gruba ayrılarak dar alanda çabukluğa dayalı çift kale maç yaptılar. Ceyhun ve Mustafa takımdan ayrı çalıştılar. 
     
     Lüksümüz yok’ 
     SAĞ arka adalesinde sakatlığı olan Fatih ise tedavi oldu. Teknik Koordinatör Tamer Güney, "UEFA için şansımız oldukça fazla. Bu avantajımızı kaybetmemek için son üç maçı iyi sonuçlarla bitirmek istiyoruz" dedi. Kaptan Ümit Özat ise kalan haftalarda puan kaybetme lükslerinin olmadığını söyledi. 
     
Geremi atağı      Yönetim, Real Madrid’in gözden çıkardığı yıldız oyuncuyu almak için harekete geçti 
     FENERBAHÇE’NİN, Real Madrid’in gözden çıkardığı Geremi ile temasa geçtiği öğrenildi. Bu sezon İngiltere’nin Middlesbrough takımında kiralık olarak forma giyen tecrübeli oyuncuyu, gelecek yıl da kadrosunda düşünmeyen İspanyol kulübü ile temasa geçildiği ve iki kulüp arasında Baliç’in transferi sırasında doğan yakın ilişkiler sayesinde transferde önemli adımlar atıldığı belirtildi. 
     YÖNETİMİN, Bayer Leverkusen’de oynayan Yıldıray Baştürk için de temaslarını sürdürdüğü ifade edildi. Daum’un da Başkan Aziz Yıldırım ile yaptığı görüşmede milli oyuncunun alınmasını istediği kaydedildi. Hakan Bilal Kutlualp’in önümüzdeki günlerde Yıldıray ile yine bir araya geleceği öğrenildi. Bu arada teknik direktör konusu netleşmeyince dünkü yönetim toplantısı iptal edildi. 
     

</TEXT>
</DOC>
