<DOC>
<DOCNO> 164051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo08.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal değil, Real 
</HEADLINE>
<TEXT>

Raul ve Roberto Carlos'lu kadrosunu her yıl Figo, Zidane, Ronaldo ve son olarak Beckham ile güçlendiren Real Madrid, 850 milyon euroluk yıldızlarıyla tüm zamanların en pahalı takımı oldu 
     Madrid'in 6 Boğa'sı 
     BİLGİSAYAR oyunlarında bile zor bir araya gelen dünya devlerini aynı takımda buluşturmayı başaran Real Madrid, son "bombası" David Beckham ile tüm zamanların en pahalı takımı unvanını elde etti. Raul ve Roberto Carlos'lu kadrosunu 2000'den itibaren her yıl Figo, Zidane ve Ronaldo'yu alarak güçlendiren Real Madrid, Beckham ile artık tam anlamıyla bir "Galaksi takımı" oldu. İspanyol devinin toplam bonservis değerinin 850 milyon euroya yaklaştığı belirtildi. 
     
     Harcadıkça kazandı 
     240 milyon dolarlık borç yüzünden kent içindeki idman sahasını satan ve pahalı transferlerden gelen saha dışı gelirleriyle düzlüğe çıkan Real Madrid, son üç yılda transfere 200 milyon dolar harcadı. Real, Barcelona'nın da istediği Beckham'ı renklerine katarak, 3 sezon önce Figo'yu kopardığı Katalan kulübünün yine küplere binmesine neden de oldu. Seçim kozu Beckham'ı ezeli rakibine kaptıran Barça Başkanı Laporta, misilleme için harekete geçti. 
     
     Servet ödeyecekler 
     REAL Madrid, bu transfer için Manchester'a toplam 35 milyon dolar verecek. Ancak ödeme, Real Madrid'in gelecek 4 yılda Şampiyonlar Ligi'ne katılıp, çeyrek finale yükselmesine bağlı. 7.5 milyon euroyu peşin veren İspanyol ekibi, 17.5 milyon daha garanti ödeme yapacak. Kalan miktar ise sözü edilen şartlara bağlı olarak her yıl 2.5 milyon euroluk taksitlerle verilecek. Beckham ise prim ve diğer ekstra kazançlar hariç, yılda 6 milyon euro alacak. 
     
Beckhamania Japonya'da      İlk durağı Tokyo 
     REAL Madrid, "tek kişilik endüstri" Beckham sayesinde Uzakdoğu pazarında, özellikle forma satışlarından büyük gelir bekliyor. Bu hedefin ne kadar yerinde olduğu, transfer haberlerinin yayıldığı sırada Uzakdoğu turuna çıkan Beckham'a gösterilen ilgiden de belli oldu. Malezya, Vietnam ve Tayland'ı da kapsayan turun ilk durağı olan Japonya'nın başkenti Tokyo, Beckham'ın gelişiyle tam anlamıyla "Beckhamania"yı yaşamaya başladı. 
     
     Japonya sallandı 
     NARİTA Havalimanı'nda binlerce hayranı, Beckham ve eski Spice Girl eşi Victoria'yı görmek için adeta birbirini ezdi. Ünlü futbolcunun, Uzakdoğu turu sonunda Japonya'ya dönerek yeni takımının formasını ilk kez 5 Ağustos'ta Real Madrid - FC Tokyo dostluk maçında giyebileceği öne sürüldü. Beckham, Madrid'te ilk iş olarak, oğlu Brooklyn'i zengin semti olarak bilinen La Moraleja'daki İngiliz okulu Runnymede College'a kaydettirdi. 
     

</TEXT>
</DOC>
