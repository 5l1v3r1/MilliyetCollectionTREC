<DOC>
<DOCNO> 188000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo13.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanan holigan sayısı 45, 43'ü geri gönderildi... 
</HEADLINE>
<TEXT>

     Türkiye ile İngiltere A milli futbol takımları arasında bu akşam yapılacak milli maç öncesinde İngiltere Başkonsolosu Vekili Jim Begbie ve İstanbul'daki İngiliz polis ekibinin başı ve Staffordshire Polis Örgütü Müdürü David Swift, güvenlik önlemleriyle ilgili bir basın toplantısı yaptı. 
     Tepebaşı'ndaki İngiliz Başkonsolosluğu'nda gerçekleştirilen toplantıda konuşan İstanbul'daki İngiliz polis ekibinin başı ve Staffordshire Polis Örgütü Müdürü David Swift, Türk polis teşkilatının kendilerine verdiği destek ve profesyonel davranışlarını takdir ettiğini belirterek, ''Ortak amaçlara hizmet ediyoruz. Bu da işbirliğine zemin oluşturuyor'' dedi. 
     Swift, İngiltere'de futbol holiganlığı diye adlandırdıkları bir sorun olduğunu kaydederek, şöyle konuştu 
     ''İngiliz hükümeti ve İngiltere Futbol Federasyonu bu sorunu diğer ülkelere ihraç etmemek için bazı tedbirler aldı. Şu anda İngiltere'de kayıtlı 1800 holigan var. Bu maç öncesi bunların pasaportu alındı. İngiltere'de havaalanlarında bunların ülkeden ayrılmaması için önlemler alındı. Türk yetkililere de bu kişilerin isim listesini verdik. Bu 1800 kişiden hiçbiri Türkiye'ye girmeye çalışırken tespit edilmedi. Bu da Türk polisiyle İngiliz polisinin işbirliğinin başarısıdır.'' İngiliz Futbol Federasyonu'nun çıkacak herhangi bir olayda İngiliz Milli Takımı'nın 2004 Avrupa Şampiyonası Finalleri'nden çıkarılma tehditi sözkonusu olduğu için İstanbul'daki maça seyirci getirmeme kararı aldığını anlatan David Swift, ''Türk yetkilileri de bu karara saygı duydular ve İngilizlerin Türkiye'ye girişine izin vermediler. Türk polis teşkilatının profesyonelliğine ve çalışma disiplinine hayranlığımı ve memnuniyetimi belirtmek isterim. Operasyon protokolü gereği sayımızı söyleyemem ama 15-20 kişi kadarız. Görevimiz potansiyel olarak risk taşıyan kişileri Türk polisine bildirmek. Operasyon yetkimiz yok'' diye konuştu. 
     
     45 İNGİLİZ GERİ GÖNDERİLDİ 

     Swift, şu ana kadar 45 İngiliz vatandaşının havaalanında Türkiye'ye girişinin engellendiğini vurgulayarak, ''Bunlar kayıtlı holigan değil. Normal İngiliz vatandaşları. Ama İngiliz vatandaşlarının stada girmesi yasak olduğu için bunların 43'ünü uçaklarına bindirip, geri gönderdik. 2 kişi de uçak bekliyor'' dedi. 
     Beşiktaş'ın İngiltere'nin Chelsea takımıyla Türkiye'de yapacağı maçla ilgili bir soru üzerine Swift, o maçta alınacak tedbirlerin bu boyutta olmayacağını söyledi. 
     Bir gazetecinin, ''Türkiye'de de bazı maçlarda holiganlık yapanlar oluyor. Bu konuda Türk polisi sizin tecrübelerinizden faydalanmak için işbirliği yapıyor mu '' şeklindeki sorusu üzerine Swift, ''Teşkilatlar arasında işbirliği olur. Bu son derece doğal bir şey. Ben böyle bir işbirliği için önümüzdeki günlerde Portekiz'e gideceğim'' diye konuştu. 
     
     BEGBİE ''TÜRK YETKİLİLERİNE MÜTEŞEKKİRİM'' 

     İngiltere Başkonsolosu Vekili Begbie, İngiltere ile Türkiye arasında ilişkilerin 400 yıllık sağlam köklere sahip olduğunu belirterek, ''Bu ilişkiler günümüzde de farklı alanlarda devam ediyor. Her yıl bir milyonun üzerinde İngiliz turist ve işadamı sorunsuz bir şekilde Türkiye'yi ziyaret ediyor. Umarım bu akşamki maçta da herşey yolunda gider. İngiliz taraftarların stada girmemesi için almış oldukları tedbirler nedeniyle Türk yetkililere müteşekkirim'' dedi. 
     İngiliz taraftarlarının stada gelmemesi kararını İngiliz Futbol Federasyonu'nun aldığını vurgulayan Begbie, ''Türk yetkilileri de bu karara saygı gösterdi ve güvenliği sağlamak için İngiliz vatandaşlarının girişini yasakladı. Ben de maçı televizyondan izleyeceğim. İngiliz vatandaşlarının gitmesinin yasak olduğu bir maça makamımın avantajını kullanarak gitmek istemedim. Konsolosluktan görevli arkadaşlar bu maçı statta izleyecek'' diye konuştu. 
     
</TEXT>
</DOC>
