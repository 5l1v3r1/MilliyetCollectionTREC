<DOC>
<DOCNO> 170387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/sazak.html </URL>
<DATE> 2003/07/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Askerin zor kararı 
</HEADLINE>
<TEXT>

     Kuzey Irak'ta Türk askerinin başına ABD güçlerince çuval geçirilmesinin üzerinden birkaç hafta geçmemiş olsa bu sorunun yanıtını tahmin etmek güç değildi. 
     Savaş sonrası ABD ile normalleşen ilişkiler çerçevesinde Ankara 'barışçı amaçlar'la 6 ay süreyle koalisyon güçlerine üs ve limanlardan yararlanma izni tanımıştı. Milli Savunma Bakanı Vecdi Gönül'ün Washington ziyaretinde Türkiye'nin 'ihtiyaç duyulması halinde' Irak barış gücüne asker verebileceği belirtilmişti. 
     PKK - KADEK militanlarının 'eve dönüş' projesine ABD'nin katkısı da Washington'la işbirliğinin alanlarından birini oluşturuyordu. 
     Süleymaniye baskını inşa edilmekte olan 'güven' ortamını hiç beklenmedik bir anda havaya uçurmaya yetti. Kuzey Irak'taki Amerikalı albayın emriyle Türk askerinin başına 'düşmanca' çuval geçirildi 
     Üstelik bu inisiyatifin yerel bir tepkinin ötesinde Pentagon'a kadar uzandığı, 'özür' trafiği aşamasında anlaşıldı. ABD tarafı sadece 'üzüntü'lerini not ettirirken Türkiye'yi Kuzey Irak'ta istemediğini de belli ediyordu. Aslında Süleymaniye baskını bu gözdağının sonucuydu. 
     ABD Savunma Bakanı Donald Rumsfeld'in Başkan Bush adına Başbakan Tayyip Erdoğan'a yazdığı mektupta bu niyetin diplomatik ifadesini bulmak mümkün 
     "Bizim askeri güçlerimizin süratle hareket etmesinin temellerini, bir suikast tehdidi ve koalisyona karşı eylemlerin hızla destabilize edici sonuçları olabileceği oluşturdu." 
     ABD, Türkiye'nin Kuzey Irak'taki varlığını 'istikrar'ı bozucu bir unsur olarak görüyor. En kaba biçimiyle Türk askerini bölgeden çıkarmaya çalışırken bu defa Tommy Franks'ten görevi devralan Orgeneral John Abizaid ziyaretiyle Bağdat ve Güney Irak'ta konuşlandırılmak üzere 'asker istemi'ne yönelik nabız yokluyor. 
     Bu ziyaret öncesinde Abizaid'in Irak'taki durumu 'düşük yoğunluklu savaş' diye nitelemesi dikkat çekicidir. 
     ABD Irak'ta 'Vietnam kabusu' görmeye başladı. 
     Bush ve Blair, dünya kamuoyu önünde zor durumdalar. İngiltere'de hükümet - BBC savaşında, kitle imha silahları konusunda uzman olan David Kelly'nin ölü bulunması 'savaş yalanları'yla ilgili kuşkuları artırıyor. 
     Bu kirli savaşın dışında kalan Türkiye şimdi askerlerini niye ABD işgal gücünün emrine verecek 
     Zor bir karar. 
     Bağdat'ta her gün birkaç Amerikalı ölürken bizim evlatlarımızın kanı niye sözde barış uğruna dökülsün 
     Coni eve dönmek istiyor. Mehmet'in bu saatten sonra Bağdat'ta işi ne 
     
     

</TEXT>
</DOC>
