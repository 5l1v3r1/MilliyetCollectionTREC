<DOC>
<DOCNO> 181968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur07.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehveş Emeç ile Yavuz Bingöl birlikte sahneye çıkacak 
</HEADLINE>
<TEXT>

     Ünlü piyanist Mehveş Emeç ile Türk Halk Müziği sanatçısı Yavuz Bingöl, ''Senfonik Buluşma'' ile 18 Eylül'de hayranlarının karşısına çıkacak. 
     Emeç ve Bingöl'e, şef Orhan Şallıel yönetimindeki Cemal Reşit Rey CRR Senfoni Orkestrası da eşlik edecek. Harbiye Açıkhava Tiyatrosu'ndaki konsere, Burak Kut da konuk sanatçı olarak katılacak. 
     Gripin grubu yarın Beyoğlu Yeşilçam Sokak'taki Bronx'ta, Protest müzik grubu Grup Yorum da Harbiye Açıkhava Tiyatrosu'nda sahne alacak. 
     Athena, 17 Eylül'de Fenerbahçe Şükrü Saraçoğlu Stadı otoparkında bir konser verecek. 
     Athena konseri, Birleşik Fenerbahçeliler Vakfı tarafından, ''Bizim Çocuklarımız Fenerbahçe Rehabilitasyon Merkezi'den Yeniden Hayata'' sloganıyla sokak çocuklarını yeniden yaşama kazandıracak bina inşa etmek amacıyla düzenledi. 
     Akordeon ve vokalde Muammer Ketencioğlu, buzuki, bağlama ve vokalde Evangelos Tsiaples, vurmalılarda Rahmi Göçmen ve vokallerde İvi Dermancı ile Stelyo Berber'in yer aldığı ''Kompania Ketencioğlu'' grubu, yarın Akbank Kültür Sanat Merkezi'nde bir konser verecek. Anadolu Rum Türküleri, Rebetikolar ve çağdaş Yunanlı bestecilerin şarkılarını seslendiren grup, Yunan müziğinin ritm ve melodilerini dinleyicilerle paylaşacak. 
     ''2. Uluslararası Beyoğlu Buluşması'' çerçevesinde, 15, 17, 18 ve 19 Eylül'de ''Tünel Konserleri'' gerçekleştirilecek. 
     Tünel Meydanı'nda 15 Eylül'de Kent Bandosu, 17 Eylül'de Kültür ve Turizm Bakanlığı Tarihi Türk Müziği Topluluğu, 18 Eylül'de Ufuk Karakoç, 19 Eylül'de de Kent Orkestrası birer konser verecek. 
     
</TEXT>
</DOC>
