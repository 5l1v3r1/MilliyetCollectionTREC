<DOC>
<DOCNO> 170919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakçılar dövizden çarketti, şimdi TL gözde... 
</HEADLINE>
<TEXT>

     Konya'da, son 2 aydır emlak satış ve kiralamasının döviz yerine sadece Türk Lirası ile yapılmaya başlandığını bildirildi. 
     Konya Emlakçılar Odası Başkanı İsmet Çakır, uzun zamandır dövizin yatırımcısına kazandırmayıp, aksine düşme eğilimini sürdürmesinin piyasada dövizle yapılan işlemlerin miktarını azalttığını söyledi. 
     Ekonomide yaşanan canlılıkla birlikte emlak sektörünün de hareketlendiğini ifade eden Çakır, ''Bu hareketlenmede en önemli rolü döviz kurunun düşük seyretmesi oynadı. Elindeki dövize çevrilmiş paranın eridiğini gören vatandaşlar, dövize alternatif başka bir yatırım arayışına girdi. Piyasa, dövizin en azından yıl sonuna kadar artış göstermeyeceğine inandı. Bu nedenle özellikle son 2 aydır emlak satışı ve kiralaması tamamen Türk Lirası ile yapılıyor'' dedi. 
     Emlak piyasasının Türk Lirası ile çalışmaya başlamasının ekonomik gelişmeyi olumlu yönde etkileyeceğini ifade eden Çakır, ''Eskiden ev ya da işyerini vadeli satanlar, parasını döviz olarak almak isterdi. Şimdi ise aynı kişiler ödemenin Türk Lirası yapılmasını istiyor. Yani emlak piyasanın Türk Lirası'na geçmesi vatandaşın bireysel tercihinin bir sonucu'' diye konuştu. 
     Konya'nın Beyşehir İlçesi'nde müteahhitlik yapan Servet Şen ise ilçe merkezinde inşa ettiği 44 dairenin satışında dövize endeksli fiyatları kaldırdığını ve Türk Lirası üzerinden satışa başladığını açıkladı. 
     Son aylarda dövizde yaşanan düşüşle birlikte Türk Lirası'nı cazip hale getirdiğini, bu nedenle emlak satışlarında yeni bir uygulama başlattıklarını belirten Şen, şunları kaydetti 
     ''Şehir merkezinde şu an tamamlanan 44 dairemiz var. 2 ay sonra kullanıma hazır hale gelecek bu daireleri, Beyşehir'de potansiyel müşterilerin gurbetçiler olmasına karşın, döviz değil Türk Lirası olarak satıyoruz. Üstelik anahtar teslim daireleri, yarısı peşin olmak üzere 2 yıl sabit ödemeli olarak taksitlendiriyoruz.'' 
     
</TEXT>
</DOC>
