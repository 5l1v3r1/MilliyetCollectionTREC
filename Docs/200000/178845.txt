<DOC>
<DOCNO> 178845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/magazin/amag.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şov yerine sanat vardı 
</HEADLINE>
<TEXT>

   Venedik Film Festivali, 60. yılına alçakgönüllü girdi. Şovun, konserin olmadığı törende kimse konuşma yapmadı, plaket dağıtılmadı, sinema dışına çıkılmadı 
      ALİN TAŞCIYAN VENEDİK 
   
   Venedik Film Festivali 60. yılına Woody Allen'in yeni filmi 'Anything Else'in gösterildiği sade bir törenle başladı. 
   Aşırı milliyetçiliğin bile yararlı olduğu bazı nadir durumlar var Venedik Film Festivali bunun en iyi örneği. Bugünlerde altmışıncısı gururla düzenlenen festival, 1932 yılında her şeyin en büyüğünü, en görkemlisini isteyen faşist hükümetin girişimiyle başladı. Gösterilen ilk film dönemin en önemli Hollywood ustalarından Rouben Mamoulian'ın 'Dr. Jekyll ve Bay Hyde' adlı filmiydi - ki bugün bir klasik. Festivalin fikir babası ve kurucusu Kont Giuseppe Volpi'nin adı, en iyi oyunculara verilen Volpi Kupası ile yaşatılıyor. Ama faşistlerden eser yok 
   
   Sahneye üç kişi çıktı 
   Onların yerini sosyalistler, sosyal demokratlar, liberaller aldı. Bir ölçüde de kapitalistler - ne de olsa sinema devasa bir endüstri. 
   Ama bu endüstrinin ruhunu satın alamadığı yüzlerce filmle dolu festivalin gerçekleştirildiği Lido'nun sokakları Derviş Zaim'in "Çamur" filminin afişleriyle dolu. Binlerce gazeteci, sinemacı ve izleyici Çin filminden çıkıp Şili filmine koşturuyor. 60. festival bu çokkültürlü ortamda telaşlı ama sade bir törenle açıldı. Film festivalinin sadece bir bölümünü oluşturduğu Venedik Bienali'nin yöneticisi Franco Bernabe, festival yönetmeni Maritz de Hadeln ve gecenin sunucusu ünlü oyuncu, eşi Claude Lelouch ile Türkiye'de de film çeviren Alessandra Martinez dışında sahneye sadece üç kişi ayak bastı Upstream Jürisi Başkanı Fransız sinema tarihçisi Laure Adler, Venedik'in altmış yılına da tanıklık eden büyük usta, Altın Aslan Jürisi Başkanı Mario Monicelli ve açılış filmi 'Anything Else'in oyuncu - yönetmeni Woody Allen. 
   
   Allen'in vefa borcu 
   İtalyan Kültür Bakanı, Avrupa Topluluğu ve Avrupa Komisyonu'ndan bakanlar, parlamenterler salondaydı ama kimse konuşma yapmadı. Şov yoktu, konser yoktu, plaket dağıtılmadı. Sinemanın dışına çıkılmadı 
   Gecenin eğlencesi seksen yaşını aşmış Monicelli'nin jüriyi kendine has yorumu ile tanıtması ve Allen'in filmlerinden aşina olduğumuz nevrotik haliydi. Allen, törene Venedik'e vefa borcunu ödemek için katıldığını söyledi. Venedik'in ünlü davetlileri birer birer Lido'ya gelmeye başladı. Yaşam Boyu Başarı Ödülü Altın Aslan alacak efsanevi oyuncu Ömer Şerif, Sir Anthony Hopkins, Johnny Depp, usta yönetmenler Jacques Daillon, Raoul Ruiz, Christopher Hampton, Isai Ming - Ciang, Philip Noyce, Chris Doyle ve Wang Kar - Wai gelenler arasında. 
   
   Zaim'in 'Çamuru' göz kamaştırdı    VENEDİK Film Festivali'nde, Derviş Zaim'in Çamur adlı filminin jürinin de katıldığı resmi gösterimi oldukça başarılı geçti. 
   Gösterim öncesi basın toplantısına dört İtalyan ortak yapımcı ve dağıtımcısıyla katılan Zaim, Kıbrıs sorunu konusunda sinemadaki ilk önemli yapıta böylece imza atmış oldu. 
   
   Tepki çeker ama... 
   Kıbrıs Rum kesiminden bir ortak yapımcısı daha bulunan 'Çamur', adadaki iki halkın birbirlerine uyguladıkları şiddet eylemlerini beyazperdede net biçimde sergileyen, eleştiren ve artık iki toplumun da bu acılarla birleşip onları geride bırakarak barışa kavuşabilecekleri mesajını veren bir film. 'Çamur', Türkiye ve Kıbrıs'ın her iki bölümünde de tepki çekmeye müsait bir yapım. 
   Ancak adını bütün Anadolu ve Ege'nin ortak kültürünün en eskiye dayanan ana tanrıçası Kibele kültüne dayandıran ve doğurganlığın simgesi kadını geleceğin simgesi çocuğu, öne çıkarıp umut dolu bir mesaj veren film, kuşkusuz her tür politik tepkiyi geçersiz kılacak bir sanatsal anlatıma sahip. 
   
   
</TEXT>
</DOC>
