<DOC>
<DOCNO> 169170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur17.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Devlet işsizlerin yerleştirildiği yer olmayacak 
</HEADLINE>
<TEXT>

     Başbakan Recep Tayyip Erdoğan,''Türkiye'de taş üstüne taş koyan her kim olursa olsun başımızın tacıdır. Bunun için yatırımcının önünü açtık'' dedi. 
     Başbakan Erdoğan, Mersin'in Erdemli İlçesi'ndeki Kargı Pınarı mevkiinde Çetinkaya Mağazası'nın açılışında, Türkiye ekonomisindeki son göstergelere işaret ederek, bunların son derece önemli olduğunu belirtti. 
     Erdoğan, AB sürecinde önemsedikleri konuların başında düşünce özgürlüğünün geldiğini, bunu örgütlenme, ifade, din ve vicdan özgürlüğünün izlediğini söyledi. 
     Erdoğan, ''Türkiye'de taş üstüne taş koyan her kim olursa olsun başımızın üzerinde yeri var, onlar bizim başımızın tacıdır. Çünkü, işsizliğin başını alıp gittiği bir dönemde bu tür yatırımlarla istihdam sağlanması bizleri mutlu ediyor'' dedi. 
     
     DEVLETİN GÖREVİ 

     Anadolu'nun gittiği her yerinde karşılaştığı insanların ''çocuğuma, eşime, bana iş'' dediğini belirten Başbakan Erdoğan, şöyle konuştu 
     ''Devlet, artık işsizlerin yerleştirildiği bir yer olmaktan çıkacak. Devletin görevi özel teşebbüsün önünü açmaktır. Biz de bunun için öncelikle şirket kurmayı kolaylaştırdık, yatırımcının önünü açtık. Daha önce 19 aşamada gerçekleştirilen şirket kurma işini yasal düzenlemeler yaparak 3 aşamaya indirdik.'' Yılın ilk 6 ayında kurulan şirket sayısında geçen yılın aynı dönemine göre yüzde 24 artış olduğunu, bunun da güven ortamının oluştuğunu gösterdiğini vurgulayan Erdoğan, ''Güven ortamını sağladık, sıra istikrarda. Bu da çok uzun sürmeyecek'' dedi. 
     Bu yılın ilk 3 ayında Türkiye'nin yüzde 7,4 ile büyüme hızında Çin'den sonra ikinci sıraya yerleştiğine dikkati çeken Erdoğan, şöyle devam etti 
     ''18 yıl aradan sonra Türkiye ilk kez eksi enflasyona ulaştı. Bunları Türkiye bugüne kadar hiç görmemişti. Şimdi gündemimizde halkın alım gücünün yükseltilmesi var. Bunu gerçekleştirirsek piyasa canlanacak.'' 
     
     YOKSULA KAYNAK BULMAK 

     Erdoğan, 2003-2004 eğitim-öğretim yılında 8 yıllık zorunlu temel eğitimde kitapların ücretsiz olarak dağıtılacağını ve bunun bedelinin de 250 trilyon lira olduğunu kaydetti. 
     Kaynakların kesilen hortumlardan temin edildiğini, hortumlar kesildikçe bu paraların fakir-fukaraya dönüşünün süreceğini anlatan Erdoğan, 23 Ağustos tarihinde yapılacak ücretsiz özel okul sınavı için bugüne kadar 25 bini aşkın başvurunun olduğunu, ilk 10 bine girecek öğrencilerin devlet tarafından okutulacağını belirtti. 
     Erdoğan, konuşmasını şöyle tamamladı 
     ''Yoksula kaynak bulmak için hortumları kesmeyi sürdüreceğiz. Artık el ele verme, dayanışma, yolsuzlukların üzerine gitme dönemidir. Halkın bize gösterdiği güvenle yolumuza devam edeceğiz.'' 
     
     KRİZE RAĞMEN 

     Çetinkaya Mağazaları Yönetim Kurulu Başkanı Fehmi Çetinkaya da konuşmasında, hazır giyim sektöründe 1957 yılında Adana'da faaliyete başladıklarını, ''Gıdadan giyime, kaliteyi ucuza satmada lider'' olma iddiasıyla hizmet alanlarını sürekli geliştirdiklerini söyledi. 
     Yaşanan ekonomik krize rağmen kendi öz kaynaklarına dayandıkları için etkilenmediklerini belirten Çetinkaya, yeni alışveriş merkezinin açılmasıyla birlikte Mersin'deki mağazalar zinciri sayısının 5'e, Türkiye'de ise 16'ya çıktığını vurgulandı. 
     Alınan bilgiye göre, 3 bin 400 metrekare kapalı alana sahip alışveriş merkezinde, 350 araçlık otopark bulunuyor. Mağazada, 150 personelin çalışacağı ve 35 bin çeşit ürünün tüketiciye sunulacağı bildirildi. 
     Törene, Adalet Bakanı Cemil Çiçek, Milli Savunma Bakanı Vecdi Gönül, Mersin Valisi Atilla Osmançelebioğlu, AK Parti Genel Başkan Yardımcısı Dengir Mir Mehmet Fırat, milletvekili Necati Çetinkaya ve çok sayıda vatandaş katıldı. 

     
</TEXT>
</DOC>
