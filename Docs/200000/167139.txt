<DOC>
<DOCNO> 167139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur20.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İcra ve iflas kanunu değişti... 
</HEADLINE>
<TEXT>

     İcra ve İflas Kanunu'nda değişiklik yapan tasarının 47 maddesi, TBMM Adalet Komisyonu'nda kabul edildi. 
     Geçtiğimiz haftalarda tümü üzerindeki görüşmelerin tamamlanmasının ardından alt komisyon oluşturan Adalet Komisyonu, bugün tasarının maddelerini görüşmeye başladı. Alt komisyon raporu üzerinden yapılan görüşmelerde, 107 maddelik tasarının 47 maddesi kabul edildi. 
     Tasarının görüşmelerine, Yargıtay Başkanlığı, Türkiye Bankalar Birliği ve TOBB temsilcileri ile alt komisyonda görev alan öğretim üyeleri de katıldı. Hükümet'i Adalet Bakanı Cemil Çiçek yerine, Devlet Bakanı ve Başbakan Yardımcısı Mehmet Ali Şahin temsil etti. 
     CHP'li milletvekilleri tasarının dilini eleştirirken, Osmanlıca bazı sözcükler yerine Türkçe karşılıklarının kullanılmasını istedi. Bakan Şahin, tasarının kanunda değişiklik öngördüğünü belirterek, ''Kanunu yeni baştan yazmış olsaydık bu sözcükleri değiştirebilirdik ama bazı maddelerde bu sözcükler yine olduğu gibi duruyor'' dedi. 
     Ankara Üniversitesi Öğretim Üyesi Prof.Dr. Süha Tanrıverdi, tasarının bir maddesi üzerinde görüşlerini dile getirirken, konuşmasına müdahale edilmesi üzerine, ''Davet ettiğiniz bilim adamını dinleyin'' diyerek tepkisini dile getirdi. Bakan Şahin, yüksek ses tonuyla konuşan Tanrıverdi'nin kim olduğunu sordu. Bakanlık bürokratlarından ''öğretim üyesi'' yanıtını alan Şahin, ''Sayın hocam, biz sizin öğrencileriniz değiliz, burası da okul değil'' dedi. 
     
</TEXT>
</DOC>
