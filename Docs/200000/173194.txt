<DOC>
<DOCNO> 173194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sonspo07.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de Pole pozisyonu Montoya'nın oldu... 
</HEADLINE>
<TEXT>

     Formula 1'de sezonun 12. yarışı olan Almanya Grand Prix'sinde ''pole'' pozisyonu, BMW Williams'ın Kolombiyalı sürücüsü Juan Pablo Montoya aldı. 
     Bu sezon ilk, kariyerinde ise 11. kez ''pole'' pozisyonu kazanan Juan Pablo Montoya, oldukça sıcak bir havada yapılan sıralama turunu, 1.15.167'lik sürede ilk sırada tamamladı. Kariyerinde ilk ''pole'' pozisyonu yine Almanya Grand Prix'sinde 2001 yılında alan Montoya, geçen sezon hiç yarış kazanmamasına karşın 7 kez bunu başarmıştı. Kolombiyalı sürücü, son olarak geçen yıl eylül ayında İtalya Grand Prix'sinde sıralama turlarında ilk sırayı almıştı. 
     Hockenheim pistinde yapılan yarışta 2. sırayı yine BMW Williams ekibinden Alman Ralf Schumacher, 1.15.185 ile alırken, Ferrari ekibinden Brezilyalı Rubens Barrichello, 1.15.488 ile 3., Renault'dan İtalyan Jarno Trulli, 1.15.679 ile 4., Mercedes McLaren'dan Finli Kimi Raikkonen, 1.15.874 ile 5., 5 dünya şampiyonluğu bulunan Ferrari takımından genel klasman lideri Alman Michael Schumacher ise 1.15.898 ile 6. sırayı aldı. 
     
</TEXT>
</DOC>
