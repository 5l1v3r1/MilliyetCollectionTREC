<DOC>
<DOCNO> 151590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun40.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan zor günler geçiriyor... 
</HEADLINE>
<TEXT>

     Irak'ın yeniden yapılanmasında BM'ye öncü rol verilip verilmemesi tartışmaları yüzünden parçalanan Güvenlik Konseyi ve uluslararası örgütün geleceğine ilişkin belirsizlik yüzünden Genel Sekreter Kofi Annan'ın zor günler geçirdiği bildirildi. 
     Amerikan finans çevrelerinin gazetesi Wall Street Journal'a açıklamada bulunan Annan'a yakın kaynaklar, ''Ne kadar üzgün olduğunu bilemezsiniz. Tüm dünyası alt üst oldu'' dediler ve Annan'ı en çok, ''BM'nin dünya diplomasisinde öncü rol üstlenmesini sağlamak için verdiği çabanın sonuçsuz kalması olasılığının kaygılandırdığını'' belirttiler. 
     Gazete, 1991 Körfez Savaşı'nın BM'ye dünyada barışı koruma konusunda öncü rol verdiğine ve BM'nin yanı sıra genel sekreterine de Nobel Barış Ödülü almasına zemin hazırladığına dikkat çekti. 
     Irak savaşından sonra ise ''BM'nin kendi geleceğini kurtarma telaşına kapıldığını'' savunan gazete, ''BM'nin, Irak'ın yeniden yapılanmasında öncü rol oynamaktan vazgeçebileceğini ve tamamen safdışı olmamak için verilecek en küçük bir rolü bile kabul edeceğini'' öne sürdü. 
     Wall Street Journal, Annan'ın Güvenlik Konseyi'nin Avrupalı üyeleri ile ABD arasında zor durumda kaldığını, AB zirvesine katılmak için gittiği Atina'da yapacağı konuşma metninden çok önemli bir bölümü çıkardığını da yazdı. 
     Gazeteye göre, konuşmanın önceden dağıtılan Fransızca metninde ''Irak'ın yeniden yapılandırılmasının, Afganistan'da olduğu gibi, BM tarafından atanacak bir temsilci öncülüğünde gerçekleştirilmesi'' talebi yer aldı. Gazete, bu talebin, BM'nin Irak'ta yardımcı değil öncü olduğunu vurgulamak isteyen Avrupalı liderlerin baskısıyla konuşma metninde yer aldığını, ancak Annan'ın konuşması sırasında bu bölümü okumadığını, bölümün daha sonra konuşmanın İngilizce metninden de çıkarıldığını yazdı. 
     BM yetkilileri, ''BM'nin Irak'ta oynayacağı rolün ne olacağına Güvenlik Konseyi üyelerinin karar vereceğini'' vurguluyor. Bu noktaya parmak basan Genel Sekreter Yardımcısı Louise Frechette de, ''Bizim bir tercihimiz yok. Önemli olan konsey üyelerinin aralarında anlaşmalarıdır'' dedi. 
     Wall Street Journal, Genel Sekreter Annan'ın konseyin bugün Irak'la ilgili olarak yapacağı toplantıya katılmayacağına da dikkat çekti. 
     





</TEXT>
</DOC>
