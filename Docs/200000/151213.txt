<DOC>
<DOCNO> 151213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur13.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum sırasında doktorun dövdüğünü iddia etti... 
</HEADLINE>
<TEXT>

     Şanlıurfa'da bir kadın, ''Doğum yaptığı sırada doktor tarafından dövüldüğünü'' iddia ederek Cumhuriyet Başsavcılığı'na suç duyurusunda bulundu. 
     Alınan bilgiye göre, Şanlıurfa'nın Bozova İlçesi'nde oturan Emin Polat, hamile olan eşi Rahime Polat'ı sancılarının artması üzerine, Şanlıurfa Doğum Hastanesi'ne getirdi. 
     Rahime Polat burada yapılan muayene ve kontrollerden sonra doğumhaneye alındı. Doğum sonrası Emin Polat, eşi Rahime Polat'ın doğumum gerçekleştiren doktor tarafından dövüldüğünü ve hakarete uğradığını öne sürerek, Cumhuriyet Başsavcılığı'na suç duyurusunda bulundu. 
     Rahime Polat, Cumhuriyet Başsavcılığı'na verdiği suç duyurusunda, 14 Nisan tarihinde doğum yapmak üzere Şanlıurfa Doğum Hastanesi'ne gittiklerini, gece saat 24 sıralarında doğumhaneye alındığını ifade ederek, şu görüşlere yer verdi 
     ''İsmini bilmediğim doktor, bunun doğumu zor olacak şeklinde sözler sarf etmeye başladı. Ben can havliyle kıvranırken Kıpırdama diye uyardı, ancak sancım çok olduğu için kıvranıyordum. Bunun üzerine doktor söylenerek bana vurmaya başladı, can çekiştiğim ve Türkçe'yi tam anlamadığım için tam olarak neler söylediğini hatırlamıyorum. Darp üzerine dudağım patladı ve gözüm morardı. Bir yandan doğum sancısı çekerken öte yandan doktor tarafından hakarete ve müessir file maruz kaldım.'' 
     
     ''BİZ BOKSÖR MÜYÜZ '' 

     Doğumu gerçekleştiren doktor İhsan Aykut ise yaptığı açıklamada, iddiaların asılsız olduğunu ve bir komployla karşı karşıya kaldığını belirterek, şöyle konuştu 
     ''Ben insanlara hizmet için yemin ettim. Biz bu kadar eğitimi boşuna mı aldık, boksör müyüz . Madem olay yargıya intikal etmiş, adalet doğruyu bulacaktır. İddialara tamamen asılsız ve safsata.'' 
     





</TEXT>
</DOC>
