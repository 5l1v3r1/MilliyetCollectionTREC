<DOC>
<DOCNO> 178479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko39.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Çin'e ihracatta 500 milyon dolar rakamına ulaşabiliriz 
</HEADLINE>
<TEXT>

     Devlet Bakanı Kürşad Tüzmen, Çin ile Türkiye arasındaki ticaret hacminin her geçen yıl daha da arttığını belirterek, ''Bu sene Çin'e 500 milyon dolar civarında bir ihracat rakamına ulaşacağımızı tahmin ediyorum'' dedi. 
     Devlet Bakanı Kürşad Tüzmen, Çin Halk Cumhuriyeti Ticaret Bakanı Lu Puyvan ve beraberindeki heyet ile makamında görüştü. 
     Bakan Tüzmen görüşmede yaptığı konuşmada, konuk Bakan Lu ve beraberindeki heyeti Türkiye'de görmekten duyduğu mutluluğu dile getirirken, iki ülke arasındaki iyi ilişkilerin ve ticaretin her geçen yıl geliştiğini söyledi. Dün İstanbul'da iki ülke arasında 200 milyon dolarlık bir anlaşma imzalandığını hatırlatan Tüzmen, söz konusu anlaşmaların iki ülke arasındaki ticari ilişkilerin artmasını sağlayacağını bildirdi. 
     Bakan Tüzmen, öteden beri Türkiye ile Çin arasındaki ticaret hacminde Türkiye aleyhine bir ticaret açığı bulunduğunu belirterek, iki ülke arasındaki ticari ilişkiler geliştikçe bu açığın oranının azalacağını ifade etti. Tüzmen, şöyle devam etti 
     ''Şu anda Türkiye ile Çin arasında ilişkilerin geçmiş döneme göre oldukça büyük bir ivme kazandığını görüyoruz. Geçen senenin aynı dönemiyle bu senenin aynı dönemini karşılaştırdığımız zaman Türkiye'nin Çin'e ihracatının yüzde 70 oranında artmış durumda. Bu sene Çin'e 500 milyon dolar civarında bir ihracat rakamına ulaşacağımızı tahmin ediyorum. Bu 200 milyon dolarlık anlaşma ve imzalanan diğer anlaşmalar da ekstra bir ihracat artışı sağlayacak.'' Çinli Bakan Lu'nun Ticaret Bakanı olarak ilk resmi ziyaretini Türkiye'ye gerçekleştiğini ve konuk Bakan'ın 100'e yakın bir işadamı heyetiyle geldiğini de belirten Tüzmen, ''Bu da Çin'in Türkiye'ye verdiği önemin açık bir göstergesidir'' diye konuştu. 
     İki ülke arasındaki ilişkilerin yatırım ve turizm boyutunun da önem kazanmaya başladığını anlatan Tüzmen, ticarette yakalanan başarının söz konusu alanlarda da yaşanabileceğini sözlerine ekledi. 
     
     ÇİN TİCARET BAKANI LU 
     Çin Halk Cumhuriyeti Ticaret Bakanı Lu Puyvan ise yaptığı konuşmada, geçtiğimiz Ocak ayında Başbakan Recep Tayyip Erdoğan'ın AK Parti Genel Başkanı sıfatıyla Çin'i ziyaret ettiğini hatırlatarak, söz konusu ziyaretin iki ülke arasındaki ilişkilere önemli bir ivme kazandırdığını söyledi. 
     Ticaret Bakanı olduktan sonra ilk resmi ziyaretini Türkiye'ye yaptığını da vurgulayan Bakan Lu, ''Çünkü ben Bakan Tüzmen ile çok iyi arkadaş olacağımızı düşünüyorum. İki ülke özel sektörleri arasında da ilişkilerin iyi bir şekilde gelişeceğini umuyorum'' diye konuştu. 
     Çin ve Türkiye ekonomilerinin hızlı bir şekilde geliştiğini anlatan Lu, şunları söyledi 
     ''İki ülke ekonomileri arasında birbirini tamamlayan noktalar var. Beş sene içerisinde ilişkilerimizin daha da gelişeceğini düşünüyorum. Kalabalık bir heyetle Türkiye'yi ziyaret ettim, çünkü iki ülke arasında işbirliği potansiyeli olduğunu düşünüyorum. İlişkilerimizin de her geçen gün daha iyiye gideceğini düşünüyorum. Ziyaretim sırasında hem Türk hükümetinin hem de Türk işadamlarının ticarette Türkiye aleyhine olan dengesizliğe önem verdiklerini gördüm. Türkiye bu dengesizliği kapatma kararındadır. Bu sorun hemen yarın sabah çözülemez ama her sene daha da iyiye gidecektir.'' Bu arada, ziyaretin ardından Uluslararası Müteahhitler Birliği Başkanı Nihat Özdemir, Ankara Sanayi Odası ASO Başkanı Zafer Çağlayan ve 3 özel sektör temsilcisi Çinli muhataplarıyla ikili çerçeve anlaşmaları imzaladılar. 
     
</TEXT>
</DOC>
