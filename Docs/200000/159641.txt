<DOC>
<DOCNO> 159641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yasam/yas07.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal cinayetler 'gerçek' oluyor 
</HEADLINE>
<TEXT>

Askerler için hazırlanan bilgisayar oyunları, çocuklarda öldürme güdüsünü artırıyor 
     Amerikan, Japon ve Alman bilim adamları, şiddet içeren bilgisayar oyunlarının gençlere öldürmeyi öğretebileceği ve kalıcı hasar bırakabileceği fikrinde. 
     ABD'de bir askeri akademide ders veren psikolog Dave Grossman, iki öğrencinin otomatik silahlarla dört öğrenci ve bir öğretmeni öldürmesi üzerine bir araştırma grubu kurdu. Grossman'ın tezine göre, özellikle 'ego - shooter' denilen ve kahramanın perspektifinden oynanan oyunlar çocuklara aktif olarak adam öldürmeyi öğretiyor. Asker ve polisleri gerçek çatışmalara hazırlamak için hazırlanan simülasyonların oyun halinde aynen piyasaya sürüldüğünü vurgulayan Grossman, çocukların bu yolla öldürmeyi öğrendiğini savundu. 
     
     İşte müthiş bir örnek 
     Grossman, savına örnek olaraksa, 1997'de Paducah'da 20 saniyede 8 kez 8 ayrı öğrenciye nişan alıp tümünü ya vücudun üst bölgesi ya da başından vuran ve daha önce eline hiç silah almayan öğrenciyi gösterdi. 
     

</TEXT>
</DOC>
