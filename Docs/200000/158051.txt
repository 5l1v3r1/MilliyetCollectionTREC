<DOC>
<DOCNO> 158051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo08.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Hedefimiz Süper Lig'de başarılı olmak... 
</HEADLINE>
<TEXT>

     Konyaspor Kulübü Başkanı Mehmet Köseoğlu, İkinci Futbol Ligi A Kategorisi'nde gösterdikleri başarıyı gelecek sezon Birinci Süper Lig'de de göstermeye kararlı olduklarını bildirdi. 
     Köseoğlu, Futbol Şube Sorumlusu Nuri Mehtap, Basın Sözcüsü İbrahim Kaplan ve Basın Danışmanı Ahmet Eser ile Anadolu Ajansı Bölge Müdürlüğü'nü ziyaret etti. 
     Birinci Lig özlemi çeken Konyaspor'un sesini bu sezon en iyi şekilde duyurarak, takımın şampiyonluğa ulaşmasında önemli rolü olduğunu belirten Köseoğlu, şunları söyledi 
     ''Başarıda, yönetim, futbolcular, teknik heyet kadar basın kuruluşlarının da büyük payı var. Tüm medya kuruluşlarıyla kurulan iyi ilişkileri daha da geliştirerek, Konyaspor'un ve Konya'nın adını daha sık duyuracağız. Çok zor mücadelelerden sonra bugünlere geldik. Ama asıl iş bundan sonra başlıyor. Başarımızı Birinci Süper Lig'de de sürdürmeye kararlıyız.'' 
     
</TEXT>
</DOC>
