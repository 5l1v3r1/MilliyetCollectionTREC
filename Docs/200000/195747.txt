<DOC>
<DOCNO> 195747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo07.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, başkent derbisi için hazırlıklarını sürdürüyor... 
</HEADLINE>
<TEXT>

     Gençlerbirliği, Ankaragücü maçı hazırlıklarını sürdürüyor. 
     Milli maç nedeniyle Birinci Süper Lig'e verilen aradan yararlanan kırmızı-siyahlı ekip, milli takımlarda olan oyuncuları Skoko, Youla, El Saka, Serkan, Deniz, Baki ile sakat olan kaleci Gökhan, Ümit ve yakalandığı grip nedeniyle iğne tedavisi olan Mustafa Özkan'dan yoksun, yedek ağırlıklı bir kadroyla çıktığı PAF takım karşısında 8-1 galip geldi. 
     Beştepe İlhan Cavcav Tesisleri'nde yapılan maçta, kasığından sakatlanan M'Bayo, karşılaşmayı yarıda bıraktı. 
     
     ALİ CANSUN'DAN 4 GOL 
     İlk yarısı 1-1 biten hazırlık maçında teknik direktör Ersun Yanal, her 2 yarı ayrı 11'leri sahaya sürdü. Kırmızı-siyahlı ekipte Ali Cansun, attığı 4 golle göz doldururken, diğer goller Bülent Karaman, Ali Tandoğan, Veysel ve Mustafa Gürsel'den geldi. PAF takımın tek golünü ise Erkan penaltıdan attı. 
     Yarını dinlenerek geçirecek olan Gençlerbirliği, 17 Kasım Pazartesi gününden itibaren Ankaragücü maçı hazırlıklarını sürdürecek. 
     
</TEXT>
</DOC>
