<DOC>
<DOCNO> 195956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur28.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı Saldırıları nefretle kınıyoruz 
</HEADLINE>
<TEXT>

     Diyanet İşleri Başkanı Ali Bardakoğlu, dün İstanbul'da Neva Şalom ve Beth İsrael sinagoglarına düzenlenen saldırılar nedeniyle Musevi vatandaşların acılarını paylaştıklarını ve bu melun saldırıları nefretle kınadıklarını belirtti. 
     Bardakoğlu, yaptığı yazılı açıklamada, saldırıları büyük bir üzüntü ile karşıladıklarını bildirdi. 
     Söz konusu saldırıların, Türkiye'yi baştan başa bir mabede dönüştüren Ramazan ayında, hangi dinden olursa olsun ibadet edenlere ve onların mabetlerine karşı yapılmasının bu tür saldırıları gerçekleştirenlerin yeryüzünde hiçbir değer tanımadıklarını bir kez daha ortaya koyduğunu kaydeden Bardakoğlu, saldırıların, evrensel mutlak değerleri anlatma konusunda bütün dinlerin mensuplarına ne büyük görevler düştüğünü de açıkça gösterdiğini bildirdi. 
     Diyanet İşleri Başkanlığı olarak, saldırılarda hayatlarını kaybeden vatandaşlara Allah'tan rahmet, yakınlarına başsağlığı ve yaralananlara acil şifalar dileyen Bardakoğlu, ''Asırlardır Anadolu toprakları üzerinde kardeşçe, huzur içinde bir arada yaşadığımız Musevi vatandaşlarımızın acılarını paylaşıyor ve bu melun saldırıları nefretle kınıyoruz'' dedi. 
     
</TEXT>
</DOC>
