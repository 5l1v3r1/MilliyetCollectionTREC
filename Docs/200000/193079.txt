<DOC>
<DOCNO> 193079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo16.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk düşüşte .. 
</HEADLINE>
<TEXT>

     Fenerbahçe'de sezonun ilk haftalarındaki maçlarda attığı gollerle ön plana çıkan Van Hooijdonk'un başarı grafiği, haftalar ilerledikçe düşüyor. 
     Ligde 2. haftadaki Trabzonspor maçından itibaren üst üste 5 maçı boş geçmeyen ve fileleri havalandırma başarısını gösteren Hollandalı golcü, sarı-lacivertli takımın son 5 maçının sadece birinde gol attı. 
     Trabzonspor maçında attığı tek golle takımına galibiyeti getiren Van Hooijdonk, bu maçın ardından yapılan Elazığspor, Diyarbakırspor, Gaziantepspor ve Galatasaray maçlarında rakip filelere birer gol gönderdi. 
     Hollandalı futbolcu, Gençlerbirliği, Konyaspor, Bursaspor, Adanaspor ve Akçaabat Sebatspor maçlarının yer aldığı son 5 maçlık bölümde ise sadece Bursaspor deplasmanında gol attı. 
     Ligde 7 gol atan Van Hooijdonk'un, deplasman maçlarında 5, Kadıköy'deki maçlarda ise 2 golü bulunuyor. 
     
</TEXT>
</DOC>
