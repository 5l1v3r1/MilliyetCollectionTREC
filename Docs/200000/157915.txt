<DOC>
<DOCNO> 157915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/guncel/gun03.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
27 yıllık arsa çilesi 
</HEADLINE>
<TEXT>

Gurbetçi Güler, 1976'da hayalindeki evi yaptırmak için arsa aldı. Önce belediye izin vermedi, sonra devlet el koydu. Birileri geldi, otopark açtı 
     FATİH ÇİMEN Duisburg 

     Almanya'ya 1970'te işçi olarak giden Erzincanlı Mehmet Güner, yatırım yapmak amacıyla 1976'da Bahçelievler'de 500 metrekarelik arsaya talip oldu. Arsayı almadan önce Bahçelievler Belediyesi'ne müracaat eden Güner, arsanın ev yapmaya uygun olup olmadığını sordu. Belediyeden arsanın imara açık olduğu ve ev yapma konusunda herhangi bir sakınca bulunmadığı şeklinde yanıt alan Güner, böylece parasını ödeyip arsayı satın aldı. Arsasına ev yaptırmak için 27 yıldır uğraşan ve başaramayan Güner, başından geçenleri şöyle anlattı 
     
     'YA BIRAKIN YA ÖDEYİN' 
     "Aldığım arsanın kaygan zeminde bulunduğunu belirten belediye, ev yapma izni vermedi. Bunun üzerine etüt çalışması yaptırdım ve uygun olduğuna dair rapor aldım. Buna rağmen belediye izin vermemekte diretti. Ardından Almanya'ya döndüm. 1979'da tekrar Türkiye'ye izne geldim ve yeniden başvuruda bulundum. Bu kez bana, buranın yeşil saha olduğunu, bu yüzden ev yapamayacağımı söylediler. İki yıl sonra tekrar müracaat ettim. Bu defa da arsanın "acil okul ihtiyacı nedeniyle" İstanbul İl Eğitim Müdürlüğü'ne devredildiğini duydum. Aradan uzun yıllar geçtikten sonra 2001'de İstanbul İl Eğitim Müdürlüğü'ne giderek 'Ya arsamı bırakın ya da parasını ödeyin' dedim. İstanbul İl Eğitim Müdürlüğü ise ödeyecek para olmadığını söyledi." 
     
     ARSA, OTOPARK OLDU 
     Güner, arsa kavgasını mahkemeye taşıdı. Ya arsamı geri verin ya da kamulaştırıp bedelini ödeyin diye İstanbul Valiliği hakkında Bakırköy 5. Asliye Hukuk Mahkemesi'nde dava açtı. Ancak mahkeme Güner'i haklı bulmadı. 
     Güner, hakkını ararken arsaya başkası kondu. Temmuz 2001'de arsasının bir başkasının eline geçtiğini ve otopark olarak işletilmekte olduğunu öğrenen Güner, kaymakamlığa yazılı şik yette bulunduğunu belirterek, "Benim gibi binlerce gurbetçinin bu şekilde canı yandı. Parama mı, çektiğim çileye mi yoksa giden sağlığıma mı yanayım" diye yakındı. 
     

</TEXT>
</DOC>
