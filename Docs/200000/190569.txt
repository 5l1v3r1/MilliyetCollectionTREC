<DOC>
<DOCNO> 190569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/eko09.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay'dan 'Fon ve batıklar denetlensin' uyarısı 
</HEADLINE>
<TEXT>

   ANKARA Milliyet 
   
   Sayıştay, Tasarruf Mevduatı Sigorta Fonu TMSF hesaplarında çelişkiler buldu ve tüm kayıt ve işlemlerin denetlenmesinde fayda gördüğünü bildirdi. Meclis'e sunulan Sayıştay raporlarında TMSF bünyesindeki batık bankalara 32 katrilyon lira kaynak aktarımı yapılmasına rağmen, bu tutarın bankalara verilen ihtiyatların takip edildiği hesaplarda 17.4 katrilyon lira olarak göründüğü belirtildi. 
   Raporda, TMSF'nin bugünkü şartlarda Hazine'ye olan borçlarını geri ödemesinin mümkün olmadığı vurgulandı. Raporda, "Hazine'nin TMSF bünyesindeki bankaya devlet iç borçlanma senetleri DİBS için yaptığı faiz ödemeleri ve kur farklarının görev zararı hesaplarına yansıtılmaması nedeniyle batık bankalara aktarılan kaynaklar düşük görünmektedir" denildi. Raporda, TMSF ve bünyesindeki bankaların portföylerinde 31 Aralık 2002'de bulunan DİBS tutarının 2.7 katrilyonken bu tarih itibariyle TMSF'ye verilen ve vadesi gelmemiş olan ikraz DİBS'lerin anapara toplamı 19.2 katrilyon olduğuna dikkat çekildi. 
   
   
</TEXT>
</DOC>
