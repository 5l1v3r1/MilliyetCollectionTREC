<DOC>
<DOCNO> 166209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo03.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşlı Kurt' yüzmede rakip tanımıyor 
</HEADLINE>
<TEXT>

     Adanalı milli ve rekortmen yüzücü Faruk Morkal, ilerlemiş yaşına karşın büyük bir hırsla Fransa'da yapılacak Masterler Avrupa Şampiyonası'na hazırlanıyor. Seçmelerde rakip tanımayan Morkal, destek sağlanması durumunda kesinlikle derece elde edeceğini söylüyor. 
     Faruk Morkal, 1966-1978 yılları arasında 112 kez milli mayo giydiğini, kelebek, kurbağalama ve karışık stillerde rekorları bulunduğunu vurgulayarak, kısıtlı olanaklara karşın anlamlı başarılar elde ettiğini ve 52 yaşında olmasına karşın gençlere adeta ''taş çıkarttığını'' söyledi. 
     Münih'te 1972 yılında yapılan Olimpiyat Oyunları, 1973'te Belgrat'da Dünya ve 1977'de İsveç'te Avrupa Şampiyonası ile 3 kez Akdeniz Oyunları, 5 kez de Balkan Şampiyonası'na katıldığını hatırlatan Morkal, şunları söyledi 
     ''İzmir'de 18-20 Temmuz tarihleri arasında yapılacak Masterler Türkiye Birinciliği'ne çok ciddi bir şekilde hazırlanıyorum. 50 metre kurbağalamada, 50-55 yaş grubu masterlerde Türkiye'de beni geçecek sporcu yok. Şu anda 41 saniyede yüzüyorum. Hedefim, bunu 36 saniyeye kadar düşürmektir. En iyi dönemlerimde 50 metre kurbağalamayı 31 saniyede yüzmüştüm. 
     Türkiye'de birinci olarak Fransa'daki Avrupa Şampiyonası'nda kesinlikle derece yapacağıma inanıyorum. Ancak, çok iyi beslenmem ve dinlenmem lazım. Ayrıca yarışma masrafları için en az 5 bin Euro gerekiyor. Bunu kendi olanaklarımla karşılayamam, destek bekliyorum.'' Morkal, Çukurova Üniversitesi Özdemir Sabancı ile Atatürk Yüzme Havuzu'nda günde çift antrenman yaptığını da bildirdi. 
     
     ''ESKİ YÜZÜCÜLER HAVUZA DÖNMELİ'' 
     Eski milli sporculardan havuzlarda antrenör olarak yararlanmak gerektiğini ifade eden Morkal, Adana'nın geçmişteki başarılarıyla ilgili olarak da şunları anlattı 
     ''1955 ile 1975 yılları arasında Adana, yüzme ve sutopunda altın yıllarını yaşamış ve milli takımlara yüzlerce sporcu kazandırmıştır. Şimdi bu etkisini yitirdi. Bunun gerekçelerini çok iyi araştırmak gerekir. Bizim dönemimizde bir tek havuz vardı. Simit yiyerek yarışlara hazırlanırdık. Şimdi Adana'da 60 kadar yüzme havuzu oldu. Olanaklar arttı, araç-gereç ve teknoloji çok gelişti, ancak Adana'da yüzme sporu geriledi. Son yıllarda milli takımlara sporcu veremiyoruz. Bu nedenle camiaya çeşitli nedenlerle darılan ve uzaklaşan eski yüzücülerin yeniden havuzlara dönmesi sağlanmalı. İnanıyorum ki her milli sporcu 2 yeni yetenekle ilgilenirse Adana, yeniden eski başarılı günlerine döner ve milli takımlara sporcu gönderir.'' 
     
</TEXT>
</DOC>
