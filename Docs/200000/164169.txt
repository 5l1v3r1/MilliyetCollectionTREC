<DOC>
<DOCNO> 164169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo05.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhun'u kimler istedi ama biz vermedik Avrupa'ya gidecek 
</HEADLINE>
<TEXT>

     Bursaspor'un teknik direktörlüğünü üstlenmek için kongreyi bekleyen Georghe Hagi'nin transfer listesinde bulunan Fenerbahçeli Ceyhun Eriş'e, Almanya, Fransa ve Yunanistan'dan 6 takımın talip olduğu bildirildi. 
     Ceyhun'un babası İbrahim Eriş, Fenerbahçe ile yapılan ilk görüşmede anlaşma sağlanamadığını, ancak henüz taraflar arasında bağların kopmadığını söyledi. 
     ''Bizim istediğimiz ile kulübün önerdiği arasında fark var. Görüşmeler sonucu ortak bir noktaya varılır mı bilemem'' diyen Eriş, Ceyhun'un şu anda sadece Fenerbahçe ile görüştüğünü, diğer teklifleri şimdilik ertelediğini kaydetti. 
     Eriş, Bursaspor'un da Ceyhun'u transfer etmek istediği yönündeki haberleri basından okuduklarını belirterek, ''Ceyhun şu anda tatilde. Ona ulaşamadım. Olur, olmaz diye bir şey söyleyemem. Ancak Ceyhun, Fenerbahçe ile anlaşamazsa, Türkiye'de başka takımda oynamak istemiyor'' dedi. 
     Eriş, Ceyhun'a Almanya'dan 3, Fransa'dan 2 ve Yunanistan'dan 1 kulübün ciddi transfer tekliflerinde bulunduğunu, ancak önce Fenerbahçe ile görüşmelerin sonuçlanmasını beklediklerini sözlerine ekledi. 
     
</TEXT>
</DOC>
