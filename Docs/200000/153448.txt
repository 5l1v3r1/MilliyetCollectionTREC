<DOC>
<DOCNO> 153448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun07.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Burlusconi'nin sağ kolu rüşvetten hüküm giydi... 
</HEADLINE>
<TEXT>

     İtalya Başbakanı Silvio Berlusconi'nin geçmişte ''sağ kolu'' olarak bilinen ve şu anda Forza İtalya partisinden milletvekili olan Cesare Previti, bir şirketin satışıyla ilgili davada hakimlere rüşvet vermekten 11 yıl hapis cezasına çarptırıldı. 
     ''Sir'' kimya şirketinin 1980'li yılların başında Imi adlı kamu bankasına satışında usulsüzlük yapıldığı iddiasıyla 1995 yılında açılan dava bugün sonuçlandı. Milano Ceza Mahkemesi, milletvekili Previti ile avukat ve hakimlerden oluşan diğer 7 sanıktan 6'sını suçlu buldu. 
     Davaya bakan hakimler kurulu, bugün yaklaşık 8 saat süren oturumun sonunda, savcılığın 13 yıl hapis cezası istediği Previti'nin 11 yıl hapis cezasına mahkum edildiğini açıkladı. 
     Sir'in Imi'ye satışında usulsüzlük yapıldığı gerekçesiyle 1982 yılında açılan ilk dava, 1994 Ocak ayında Imi'nin Sir şirketinin sahibi Rovelli ailesine yaklaşık 500 milyon euro ödemesiyle sonuçlanmıştı. 
     Geçmişte merkez sağ partilere ve özellikle Berlusconi'ye yakınlığıyla tanınan Stefania Ariosto, bu davada hakimlere rüşvet verdiği iddiasıyla 1995 yılında suç duyurusunda bulunmuştu. 
     Previti, 1980'li yıllarda Berlusconi'nin avukatlığını yapmış ve 1994'te sadece 9 ay görevde kalan Berlusconi hükümetinde Savunma Bakanlığı'nı yürütmüştü. Previti'nin hüküm giymesinin, hükümeti zor durumda bırakacağı öne sürülüyor. 
     Previti ile hüküm giyen diğer sanıkların, üst mahkemeye temyiz başvurusunda bulunmaları bekleniyor. 
     




</TEXT>
</DOC>
