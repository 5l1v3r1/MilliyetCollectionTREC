<DOC>
<DOCNO> 172220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecikme olsa da program yürüyor diye Türkiye'nin kredi notu yükseldi 
</HEADLINE>
<TEXT>

   Standard and Poor's, 'gecikmeler olmakla birlikte, ekonomik programdaki ilerlemeyi' gerekçe göstererek Türkiye'nin notunu B -'den B'ye çıkarttı 
   ANKARA Milliyet 
   
   Uluslararası kredi derecelendirme kuruluşu Standard and Poor's S P Türkiye'nin kredi notunu B-'den B'ye yükseltirken, ülke görünümünü durağan olarak teyit etti. 
   S P kredi analisti Ala'a Al - Yusuf, Türkiye'nin 2003 ve 2004 bütçelerinde faiz dışı fazla hedefini tutturamayacağını düşündüklerini ve reel faizlerin düşmemesi halinde programın tehlikeye girebileceğini bildirdi. 
   S P'den yapılan açıklamada, "Not yükseltilmesi yeni hükümetin bazı gecikmeler ve aksamalar olmakla birlikte IMF destekli ekonomik programı uygulamada gösterdiği ilerlemeyi yansıtmaktadır" denildi. 
   
   Reel faiz uyarısı 
   Al - Yusuf ise yaptığı değerlendirmede mali ayarlamalar ve reel faizlerin düşmesine bağlı olarak kamu borç yükünün azalmaya devam ettiğini belirtti. Bu durumun Türk Lirası'na olan güveni artırdığına işaret eden Al - Yusuf, kambiyo kurlarının ve döviz rezervlerinin güçlenmesine yardımcı olduğunu kaydetti. 
   Türkiye'nin borç yükünün halen yüksek seviyede olduğunu vurgulayan Al - Yusuf, S P olarak Türk hükümetinin 2003 ve 2004 bütçelerinde faiz dışı fazla hedeflerini tutturamayacağını düşündüklerini belirtti. Al - Yusuf, bununla beraber programın diğer yönlerinde sağlanan ilerlemelerin piyasalarda olumlu bir izlenim yarattığını dile getirdi. 
   Ekonomik programın başarısı için reel faiz hadlerinin düşmesinin büyük önem taşıdığını kaydeden Al - Yusuf, reel faizler yakın bir gelecekte düşmeye başlamazsa programın tehlikeye düşebileceğini ifade etti. 
   
   Seçimler belirleyici olacak 
   Al - Yusuf, yerel seçimler nedeniyle hükümetin mali uyum programından ödün vermemesi halinde yeni bir not artırımı olabileceği mesajı verdi. Al - Yusuf değerlendirmesinde, "Yaklaşan yerel seçimlere rağmen hükümetin mali uyum programından ödün vermemesi halinde Türkiye'nin kredi notunun daha da yükseltilmesi ihtimali güçlenecek" dedi. 
   Türkiye'nin kredi notunun yükselmesine paralel olarak, bazı bankaların notları da yükseltildi. Eximbank'ın kredi notu B-'den B'ye çıkarılırken, Ziraat Bankası ile İş Bankası'nın uzun ve kısa dönem kredi notları da B-'den B'ye yükseldi. Doğuş Holding, Garanti Bankası ve Garanti Finansal Kiralama'nın da görünümlerini negatiften durağana çevrildi. İstanbul'un kent kredi notu da B-'den B'ye yükseldi. 
   
   
</TEXT>
</DOC>
