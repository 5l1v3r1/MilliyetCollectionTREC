<DOC>
<DOCNO> 189678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun21.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İspanyol basınında Irak'a savaşa gitmiyoruz 
</HEADLINE>
<TEXT>

     Başbakan Recep Tayyip Erdoğan, İspanya'nın yüksek tirajlı gazetelerinden El Pais ve El Mundo gazetelerinde bugün yayınlanan röportajlarında, Türk askerinin Irak'a savaşa gitmediğini söyledi. 
     Mallarco Adası'nda dün sona eren Formentor Forumu sırasında İspanyol basınının büyük ilgi gösterdiği Başbakan Erdoğan'ın röportajları, bugün ülkenin 2 büyük gazetesinde yayımlandı. 
     ''1998 yılında hapis cezası alan Erdoğan, eşi başörtüsü kullanmaya devam etse de şık bir Batılı gibi görünüyor'' ifadesini kullanan El Mundo gazetesine konuşmasında Erdoğan, Irak'a asker gönderme konusunda ABD ile Türkiye'nin şu anda ''müzakerelerin merkezinde'' olduğunu belirtti. 
     ''Eğer Kürtler saldırırsa cevap verecek misiniz '' sorusu üzerine Erdoğan, ''Bir saldırı meydana gelirse Türk ordusu iyi işler yapamıyor denilecek. Ama bir saldırı olursa layık oldukları cevabı alacaklardır. Ama ben sürekli söylüyorum Türk ordusu Irak'a savaşa gitmiyor'' dedi. 
     Türkiye'nin AB'ye giriş süreciyle ilgili olarak, ''2004 sonunda müzakere tarihini almak için büyük bir reform süreci gerçekleştiriyoruz'' diyen Erdoğan, ''En büyük hedeflerimizden birisi bu düşü gerçekleştirmek ve bunu yakalamak için çok yakınız'' diye konuştu. 
     ''Bu yıl Türkiye ve hapis cezası aldıktan sonra şimdi Başbakan olarak siz nasıl değiştiniz '' sorusunu ise Erdoğan, ''Ben değişmedim. Türkiye değişiyor'' diyerek yanıtladı. 
     El Pais gazetesi de Erdoğan'ın ''Eğer Türkiye AB'ye girerse Müslüman dünyasının Avrupa'daki vizyonu değişecek'' sözünü başlığa çıkardı. Başbakan Erdoğan, ''Türkiye'de her geçen gün daha fazla demokrasi ve özgürlük yaşanıyor'' dedi. 
     ''İmam hatip okulları konusunda TÜSİAD'ın tavrının'' hatırlatılması ve ''Laik devlette okullarda İslam dinini kayırmaya doğru mu gidiliyor '' sorusu üzerine ise Erdoğan ''Yanlış bilgilendirilmişsin. İmam Hatipler bir enstitü gibidir. Zaten vardır ve arttırılmıyor. Gümdemimiz profesyonel formatta okullar yaratmak. Gelişmiş ülkelerde bu format yüzde 75'ler düzeyinde, Türkiye'de ise yüzde 25. Ve bunun içinde İmam Hatipler sadece yüzde 8'' açıklamasında bulundu. 
     
</TEXT>
</DOC>
