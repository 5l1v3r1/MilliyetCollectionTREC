<DOC>
<DOCNO> 162087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur11.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fare alarmı çalıştırınca... 
</HEADLINE>
<TEXT>

     Iğdır'da ikinci kez bir işyerinde fare nedeniyle alarm çalışınca, olay yerine hırsızlık şüphesiyle giden polis, esnafı farelere karşı önlem almaları için uyardı. 
     Cumhuriyet Caddesi'nde kuyumcu dükkanlarının bulunduğu yerde Serhat Aras'a ait işyerinin güvenlik alarmının çalması üzerine, Emniyet Müdürlüğü'ne bağlı ekipler, söz konusu işyerine hırsızlık olduğu şüphesiyle geldiler. 
     İşyerinin kapalı olması üzerine bir süre burada bekleyen ekipler, daha sonra işyeri sahibi Aras'ı çağırtarak, dükkanı açtırdılar. İşyerinde inceleme yapan ekipler, herhangi bir hırsızlık olayına rastlamazken, güvenlik alarmının üzerinden geçen bir fare nedeniyle çalıştığını belirlediler. 
     Bu arada, bir hafta önce de aynı semtte bulunan bir işyerinde fare nedeniyle güvenlik alarmının çaldığını belirten polisler, işyeri sahiplerinden farelere karşı önlem almalarını istediler. 
     
</TEXT>
</DOC>
