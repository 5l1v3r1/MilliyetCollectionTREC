<DOC>
<DOCNO> 163761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur10.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Talih kuşu müşteri kaybediyor... 
</HEADLINE>
<TEXT>

     Yeterli tanıtım yapılmaması ve şans oyunlarının çoğalması nedeniyle, Milli Piyango bileti müşterilerinin, ''Sayısal Loto'', ''10 Numara'', ''Şans Topu'' ve ''Altılı Ganyan''a yöneldiği bildirildi. 
     İzmir Milli Piyango Satıcıları Odası Başkanı İsmail Baloğlu, eskiden satılan biletlerin ancak dörtte birini satabildiklerini söyledi. 
     Şans oyunlarının çoğalmasıyla Milli Piyango biletlerinin ikinci plana düştüğünü öne süren Baloğlu, şu bilgiyi verdi ''Her hafta televizyonlarda yayınlanan Sayısal Gece'de, Sayısal Loto'nun tanıtımı ve reklamı yapılıyor. Yaklaşık 1 saat süren programın hiç olmazsa 5 dakikasının Milli Piyango bileti tanıtımına ayrılması lazım. Önceleri Milli Piyango İdaresi'nden bayilerimize şapka ve yelek gibi promosyonlar gönderiliyordu. Tasarruf tedbirleri nedeniyle bunların artık verilmemesi, bizi olumsuz etkiledi. Çünkü özellikle gezici bayiler, şapka ve yeleklerle reklam yapıyordu.'' Geçmiş yıllarda basılan 1 milyon adet biletin, çekiliş döneminde satılmasına karşın şu anda 600 bin bilet basıldığını, bunların da tamamının satılamadığına dikkat çeken Baloğlu, şöyle devam etti 
     ''23 Nisan, 19 Mayıs, 30 Ağustos ve 29 Ekim gibi ulusal bayramlarda özel çekiliş yapılır, büyük afişler asılırdı. Tasarruf tedbirleriyle bunlar da yapılmıyor. Müşterilerimiz, Sayısal Loto, 10 Numara, Şans Topu ve Altılı Ganyan gibi oyunlara yöneldi.'' İzmir'de bin 30'u gezici, 270'i de sabit olmak üzere toplam bin 300 bayi olduğunu belirten Baloğlu, Milli Piyango biletine olan ilginin azalmasının, özellikle gezici bayileri olumsuz etkilediğini kaydetti. 
     
</TEXT>
</DOC>
