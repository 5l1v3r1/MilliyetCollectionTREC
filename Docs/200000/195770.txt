<DOC>
<DOCNO> 195770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur10.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
1986'da yine Cumartesi yine saat 09 20'de saldırmışlardı 
</HEADLINE>
<TEXT>

     Neve Şalom Sinagogu'na 6 Eylül 1986 tarihinde yapılan saldırı yine bir Cumartesi gününe ve yine ibadete konsantre olan Yahudileri vurmak için saat 9.20 sıralarında yapılmıştı. 
     Her yıl birçok neşeli düğün, dinsel tören ya da kederli cenaze törenine tanıklık eden, birçok anlamlı kutlamanın birbirini izlediği Yahudi vatandaşların ibadethanesi Neve Şalom Sinagogu'nun 40 yıllık tarihi içinde terör saldırıları da yeraldı. 
     6 Eylül 1986 Cumartesi sabahı ibadet eden 22 yahudinin ölümü ile sonuçlanan yabancı uyruklu terörist saldırısı Sinagog tarihinde iz bıraktı. 6 Eylül 1986 Cumartesi sabahı tam 9.17'de Neve Şalom Sinagogu'nu basan teröristler dua etmekte olan cemaate bombalar ve makineli tüfeklerle saldırarak ateş açtılar. 2-3 dakikalık saldırı sırasında ibadet eden 22 yahudi hayatını kaybetti, ikisi ağır yaralandı, sadece Gabriel Şaul adındaki bir kişi kurtuldu. Katliamı gerçekleştiren teröristler de ellerinde patlayan bombalarla parçalandılar. 
     Neve Şalom Sinagogu 1 Mart 1992 Pazar günü öğleden sonra da iki teröristin bombalı saldırısına hedef oldu ise de önceden alınan önlemler sayesinde bir hasar meydana gelmedi, suçlular da yakalandı. 
     1992'deki tarihten üç gün önce Neve Şalom Sinagogu'nda 
     Sefarad yahudileri Osmanlı topraklarına gelişlerinin 500'üncü yıldönümü dolayısıyla sükran duası töreni yapılmıştı. 
     Neve Şalom sinagogunun bulunduğu yerde İspanya'dan gelen yahudilerin 500 yıl önce kurduğu Aragon Sinagogu'nun bulunduğuna inanılıyor. 1951 yılında ibadete başlanan sinagogda birinci karma Yahudi ilkokulu tören salonu yeralıyordu. 
     
</TEXT>
</DOC>
