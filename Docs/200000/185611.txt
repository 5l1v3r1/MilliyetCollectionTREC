<DOC>
<DOCNO> 185611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur07.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da yaz bitmedi... Sıcaklık ortalama 32 derece... 
</HEADLINE>
<TEXT>

     Yurdun büyük bölümünde hava sıcaklığı mevsim normallerinde seyrederken, Adana'da yazdan kalma günler devam ediyor. 
     Meteoroloji Bölge Müdürlüğü verilerine göre, hava sıcaklığının son bir haftadan beri mevsim normallerinin 4-5 derece üstünde olduğu ilde, sıcaklık ortalaması 32 derece düzeyinde seyrediyor. 
     Mevsim normallerinin üzerinde seyreden hava sıcaklığı, özellikle öğle saatlerinde yaşamı olumsuz etkiliyor. Gündelik yaşamı yazlık giysilerle sürdüren vatandaşlar, soluğu en serin mekanlar olan parklarda alıyor, çeşmelerde yüzlerini ve saçlarını ıslatarak serinliyorlar. 
     Meteoroloji yetkilileri, yarından itibaren ilde hava sıcaklığının mevsim normallerine döneceğini, bunaltıcı sıcakların etkisini yavaş yavaş kaybedeceğini bildirdiler. 
     
</TEXT>
</DOC>
