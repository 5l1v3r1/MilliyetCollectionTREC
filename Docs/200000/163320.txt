<DOC>
<DOCNO> 163320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet, kurumlar vergisini indirtiyor... 
</HEADLINE>
<TEXT>

     Yabancı sermayeyi çekmeye yönelik rekabetin hükümetleri kurumlar vergisinde indirime zorladığı, çok uluslu şirketleşmenin ise bu süreci hızlandırdığı belirtildi. Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB aylık yayın organı Bilanço'nun Haziran sayısında, dünyanın 4 büyük muhasebe firmasından biri olduğu belirtilen KPMG tarafından 68 ülkede yapılan araştırmanın sonuçlarına yer verildi. 
     Araştırmaya göre, dünyanın en zengin 30 ülkesinde ortalama kurumlar vergisi, 1996 yılında yüzde 37.5 iken, bu yıl yüzde 30.8'e düştü. 15 üyeli AB'de ise aynı yıllar itibariyle kurumlar vergisi ortalama oranı yüzde 39'dan yüzde 31.7'ye geriledi. 
     Araştırmanın sonuçlarına ilişkin yazıda, kurumlar vergisindeki düşüşün, hükümetlerin şirketlere sağladıkları vergi iadeleri ve indirimlerindeki azalmalarla telafi ediliyorsa da vergi uzmanlarının, ''düşürülen vergi oranlarının hükümetlerin şirket faaliyetleri üzerinden gelir temin etmekte karşılaştıkları zorlukların giderek büyümekte olduğunu gösterdiği'' görüşünde olduğu belirtildi. 
     Araştırmada, şirketlerin, ''çok uluslu'' nitelik kazandıkça faaliyetlerini değişik ülkeler arasında kaydırabildiklerine, karlarını vergi hadlerinin düşük olduğu ülkelerde kazanılmış olarak gösterme olanağına kavuştuklarına dikkat çekildi. 
     KPMG'nin raporunda, AB'de sermayenin serbest dolaşımı ile ilgili Topluluk Mevzuatı'nın, üye hükümetlerin, şirket karlarının vergi oranları düşük üye ülkelere kaydırılmasını önlemeye yönelik önlemler alabilmelerini engellediği de kaydedildi. 
     Rapora göre, şirketler üzerinde alınan vergilerin indirilmesi alanında, 2003 yılında kurumlar vergisi oranın yüzde 12.5'e indiren İrlanda ilk sırada bulunuyor. İtalya hükümeti de toplam kurumlar vergisi oranını yüzde 38.25'e indirdi, yüzde 33'e çekmeyi amaçladığını açıkladı. İngiltere'de ise ortalama kurumlar vergisi oranı yüzde 30. 
     
     KREDİ BORÇLARI VERGİ ORANI YÜKSEK ÜLKELERE KAYDIRILIYOR 
     Çok uluslu şirketlerin, üretim faaliyetlerini vergi hadlerinin kişisel gelir vergisi, KDV, sosyal güvenlik kesintileri vb. düşük olduğu ülkelere kaydırmanın ötesinde, karlarını da üzerinden daha az kurumlar vergisi ödeyecekleri ülkelere transfer etmenin yollarını aradığı belirtilen yazıda, şöyle devam edildi 
     ''Bu alanda en çok başvurulan yollardan birisi, kredi borçlarını olanaklar ölçüsünde vergi hadlerinin yüksek olduğu ülkelere kaydırmak ve bu şekilde finansman giderleriyle düşmüş karları üzerinden daha az vergi ödemek. 
     Vergi hadleri yüksek bir ülkede şirket karlılığını düşük göstermenin bir diğer yolu da transfer fiyatlamasında manipülasyon yaparak, yüksek vergi hadleri uygulanan ülkelerdeki iştiraklerinden girdi ve ara maddeleri düşük fiyat göstererek satın almak. Bu şekilde düşük ihraç fiyatları, şirketin yüksek vergi uygulanan ülkedeki iştirakinin karını düşürürken, vergi haddi düşük olan ülkedeki şirket iştirakinin karını artırmaktadır.'' Yazıda, 1990'ların sonuna kadar devam eden ekonomik canlılık ve yüksek karlar nedeniyle, vergi indirimlerinin vergi gelirleri üzerindeki olumsuz etkisinin fazla hissedilmediğine işaret edildi. 
     Ancak, gelecek dönemde, küresel ekonomik durgunluk, karların fiktif olarak şişirilmesinin önlenmesine yönelik muhasebe kuralları nedeniyle, hükümetlerin, azalan kurumlar vergisi hasılatı sorunu ile karşı karşıya kalacağına dikkat çekildi. 
     Türkiye'de de bu yıl yapılan düzenlemeler ile kurum kazançları üzerindeki vergi yükü yüzde 65'den yüzde 45'e düşürülmüştü. 
     
</TEXT>
</DOC>
