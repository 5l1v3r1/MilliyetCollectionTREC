<DOC>
<DOCNO> 197762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yazar/kohen.html </URL>
<DATE> 2003/11/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kafkasya'da yeni dönem 
</HEADLINE>
<TEXT>

   
   GÜRCİSTAN'da Şevardnadze devrinin sonunu getiren gelişmelerin iyi yanı, bunun bir "kansız devrim" niteliğini taşımasıdır. Olayın kötü yanı ise, nispeten sakin olan bu komşu ülkenin şimdi belirsiz ve yeni tehlikelerle dolu bir döneme girmesidir. 
   Gürcistan'ın mimarı sayılan, "Beyaz Tilki" lakaplı Edvard Şevardnadze'nin iktidarda tutunamayacağını sezdikten sonra, istifaya razı olması, ülkesine yaptığı son - ve büyük - bir hizmet olmuştur. Aksi halde, Tiflis'te bir iç savaş belki de önlenemeyecekti. Veya Şevardnadze, Çavuşesku'nun ya da Miloşeviç'in durumuna düşecekti... 
   
   HALKI sokaklara dökülmeye iten olay, 2 Kasım seçimlerine hile karışması ve bu nedenle sert eleştirilere ve istifa taleplerine hedef olan Şevardnadze'nin bu seslere kulak asmamasıdır. Ama esas neden Şevardnadze yönetiminin ülkenin karşılaştığı ciddi sorunlara çözüm getirememesidir. 
   Beş milyon nüfuslu Gürcistan gerçekten tarihinin en karanlık günlerini yaşıyor. Halkın yarısından fazlası "fakirlik haddi"nin altında. İnsanlar - o da iş bulabilenler - bizim paramızla 45 - 50 milyon liraya çalışıyor emekliler 10 milyona razı oluyor. Tiflis'te belediye hizmetleri parasızlıktan yapılamıyor. Kışın soğuktan donanlar oluyor. 
   "Sessiz devrim"in arka planındaki sebepler işte bu feci durumla ilgilidir... 
   
   ŞİMDİ bu önemli "değişim"den sonra, Gürcistan hızla normal siyasi yaşama dönebilecek, iktidarı ele alacak olanlar sayısız iç ve dış sorunlara çare bulabilecek mi 
   Halen Gürcistan halkı değişimin etkisi ile bir bayram coşkusu içinde. Heyecan yatışınca, sorunlar gene kendilerini hissettirecek elbet. 
   Yeniden düzenlenmesi beklenen seçimlerden sonra yeni iktidar, halkın açacağı "kredi" ile - yani vereceği destekle - işe başlayabilecek. Ancak yeni yönetim halkın yüksek beklentilerini karşılayabilecek, işsizliğe, fukaralığa, yolsuzluğa, vs. çözüm getirebilecek mi 
   Daha da önemlisi, yeni lider son dönemde kemikleşmiş görünen Abhazya, Güney Osetya ve Acaristan meselelerini, yani Gürcistan toprakları içinde fiilen bağımsız duruma gelen bu bölgeleri merkezi otoritenin altına alabilecek mi 
   Korkulan odur ki, bu bölgeler şimdi Tiflis'ten tamamen kopmaya ve bağımsızlığını pekiştirmeye yeltenecek. Yeni yönetim eğer onlara karşı kuvvete başvurursa, bir iç savaş kaçınılmaz hale gelecek... Ve eğer böyle bir durum ortaya çıkarsa, dış güçler buna seyirci kalmayacak, nüfuzlarını kullanarak, ülkeyi istedikleri yöne çekmeye kalkacak... 
   
   UMARIZ böyle bir tablo ortaya çıkmaz. Ama gelişmeler bu yönde bir seyir izlerse, bundan en çok kaygı duyacak ülkelerden biri Türkiye'dir. 
   Bunu geçenlerde yazdık Gürcistan'da istikrarsızlık, Türkiye'nin etrafındaki diğer "tehlikeli bölge" olan Kafkasya'yla sürtüşmeler, gerginlikler yaratır. Gürcistan "Yugoslavyalaşabilir", Kafkasya da, "Ortadoğulaşabilir"... Bu ise Türkiye'nin bu bölge ile ilgili stratejik, siyasal, ekonomik ilişkilerini sarsabilir. 
   Bu yüzden doğu komşumuzda olup bitenleri artık daha yakından izlemek zorundayız... 
   Okuyucularımıza, barış ve huzur içinde, mutlu bir bayram diliyorum. 
   
      
   
</TEXT>
</DOC>
