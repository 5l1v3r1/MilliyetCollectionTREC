<DOC>
<DOCNO> 174874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur14.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya aşırı nemden nefes alamıyor... 
</HEADLINE>
<TEXT>

     Sıcak ve nemli hava, Antalya'da hayatı olumsuz etkilemeye devam ediyor. Özellikle Ağustos ayının ilk gününden beri yükselen nem oranının yüzde 90'lara ulaşması, kentte geceleri nefes almayı zorlaştırıyor. 
     Antalya Meteoroloji Müdürlüğü'nden alınan bilgiye göre, özellikle geceleri nem oranında belirgin bir yükselme yaşanıyor. 
     Ağustos ayının ikinci gününde nem oranının yüzde 91'e kadar ulaştığını belirten Meteoroloji yetkilileri, bu oranın son 3 gündür yüzde 70-80 arasında değiştiğini, dün gece yeniden yüzde 90'a yükseldiğini bildirdiler. 
     Hava sıcaklığının gündüz 34 dereceye ulaştığını kaydeden yetkililer, gündüz yüzde 65-70'i bulan nem oranı nedeniyle sıcaklığın 36-37 derece hissedildiğini ifade ettiler. 
     Nem oranının yüzde 90'lara ulaşması nedeniyle gece saatlerinde bunalan Antalyalılar, kendilerini ya sahile atarak burada sabahlıyorlar ya da geceyi teras ve balkonlarda geçiriyorlar. 
     Meteoroloji yetkilileri, Antalya'da nem oranının Ağustos ayında diğer aylardan yüksek gerçekleştiğini ve ay boyunca da nem oranının yüksek seyredeceğini bildirdiler. 13 Ağustos'ta lodos beklendiğini, bu nedenle nem oranının bu tarihte biraz düşebileceğini de kaydeden yetkililer, lodosun birkaç gün içinde sona ererek, nem oranının yeniden yükseleceğini dile getirdiler. 
     
     İL SAĞLIK MÜDÜRLÜĞÜ'NÜN UYARILARI 
     Antalya Sağlık Müdürü Hüseyin Gül, özellikle kalp ve solunum sistemi rahatsızlığı olanların bu havalarda dikkatli olmaları gerektiğini belirterek, bu durumdaki kişilerin, mümkün olduğunca aktivitede bulunmamalarını istedi. 
     Yüksek nem oranı nedeniyle kalp ve damar rahatsızlığı olanların, mümkünse bu ay Antalya dışına çıkmasını öneren Gül, ''Bunu yapamayanlar, teknolojik aletler kullanarak nemi uzaklaştırmaya çalışşınlar. Klima ve vantilatör kullanmak iyi olur'' diye konuştu. 
     Gündüz saatlerinde de hava sıcaklığı ile nemin birlemesinin insan sağlığı üzerinde olumsuz etkileri olduğunun altını çizen Gül, saat 11.00-15.00 arasında güneşe çıkılmamasını ve denize girilmemesini tavsiye etti. 
     Hüseyin Gül, yağlı gıdalardan kesinlikle uzak durulması, bol bol sebze, meyve ve sulu gıdalar tüketilmesi gerektiğini vurguladı. 
     Sıcak ve nemden etkilenerek hastaneye başvuru yapanların sayısında artış gözlendiğini de ifade eden Gül, ''Sıcak çarpması, güneş çarpması dolayısıyla bilinç kaybı, bayılma, tansiyon düşüklüğü, beyin ödemi oluşabiliyor. Bunların sonucunca bayılma vakaları oluşuyor. Acil servislere benzer şikayetlerle gelenlerin sayısının arttığını görüyoruz'' dedi. 
     
</TEXT>
</DOC>
