<DOC>
<DOCNO> 186674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/ekonomi/eko09.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancıların Türkiye'ye olan ilgisi artıyor' 
</HEADLINE>
<TEXT>

   ANKARA Anka 
   
   Uluslararası Finans Enstitüsü IIF Genel Sekreteri Charles Dallara, Türkiye'nin uluslararası sermaye piyasalarındaki kredibilitesinin ekonomik programdaki istikrar ve makroekonomik göstergelerdeki olumlu gidiş nedeniyle yükseldiğini söyledi. 
   Uluslararası Bankalar Birliği olarak tanımlanan IIF'nin Genel Sekreteri Dallara, yaptığı değerlendirmede, makroekonomik verilerin planlandığından daha iyi bir düzeyde olduğunu belirtti. 
   
   Bakış vadeleri değişti 
   Hükümetin programı aynen uyguladığını ve programın en üst düzeyde Başbakan tarafından sahiplenildiğini vurgulayan Dallara, bu nedenle, yatırımcıların, Türkiye ekonomisine bakış vadelerinin uzadığını kaydetti. 
   Dallara, ekonomik programın kararlılıkla sürdürülmesi ve ekonomik verilerdeki iyileşme nedeniyle, kurumsal yatırımcıların Türkiye'ye olan ilgisinin de artmaya başladığını söyledi. 
   
   
</TEXT>
</DOC>
