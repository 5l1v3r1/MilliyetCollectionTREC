<DOC>
<DOCNO> 198701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur37.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi aracından firar eden mahkumların 3'üncüsü yakalandı 
</HEADLINE>
<TEXT>

     Cezaevi aracını ele geçirdikten sonra kaçan ve Şişli'de dün polisle çatışmaya giren hükümlü Hayrettin Çelik, Gaziosmanpaşa'da yakalandı. 
     Alınan bilgiye göre, 13 Kasım 2003 tarihinde Ankara'dan yola çıkarılan cezaevi ring aracını Uşak yakınlarında ele geçiren ve gasp ettikleri araçlarla kaçan 3 hükümlüden Hayrettin Çelik, bugün Gaziosmanpaşa'daki bir yakınının evinde, polis ve jandarmanın birlikte yaptığı operasyonla yakalanarak gözaltına alındı. 
     Firar eden diğer hükümlülerden Mehmet Çiçekli 16 Kasım'da Kadıköy'de, Hüseyin Şahin de dün Şişli'de polisle girdikleri çatışmalarda ölü olarak ele geçirilmişti. 
     
     SEVGİLİSİYLE BİRLİKTE SORGULANIYOR 

     Cezaevi aracını ele geçirdikten sonra kaçan ve bugün Gaziosmanpaşa'da yakalanan Hayrettin Çelik ile sevgilisi olduğu iddia edilen kadının sorgusu sürüyor. 
     Alınan bilgiye göre, 13 Kasım 2003 tarihinde Ankara'dan yola çıkarılan cezaevi ring aracını Uşak yakınlarında ele geçiren ve gasp ettikleri araçla kaçan 3 hükümlüden 2'sinin 16 Kasım günü ve dün polisle girdikleri silahlı çatışmalarda ölü olarak ele geçirilmesinin ardından, bugün Gaziosmanpaşa'daki anneannesinin evinde yakalanan Hayrettin Çelik, Asayiş Şube Müdürlüğü'ne getirildi. 
     Gasp Büro Amirliği'nde sorgulanmasına başlanan Çelik'in, firarın ardından sevgilisi olduğu ileri sürülen Emine U'yu arayıp haber verdiği, kadının ancak haberlerde olayı duyduktan sonra buna inandığı ifade edildi. 
     Bu kişilerin daha sonra İstanbul'da buluştukları, kadının Beşiktaş'taki evinde kaldıkları, Çelik'in daha sonra Şişli'deki bir ofiste kalmaya başladığı, dün Şişli'deki çatışmadan kaçınca Emine U'yu arayıp olay yerine gitmesini ve neler olduğunu öğrenmesini istediği öne sürüldü. 
     Olay yerine giden kadının, polisin kendisini tanıması üzerine burada gözaltına alındığı kaydedildi. 
     Çelik'in, dünkü çatışmada ölü olarak ele geçirilen diğer firari Hüseyin Şahin ile birlikte gasp yapmayı planladığı da ileri sürüldü. 
     
     FİRAR OLAYI 

     Bu arada, Emniyet'ten yapılan açıklamada, 13 Kasım 2003 günü Ankara Ulucanlar Cezaevi nakil aracıyla Afyon Cezaevi'ne nakledilen 3 kişinin, Afyon'a 80 kilometre kala, görevlilerin silahlarını ve nakil aracını gasp ederek firar ettikleri belirtildi. 
     Bu 3 kişinin 15 Kasım günü saat 16.00 sıralarında İzmir'in Dikili İlçesi Sahiller Altı mevkiinde 35 VHV 81 plakalı Ford Transit marka aracı sürücüsüyle birlikte gasp ederek İstanbul'a geldikleri ifade edilen açıklamada, ertesi gün saat 01.45 sıralarında Kadıköy Bostancı Köprüsü İstanbul yönünde Kadıköy İlçe Emniyet Müdürlüğü görevlilerince tespit edilen aracın kontrol edilmek istendiği kaydedildi. 
     Araç içindeki kişilerin ateş ederek kaçmaya başladığı belirtilen açıklamada, takip ve meydana gelen silahlı çatışmada, Mehmet Çiçekli'nin oto içinde ölü olarak ele geçirildiği ifade edildi. 
     Dün saat 13.10 sıralarında, firari iki kişinin yakalanabilmesi için çalışmaların sürdüğü sırada Şişli Nurettin Öktem sokaktaki Rum Mezarlığı yanında çalışma yapan polis ve jandarma görevlileriyle karşılaşan firarilerin ateş açarak olay yerinden yaya olarak kaçmaya başladığı kaydedilen açıklamada, bu kişilerden Hüseyin Şahin'in Şişli Merkez Camii yanında yol kenarında beklemekte olan bir mağdurun otosunu silah tehdidiyle gasp etmek üzereyken, kendisini takip eden polise ateş ettiği ve meydana gelen silahlı çatışmada 1 adet tabancayla birlikte ölü olarak ele geçirildiği bildirildi. 
     
</TEXT>
</DOC>
