<DOC>
<DOCNO> 180043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam'dan sert idman 
</HEADLINE>
<TEXT>

     33. Avrupa Basketbol Şampiyonası finalleri için bugün İsveç'in Boras kentine gelen A Milli Basketbol Takımı, akşam saatlerinde ayağının tozuyla oldukça sert bir antrenman yaptı. 
     Başantrenör Aydın Örs yönetiminde yaklaşık 2 saatlik bir çalışma yapan ay-yıldızlılar, şut ve serbest atış çalışmasının ardından iki takım halinde hücum organizasyonları ve özellikle adam adama savunma taktikleri denedi. 
     Millilerin özellikle ikili mücadelelerde oldukça hırslı ve tatlı sert oyunları dikkati çekerken, antrenör Aydın Örs, hücum setlerinde oyunu sık sık keserek oyuncularını uyardı. 
     Antrenmanın son bölümünde 2 takım halinde yapılan çift pota maçta Kerem Tunçeri, Rasim, Haluk, Mehmet, Ömer ve Kaya'dan oluşan kırmızı takım, oldukça yüksek bir şut yüzdesiyle oynarken, Hidayet, Kerem Gönlüm, Mirsad, Hüseyin, İbrahim ve Ender'den oluşan beyaz takım karşısında kaydettikleri sayılarla bu ekibe sık sık ceza koşusu verdirttiler. 
     Antrenman sonunda takımın oyun kurucusu Kerem Tunçeri ile forveti İbrahim, sahada kalarak yardımcı antrenörler tarafından şut çalışması yaptı. 
     Ay-yıldızlılar, yarın sabah ve akşam olmak üzere iki antrenman yapacak. 
     Türkiye'deki yüksek hava sıcaklığından çıkıp bir kuzey Avrupa ülkesi olan İsveç'e gelen A Milli Takım'da, buradaki düşük hava sıcaklığı teknik heyeti endişelendirdi. 
     Özellikle Boras'da akşam saatlerinde hava sıcaklığının 5-6 dereceye kadar düşmesine dikkati çeken antrenörler, sporcuları özellikle antrenman sonlarında kendilerine özen göstermeleri konusunda uyarıyor. 
     Öte yandan, 100 bin kişi nüfuslu Boras kentinde şampiyonanın yapılacağı 3 bin kişilik Borashallen Salonu, finallerin en küçük salonu özelliğini taşıyor. 
     Küçük bir okul salonundan farksız olan tesisin, oldukça modernize edilmeye çalışıldığını belirten Milli Takım Menajeri Doğan Hakyemez, ''Salonu adam edebilmek için oldukça fazla çalışmışlar. Kötünün iyisi bir hale gelmiş'' dedi. 
     
</TEXT>
</DOC>
