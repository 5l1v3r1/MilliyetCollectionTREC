<DOC>
<DOCNO> 168790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo27.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-İngiltere masaya oturdu... 
</HEADLINE>
<TEXT>

     Türk ve İngiliz yetkililer, 11 Ekim'de İstanbul'da Türkiye-İngiltere arasında yapılacak 2004 Avrupa Futbol Şampiyonası eleme grubu maçında çıkabilecek olası olayları önlemek için alınacak tedbirler konusunda anlaşmaya vardı. 
     UEFA Avrupa Futbol Federasyonları Birliği İcra Komitesi Başkanı Gerhard Aigner yönetiminde İsviçre'nin Nyon kentinde yapılan toplantıda, Türk heyetine UEFA Asbaşkanı ve FIFA üyesi Şenes Erzik, İngiliz heyetine ise Futbol Federasyonu Başkanı Geoff Thompson başkanlık etti. 
     Yetkililer, Türk ve İngiliz polisinin ortak çalışması dahil önemli güvenlik önlemleri alacaklarını açıkladılar. Önlemlerle ilgili ayrıntılı bilgi verilmezken tarafların maçta olay çıkmaması için yoğun çaba sarfedecekleri kaydedildi. 
     UEFA, Türk ve İngiliz Futbol Federasyonu yetkililerinin, İngiliz taraftarlara bilet satılmaması konusunu tekrar teyit ettiklerini belirtirken, bazı İngilizler'in hala Şükrü Saracoğlu Stadı'nda yapılacak maç için Türkiye'ye gitmeyi umut ettikleri belirtiliyor. 
     Aigner, toplantının çok yararlı olduğunu belirtirken, Milli Takımlar Sorumlusu Selami Özdemir, toplantıda çok yapıcı ve yardımcı olduklarını söyledi. 
     Özdemir, bugünkü toplantının, her 2 tarafın da maçı bir futbol festivali şeklinde görmek istediğini ortaya koyması bakımından önemli olduğunu söyledi. 
     İngiltere Futbol Federasyonu Başkanı Geoff Thopmson da her 2 ülke ve Avrupa futbolu için hayati önem taşıyan bu maçta İngiltere takımı için esas olanın dürüstlük olduğunu belirterek, ''Takımımızı desteklemek isteyen taraftarlarımızın yapacağı en iyi şey, bu maç için Türkiye'ye gitmeleri değil, televizyonlarının başında zevk alarak izlemeleridir'' diye konuştu. 
     
</TEXT>
</DOC>
