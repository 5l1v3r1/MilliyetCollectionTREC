<DOC>
<DOCNO> 154863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo04.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı'nda Cimbom'a yeni taraftar... 
</HEADLINE>
<TEXT>

     Önümüzdeki sezon bütün maçlarını Atatürk Olimpiyat Stadı'nda oynamaya karar veren Galatasaray, bu statla birlikte taraftar profilini de büyük ölçüde değiştirmeyi amaçlıyor. 
     Evsahibi olduğu tüm maçlarını Mecidiyeköy'deki Ali Sami Yen Stadı'nda oynayan Galatasaray, Atatürk Olimpiyat Stadı'na geçmekle birlikte, taraftarının hem nitelik, hem de nicelik olarak değişime uğrayacağına inanıyor. 
     Kulüp ikinci başkanı ve basın sözcüsü Ali Dürüst, Atatürk Olimpiyat Stadı'nın çevresinde 700 bine yakın insanın oturduğunu ifade ederek, ''Maçlarımızı burada oynadığımız taktirde, buradan stada yürüyerek gelebilecek binlerce Galatasaray taraftarı ve sporsever var. Burada oynadığımız deneme maçında da bunu gördük. Kemikleşmiş taraftarlarımızın yanı sıra, daha önce Galatasaray'ı izleme fırsatı olmayan gönüldaşlarımız da artık takımını seyredebilecek. Burada bizim için yeni bir izleyici taraftar potansiyeli var'' diye konuştu. 
     
     ''FİYAT POLİTİKASI UYGULAYACAĞIZ'' 

     Atatürk Olimpiyat Stadı'nda oynayacakları karşılaşmalarda taraftarları stada çekebilmek için fiyat politikası uygulayacaklarını anlatan Dürüst, bazı tribünler için oldukça ucuz fiyatlarla bilet satacaklarını söyledi. 
     Ali Dürüst, Atatürk Olimpiyat Stadı'nda yılda ortalama 22 maç oynacaklarını tahmin ettiklerini ifade ederek, fiyat politikalarını, hem Türkiye'nin, hem de stadın gerçeklerini gözününde bulundurarak belirleyeceklerini anlattı. 
     
     ''KİMSE STADI BİZE VERMEDİ'' 

     Atatürk Olimpiyat Stadı'nın kendilerine verildiği şeklindeki bir şeyin söz konusu olmadığını da dile getiren Dürüst, ''Kimse bize stadı vermiyor. Türkiye Milli Olimpiyat Komitesi TMOK sadece burada 22 maç oynama izni veriyor. Bu da belirli bir ücret karşılığında olacak'' dedi. 
     Ali Dürüst, şöyle devam etti 
     ''Burada başka takımlar da maç oynamak isterse gelip oynayabilirler. Biz burada misafiriz. TMOK bu dönemde kendi aktivitelerini de gerçekleştirecek. Biz sadece maç günlerimizde 90 dakika burayı kullanacağız ve dünyaya tanıtımını gerçekleştireceğiz.'' 
     
     AKSOY ''GALATASARAY SÜRÜMDEN KAZANACAK'' 

     İstanbul Olimpiyat Oyunları Hazırlık ve Düzenleme Kurulu Genel Direktörü Yalçın Aksoy, Galatasaray'ın, Atatürk Olimpiyat Stadı'nda maçlarını oynaması halinde sürümden kazanmayı düşündüğünü söyledi. 
     Galatasaray'ın ucuz maç bileti satmayı hedeflediğini kaydeden Aksoy, bunu maçlarını daha fazla seyirci önünde oynamak için yapacaklarını dile getirdi. Atatürk Olimpiyat Stadı'nın işletmesinin yine kendilerinde kalacağını dile getiren Aksoy, ''Galatasaray burada sadece maçlarını oynayacak. Diğer bütün faaliyetleri bize kontrol edeceğiz'' dedi. 
     Aksoy, stadın otoparklarının işletmeciliğinin de kendilerinde olacağını belirterek, burada çeşitli spor organizasyonları ve konserler de düzenleyebileceklerini anlattı. 
     
     ''BEŞİKTAŞ'TAN TEKLİF GELİRSE SEVİNİRİZ'' 

     Stadı Galatasaray Kulübü'ne devretmediklerini sadece belirli günlerde kiraladıklarını ifade eden Yalçın Aksoy, Beşiktaş'tan da böyle bir teklif gelmesi halinde memnun olacaklarını vurguladı. 
     Aksoy, ''Beşiktaş'ın gelecek sezon Şampiyonlar Ligi'ne katılması halinde, eğer gelip 'Biz bu maçlarımızı daha fazla taraftar önünde oynamak istiyoruz. Atatürk Olimpiyat Stadı'nı verebilir misiniz ' derlerse, bunu memnuniyetle karşılarız'' diye konuştu. 
     Stadın yollarının yapımına, İstanbul Büyükşehir Belediyesi tarafından yakın bir zamanda başlanmasını beklediklerini de anlatan Aksoy, çalışmaların başlaması halinde, Ağustos ayı içinde ulaşım sorununun çözülmüş olabileceğini sözlerine ekledi. 
     
</TEXT>
</DOC>
