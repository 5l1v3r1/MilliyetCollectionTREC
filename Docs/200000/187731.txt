<DOC>
<DOCNO> 187731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun16.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta kan dinmiyor... Son 24 saatte 19 kişi öldü... 
</HEADLINE>
<TEXT>

     Irak'ta Saddam Hüseyin rejiminin devrilmesinden bu yana 6 ay geçti, ancak hala kan akmaya devam ediyor. Ülkede son 24 saatte, aralarında bir İspanyol diplomatın da bulunduğu 19 kişi öldürüldü. 
     Amerikan ordusundan bugün yapılan açıklamada, dün gece Sadr semtinde pusuya düşürülen 2 Amerikan askerinin öldürüldüğü belirtildi. Başkent Bağdat'ın kuzeydoğusunda bir askeri konyova yapılan saldırıda da 1 Amerikan askeri öldü. 
     Sadr semtinde dün Amerikan askerleriyle Şii İmam Mukteda Essadr'a bağlı milisler arasında ilk kez çatışma çıktı. Çatışmada 1 milis öldürüldü. 
     ABD güçlerinin Bağdat'a girdiği günden tam 6 ay sonra Sadr semtinde bir karakola bomba yerleştirilen araçla düzenlenen saldırıda, saldırgan da dahil 9 kişi hayatını kaybetti. 
     Irak'ta görevli Jose Antonio Bernal Gomez adlı İspanyol diplomat da dün Bağdat'taki evinin önünde öldürüldü. 
     Sünnilerin ağırlıkta olduğu Bağdat'ın batısındaki Felluce kentinde de Amerikan askerlerinin ateş açması sonucu görgü tanıklarına göre 1 Iraklı öldürüldü. Erbil'de de kimliği belirsiz kişilerin düzenlediği saldırıda, Iraklı 2 polis ve 2 sivil öldürüldü. 
     ABD Başkanı George Bush'un Irak'ta büyük çatışmaların bittiğini açıkladığı 1 Mayıs'tan beri, 94 Amerikan askeri çatışmada hayatını kaybetti. 
     BM Genel Sekreteri Kofi Annan, Irak'taki güvenlik durumu konusunda çok kaygılı olduğunu söyledi. Irak'taki BM personelinin güvenliğini denetlemekten sorumlu ''bağımsız komisyonun'' yetkilisi Martti Ahtisaari'nin, bu hafta gizlice Bağdat'a gittiği bildirildi. 
     Bu gelişmelere rağmen, ABD'nin Irak'taki sivil yöneticisi Paul Bremer, dünkü açıklamasında son 6 ayda özellikle güvenlik güçlerinin oluşturulması konusunda ilerleme kaydedildiğini söyledi. 
     Bremer, saldırıların yüzde 90'ının, ülkenin yüzde 5'lik bölümünde düzenlendiğini, bunun da stratejik tehdit oluşturmadığını belirtti. 
     ABD ordusu, dün Saddam Hüseyin'e yakınlığıyla bilinen önemli bir direniş liderinin yakaladığını ve bu kişi sayesinde önemli miktarda silahın ortaya çıkarıldığını bildirdi. 
     ABD Başkanı Bush ise Irak'a müdahale konusunda haklı olduklarını bir kez daha ifade ederek, ''Amerikan halkının güvenliğini bir çılgının iyi niyetine bırakamayacağı için harekete geçtiğini'' söyledi. 
     
</TEXT>
</DOC>
