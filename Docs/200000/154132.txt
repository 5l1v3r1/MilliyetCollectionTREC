<DOC>
<DOCNO> 154132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun09.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Konsolosluk binası için resmi pazarlık 
</HEADLINE>
<TEXT>

İstanbul Kültür ve Sanat Vakfı yöneticileri, ABD yetkilileriyle bina için görüşmelerin sürdüğünü açıkladı 
     KADİFE ŞAHİN 

     İstanbul Kültür ve Sanat Vakfı İKSV yöneticileri, Kültür Girişim'den Hıfzı Topuz'un başını çektiği bir grup aydının 'Bağdat'ta kültür mirasını bombalayan bir ülkenin binasını almayın' tepkilerine yol açan ABD'nin İstanbul Tepebaşı'ndaki konsolosluk binasına ilişkin resmi görüşmelerin devam ettiğini bildirdi. 
     Amerikan Hükümeti'nin konsolosluk binasıyla ilgili beklentileri doğrultusunda binanın korunmasının istendiğini belirten vakıf yöneticileri, "Binanın korunması amaçlanıyor ki her şeyden önce bu bir kültür mirası. Bu nedenle bir kültür sanat kuruluşu ile işbirliği yapmak istiyorlar" dedi. 
     Görüşmelerin henüz tamamlanmadığını ve net bir sonuç elde edilmediğini bildiren vakıf yöneticileri, binayı bir kültür mirası olarak değerlendiren ABD hükümetinin korunmasını amaçladığını ve bu nedenle de İKSV ile temasa geçtiğini bildirdi. Vakıf yöneticileri şöyle konuştu 
     "Görüşmeler devam ediyor. Bağış mı olacak, kiraya mı verilecek henüz hiçbir netlik yok. Ama ABD yetkilileri ile İstanbul Kültür ve Sanat Vakfı arasındaki görüşmeler devam ediyor." 
     Bu arada ABD'nin konsolosluğu kiralama durumunda bile istenecek kiranın sembolik olacağı bildirildi. 
     


GÜNCEL 





















</TEXT>
</DOC>
