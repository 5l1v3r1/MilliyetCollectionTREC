<DOC>
<DOCNO> 188983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
John Lennon'un hayatı müzikal oluyor... 
</HEADLINE>
<TEXT>

     Beatles'ın efsanevi üyesi John Lennon'un hayatı müzikal oluyor. Sanatçının 30 dolayındaki şarkısının yer alacağı ''The Lennon Project'' adlı yapım, 2004-2005 sezonunda New York'un ünlü Broadway sahnelerinde sergilenecek. 
     ''Variety'' dergisinin haberine göre yapım, Lennon'un eşi Yoko Ono'nun da onayını aldı. Ono'nun, projeyi hayata geçirecek ünlü yapımcılar Edgar Lansbury ve Don Scardino'ya, eşinin solo katalogunda yer alan şarkıları diledikleri gibi kullanma imtiyazı verdiği belirtildi. 
     
     BEATLES ŞARKILARI YOK 
     ''Eserde, Beatles'ın şarkılarının yer almayacağını'' kaydeden yapımcılara yakın kaynaklar, ''Landsbury ve Scardino'nun, eserde sadece Beatles'in 'Give Peace a Chance' Barışa bir şans tanı adlı parçasını kullanmak istediklerini ve bu konuda, şarkının yazımına katkıda bulunmuş Paul McCartney ve plağın telif hakkını elinde bulunduran Sony ATV şirketiyle temasa geçtiklerini'' bildirdi. 
     Projeyi yöneten Scardino'nun, müzikalin sözlerinin de Eric Overmyer ile birlikte yazdığı belirtildi. 
     Scardino, ''Variety''ye yaptığı açıklamada, ''Projemiz, paratoner gibi çekiciliği olan Lennon'un hikayesi. Onun çağını ve çağın onu nasıl etkilediğini anlatacağız'' diye konuştu. Scardino, şöyle devam etti 
     ''Lennon'un değişimleri bizim kuşağımızın değişimlerini yansıtıyor. Önce bir rock sanatçısı, hippi, düşünce adamı bir guru, siyasi devrimci, ev erkeği ve hepsinin yanı sıra sürekli gelişen bir sanatçı.'' Müzikalde, Lennon'un bu karakterlerinin her birinin ayrı bir sanatçı tarafından canlandırılacağı, böylece başrol oyuncusu sayısının 12 civarında olacağı belirtildi. 
     
</TEXT>
</DOC>
