<DOC>
<DOCNO> 159017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko08.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, Genelkurmay Başkanı Özkök'ün açıklamalarına odaklandı 
</HEADLINE>
<TEXT>

     Piyasalar, Genelkurmay Başkanı Orgeneral Hilmi Özkök'ün bugün yapacağı açıklamaları bekliyor. 
     Şeker Yatırım Portföy Yönetimi Müdür Yardımcısı Aslı Yüksel, yaptığı değerlendirmede, kısa vadede 11.100 noktasının önemli bir direnç noktası olduğunu belirtti. 
     11.100'ün üzerinde kalındığı sürece ilk hedefin 11.600 noktası olacağını, dolayısıyla bu noktanın karşılaşılacak ilk direnç olabileceğini kaydeden Aslı Yüksel, bu hedefin orta vadeli göstergelerle de desteklendiğini bildirdi. 
     Haftanın önemli ve piyasa tarafından dikkatle izlenecek gelişmeleri arasında 6. uyum paketi ve 5. gözden geçirme çalışmalarını sayan Aslı Yüksel, 28 Mayıs Çarşamba günü yapılacak Milli Güvenlik Kurulu toplantısı ile Genelkurmay Başkanı Orgeneral Hilmi Özkök'ün akredite basının temsilcileri ile bugün yapacağı toplantının da, piyasa tarafından yakından izleneceğini vurguladı. 
     Aslı Yüksel, ''Genelkurmay Başkanı Özkök'ün açıklamaları, bir anlamda MGK toplantısına ışık tutar nitelikte olacak'' dedi. 
     
</TEXT>
</DOC>
