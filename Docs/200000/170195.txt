<DOC>
<DOCNO> 170195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun26.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SKY TV "Dr. Kelly krizi bazı bakanları işinden edebilir" 
</HEADLINE>
<TEXT>

     İngiliz Sky televizyonu, hükümetin Irak dosyalarıyla ilgili tartışmalarda adı geçen Savunma Bakanlığı çalışanı Dr. David Kelly'nin kaybolmasının ve ölmüş olması ihtimalinin, hükümetteki en büyük krize yol açabileceği yorumunda bulundu. 
     Televizyonun yorum haberinde, eski BM silah denetçisi olan mikrobiyolog Kelly olayının bazı bakanları koltuğundan edebileceği, özellikle Başbakan Tony Blair'in başdanışmanı Alastair Campbell'in istifa dışında seçeneği bulunmadığı kaydedildi. 
     Olayın, Dr. Kelly'nin adını kamuoyuna açıklayan Savunma Bakanı Geoff Hoon'un da koltuğunu sarsabileceği belirtilen yorumda, olayla ilgili kapsamlı idari ve adli soruşturma başlatılması gerektiği vurgulandı. 
     Yorumda, yurtdışı gezisinde olan Blair'in ise en geç yarın Tokyo'da düzenlenecek basın toplantısında konuyla ilgili sessizliğini bozmak zorunda kalacağı belirtildi. 
     Öte yandan, Savunma Bakanlığı, Kelly'nin görevden alınmakla tehdit edilmediğini açıkladı. Bakanlıktan yapılan kısa açıklamada, Kelly'nin memuriyet kurallarına aykırı davranarak, izin almadan bir gazeteciyle görüştüğü için sözlü olarak uyarıldığı ve konunun böylece kapatıldığı belirtildi. 
     Dr. Kelly'nin, İngiliz yayın kuruluşu BBC'nin ''hükümetin Irak savaşını haklı çıkarmak için istihbarat bilgilerini abarttığı'' şeklindeki haberinin kaynağı olduğu iddia edilmişti. 
     İngiliz hükümetinin, Irak'ın kitle imha silahları ile ilgili çalışan danışmanlarından olan Kelly, Avam Kamarası Soruşturma Komisyonu önünde verdiği ifadede, BBC muhabiri Andrew Gillighan ile BBC'nin konuyla ilgili yayınından bir hafta önce görüştüğünü doğrulamış, ancak görüşmesinin tamamen farklı bir konuda olduğunu, kendisinin bu haberin ana kaynağı olduğunu düşünmediğini söylemişti. 
     Kelly'nin dün öğleden sonra eşine yürüyüş yapacağını söyleyerek evden ayrılmasından sonra bilim adamından haber alınamamıştı. 
     Kelly'nin evinin yakınında bugün bir ceset bulunmuş, polis, cesedin üzerindeki kıyafetlerle, Kelly'nin ailesinin verdiği tarifin uyduğunu açıklamıştı. 
     
</TEXT>
</DOC>
