<DOC>
<DOCNO> 175488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo07.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu D'haene iddialı Fenerbahçe'yi yeneceğiz 
</HEADLINE>
<TEXT>

     Birinci Süper Futbol Ligi'nde, sahasında Fenerbahçe ile karşılaşacak olan Trabzonspor'un Belçikalı transferi Karel Adriaan Roby Korneel D'Haene, sarı-lacivertli takım karşısında iddialı. 
     Trabzonspor'un en uzun isimli oyuncusu olan D'Haene, Konyaspor karşısında uzatma dakikalarında kalelerinde talihsiz bir gol gördüklerini ve maçtan beraberlikle ayrıldıklarını dile getirerek, ''Moralim çok bozuldu. Puan kaybını hak etmemiştik. Şimdi Fenerbahçe ile oynayacağız. Fenerbahçe'yi yenecek gücümüz var. Rakibimizi yenerek, moral yakalamak istiyoruz'' dedi. 
     Sezon öncesi hazırlık maçlarında ve TSYD Karadeniz Kupası Futbol Turnuvası'nda attığı 2 golle dikkatleri üzerine çeken 23 yaşındaki D'Haene, Trabzon kentini çok sevdiğini de ifade ederek, ''Trabzonspor'a gelirken hiç tereddüt etmedim. Burada oynamak ve sürpriz oyuncu olmak tek düşüncemdi. Takıma ve kente büyük oranda uyum sağladım. Anvers'te ön libero oynuyordum. Ancak savunmada ve orta alanda hiçbir görevden kaçmam'' diye konuştu. 
     Hüseyin Avni Aker Stadı'ndaki ilk maçına çıkacağını ve bunun tatlı bir heyecanını yaşadığını ifade eden D'Haene, taraftarları önünde ilk maçında sahadan galibiyetle ayrılmayı dilediğini de sözlerine ekledi. 
     
</TEXT>
</DOC>
