<DOC>
<DOCNO> 153674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yazar/akyol.html </URL>
<DATE> 2003/05/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bozkırda mucize 
</HEADLINE>
<TEXT>

     Büyük bir onur. Benim için daha bir anlamlı, çünkü büyük sosyal bilimcilerimizden Prof. Erol Güngör'ün kurduğu üniversite... ayrıca, içinden geldiğim Orta Anadolu'nun üniversitelerinden biri. 
     Anadolu'da bir üniversite... ama Selçuk Üniversitesi, bozkırda başarılmış bir mucize sanki 
     Türkiye'nin "en büyük" üniversitesi 65 bin öğrencisi var. Lisansüstü eğitimde 1300 genç geleceğin bilim adamı olmaya hazırlanıyor. 
     Türkiye'de "en büyük bilgisayar kapasitesine sahip", 8500 bilgisayarı olan bir üniversite. "Ulusal Akademik Bilgi Ağı" ULAKBİM'in tüm kapasitesinin 12'si Selçuk Üniversitesi'nin. 
     Özel sektörle yakın işbirliği kurarak 125 milyon dolarlık bilimsel altyapı yatırımı yapan üniversite. Devlete yük değil. Borcu yok, kaynağını kendisi üretiyor. 
     Spor ve sosyal tesisleri ile "en geniş" üniversitemiz yine Selçuk... 
     Kütüphanesinde 130 bin materyal var. 
     
     KAMPÜS içinde muhteşem bir otel üniversite yaptırmış, Hilton işletiyor. Otelcilik ve Turizm, İşletmecilik, Muhasebe gibi ilgili dallardaki öğrenciler burada staj yapıyor, çalışıyor. 
     1975 yılında 2 fakülte ve 327 öğrenci ile yola çıkan Selçuk Üniversitesi'nin bugün ulaştığı muazzam düzey 
     Mucize değil de ne denir buna .. Devletin normal ödeneğinin dışında, milyonlarca dolarlık kaynağı sanayi ile işbirliği yaparak kendisi yaratan bu üniversiteyi elbette alkışlıyorum. 
     Bu mucizedeki bütün imzaları kutluyorum. En büyük imza Rektör Prof. Dr. Abdurrahman Kutlu'nun... 
     Kendisi ile tanıştım müthiş açık fikirli, yaratıcı, düşünceli, girişimci bir rektör... Muazzam eseri ortada zaten. 
     Bu eserin öğrencileri de neşeli, güler yüzlü yaratıcı gençler... Törende basın, TV, radyo ve internet yayıncılığı alanlarında 36 meslektaşımıza ödül verdiler. Salondaki yaratıcı coşkuyu görmenizi isterdim. 
     Bizim zamanımızdaki çekingen ve katı, ideolojik ön yargıları ağır basan gençlik gitmiş... Şimdi Anadolu'dan kızlı erkekli, hayat dolu girişken bir gençlik fışkırıyor. 
     
     İLETİŞİM Fakültesi'nin çıkardığı "Selçuk İletişim" adlı uygulama gazetesine bakıyorum. Manşeti şöyle 
     "Selçuk Üniversitesi Teknoloji Kenti Kuruyor" 
     Yine üniversite - sanayi işbirliğiyle yaratılacak bir harika... 
     Gazeteden diğer bazı başlıklar 
     "Baharın Müjdecisi Nevruz... 18 Mart Çanakkale Zaferi için panel düzenlendi... Eurovision'a anadilimizle katılalım..." 
     Sosyolog Yard. Doç. Dr. Mustafa Aydın'ın "Yaratılışın Gizemliliği" başlıklı felsefi makalesi... 
     Fizikçi Max Plank'tan Sosyolog Max Weber'e, Sabri Ülgener'e uzanan dolgun bir makale... 
     Ve Selçuk Üniversitesi gençliği hakkında bir anket En çok tercih edilen "modern" değer, özgürlük... En çok tercih edilen "geleneksel" değer, dürüstlük... 
     "Hiyerarşiye itibar" ve "otoritelere itaat" gibi değerler çok aşağılarda. Zihnimizin açılmakta olduğunun göstergeleridir bu veriler... Bakın, geleneksel ve resm bütün kalıpları sorguluyoruz. 
     Anadolu'dan fışkıran bu akademik mucize, bu gençlik... 
     İçim aydınlandı, gurur duydum. 
     
     





</TEXT>
</DOC>
