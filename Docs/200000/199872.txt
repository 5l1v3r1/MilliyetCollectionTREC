<DOC>
<DOCNO> 199872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur45.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız kaçıran genci hapisten SMS mesajları kurtardı 
</HEADLINE>
<TEXT>

     Eskişehir'de, lise öğrencisi genç kızı zorla kaçırıp alıkoyduğu iddiasıyla yargılanan genç, mahkemeye kız arkadaşının kendisine yazdığı aşk mektubu ile SMS mesajlarını kanıt olarak sununca cezaevine girmekten kurtuldu. 
     Ağır Ceza Mahkemesi'nde görülen davanın duruşmasında, tutuksuz yargılanan M.Y. 16 , dedesi Fikret Y. 61 ve akrabası M.Y. ile mağdur lise öğrencisi A.P. 15 hazır bulundu. 
     Mahkeme heyeti, savcının iddianameyi okumasının ardından tutuksuz sanık M.Y'den savunma yapmasını istedi. 
     M.Y, savunmasında, yaklaşık iki yıldır arkadaş olduğu A.P. ile gezmek için İzmir'e gittiklerini belirterek, aynı gün geri geldikleri Eskişehir'de kız arkadaşının ailesinin polise ''kızlarının kaçırıldığı'' ihbarında bulunduğunu öğrendiğini ifade etti. Daha sonra kız arkadaşını İl Emniyet Müdürlüğü'ne götürüp, teslim olduğunu anlatan M.Y, evlenmeyi düşündüğü A.P'yi zorla kaçırmadığını söyledi. 
     Söz alan A.P. ise M.Y'nin kendisini okulun önünden bir otomobile zorla bindirip kaçırdığını belirterek, şikayetçi olduğunu bildirdi. 
     Bunun üzerine M.Y'nin avukatı, mahkeme heyetine, A.P'nin gönderdiği aşk mektubu ile sevgi kelimelerinin yer aldığı SMS mesajlarını kanıt olarak sundu. 
     Mahkeme Başkanı Rıdvan Altun, aşk mektubu ile SMS mesajlarının dökümünü zorla kaçırıldığını iddia eden genç kıza gösterdi. Bunun üzerine A.P, ifadesini değiştirdi. 
     A.P, daha önce tanımadığını iddia ettiği M.Y. ile arkadaş olduklarını ancak ciddi bir ilişkilerinin bulunmadığını söyledi. 
     Mahkeme heyeti, tutuksuz sanık M.Y'ye verdiği 5 ay hapis cezasını para cezasına çevirdi. M.Y'ye kız kaçırmada yardım ettikleri iddiasıyla tutuksuz yargılanan diğer 2 sanık ise beraat etti. 
     
</TEXT>
</DOC>
