<DOC>
<DOCNO> 197334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/ekonomi/eko07.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistler Antalya'ya akın etti 
</HEADLINE>
<TEXT>

      KADİR ZENGİN Antalya DHA 
   
   İstanbul'daki patlayan bombalara rağmen, Avrupalı turist Antalya'ya gelmeye devam ediyor. Zürih Tur Operatörleri Birliği'de genel kurul için Antalya'yı seçti. 
   Sultan Reisen'in daveti üzerine İsviçre'den gelen 71 tur operatörü, toplantıda Antalya'yı pazarlamanın stratejilerini de tartıştı. Merkezi İsviçre'de bulunan Sultan Reisen'in Genel Müdürü Kadir Uğur, "İstanbul'daki terör olayları Avrupa'da büyük yankı uyandırmasına rağmen rezervasyon iptalleri yaşamıyoruz" dedi. 
   İki günlüğüne gelen ve bugün İsviçre'ye dönecek grupta yer alan İsviçre turizm dergisi Reise Blick'in Yayın Yönetmeni Franz - Xaver Risi ile Travel Inside'nin Yayın Yönetmeni Angelo Heuberger, meydana gelen olayların, Türk turizmini fazla etkilemeyeceğine inandıklarını söylediler. 
   Antalya Havalimanı,dün yine turist akınına uğradı. ABD - Irak savaşında can güvenliği olmadığını ileri sürüp rezervasyonlarını iptal ettiren Avrupalı turistler, bu kez iptale başvurmadı. Havalimanı önündeki acente büroları yine yaz günlerindeki yoğunluğu yaşadı. 
   
   
</TEXT>
</DOC>
