<DOC>
<DOCNO> 162022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko31.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, TÜSİAD'ın onur konuğu olacak 
</HEADLINE>
<TEXT>

     Başbakan Recep Tayyip Erdoğan, Türk Sanayici ve İşadamları Derneği'nin TÜSİAD onur konuğu olacak. TÜSİAD Yüksek İstişare Konseyi, yılın ilk toplantısını gerçekleştirmek üzere 11 Haziran Çarşamba günü, Sabancı Center'da toplanıyor. 
     Açılış konuşmaları, Yüksek İstişare Konseyi Başkanı Muharrem Kayhan ile Yönetim Kurulu Başkanı Tuncay Özilhan tarafından yapılacak olan toplantıda, TÜSİAD-Sabancı Üniversitesi Kurumsal Yönetim Forumu ile Institute of Directors Kurumu arasında gerçekleşecek ''Yöneticilerin Eğitim Programları ve Programların Akreditasyonu''na ilişkin anlaşmanın imza töreni yapılacak. 
     Üyelerin görüş ve önerilerinin dile getirileceği toplantının basına kapalı bölümünün ardından yenilecek öğle yemeğinin onur konuğu Başbakan Recep Tayyip Erdoğan olacak. 
     12 Haziran için planlanan ancak Başbakan Erdoğan'ın programına uyması için bir gün öne alınan toplantının yemeğinde, Erdoğan TÜSİAD üyelerine hitap edecek. 
     
</TEXT>
</DOC>
