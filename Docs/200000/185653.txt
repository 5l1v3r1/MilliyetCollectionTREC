<DOC>
<DOCNO> 185653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/eko10.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahenk Yabancı bir ortakla Milli Piyango'ya talibiz 
</HEADLINE>
<TEXT>

   Doğuş Grubu Başkanı Ferit Şahenk, yabancı yatırımcıların kendileriyle ortak projelerde yer almak istediklerini söyledi 
   EKONOMİ SERVİSİ 
   
   Doğuş Grubu Yönetim Kurulu Başkanı Ferit Şahenk, Milli Piyango'nun özelleştirilmesine yabancı bir ortak ile girmek istediklerini açıkladı. 
   CNBC - E'de yayınlanan "Geri Sayım" programında konuşan Ferit Şahenk, Milli Piyango özelleştirmesi için, bu konuda tecrübeli yabancı bir grupla ortaklık kurmak istediklerini söyledi. 
   Türk Telekom'un da küçük oranda bir hissesiyle ilgilendiklerini ifade eden Şahenk, Doğuş Grubu'nun genel stratejisinin ise güçlü olduğu sektörlerde yoğunlaşmak olduğunu vurguladı. Yabancı yatırımcının Türkiye'ye bakışında da büyük değişim olduğunu dile getiren Şahenk, "Artık yabancılarla görüştüğümüzde, gelin ortak iş yapalım diyorlar" dedi. 
   
   'Yol açık, araba güçlü' 
   Ekonomideki olumlu gidişin gözlenmeye başladığını kaydeden Şahenk, "Artık krizi bırakalım, geçmişi unutalım. Yol açık, arabamız güçlü, ileriye bakalım" dedi. 
   Şahenk, Koç ve Sabancı gruplarının Türk Telekom ile Milli Piyango özelleştirmelerinde gittikleri işbirliğini de çok olumlu olarak değerlendirdi. Şahenk, kendilerinin de bu tip beraberliklere açık olduğunu kaydetti. 
   
   
</TEXT>
</DOC>
