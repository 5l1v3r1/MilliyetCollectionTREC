<DOC>
<DOCNO> 197771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun05.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer Asiler, saldırılarını Müttefiklerden Iraklılar'a kaydırdı 
</HEADLINE>
<TEXT>

     Irak'taki Amerikalı sivil yönetici Paul Bremer, Iraklı asilerin saldırılarını Amerikalılardan, müttefik güçleriyle işbirliği yapan Iraklılara kaydırdıklarını söyledi. 
     Bağdat'ta basın toplantısı yapan Bremer, güvenlik durumunda değişiklik olduğunu belirterek, ''Eskiden müttefik güçlerine saldırılar ağır basıyordu. Şimdi Iraklılara karşı düzenli terörist saldırılar yapılıyor'' dedi. 
     Bu kişilerin müttefik güçlerini yıldırmayı başaramadıklarını belirten Bremer, ''Şimdi, masum Iraklıları yıldırmaya çalışma yöntemini benimsediler. Ama başarılı olamayacaklar'' diye konuştu. 
     Asilerin, egemenliğin Iraklılara devri çerçevesinde, millet meclisi üyelerinin seçilmesi ve demokrasi yolunda diğer adımların atılması sürecini engellemeye çalışıp çalışmayacaklarının sorulması üzerine Bremer, Irak'ta bir süre daha belli bir seviyede terörizmin olmasını beklediklerini söyledi. 
     Bremer'la birlikte basın toplantısı yapan ABD Merkez Kuvvetler Komutanı General John Abizaid de, son iki haftada müttefik güçlerine karşı saldırıların yarı yarıya azaldığını kaydetti. 
     Abizaid, bununla birlikte Iraklılara saldırıların arttığını belirterek, saldırıların sadece sayısının değil şiddetinin de arttığını bildirdi. 
     Asilerle birlikte savaşan bazı yabancıların da bulunduğunu belirten Abizaid, bunlar arasında Suriyeliler, Suudiler ve Yemenlilerin olduğunu, ancak şimdiye kadar İranlıya rastlamadıklarını söyledi. 
     
</TEXT>
</DOC>
