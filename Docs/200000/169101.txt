<DOC>
<DOCNO> 169101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun14.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere kaynıyor... Blair yeni savaş için destek mi arıyor 
</HEADLINE>
<TEXT>

     İngiltere'de yayımlanan The Independent on Sunday gazetesi, Başbakan Tony Blair'in hem Irak'ta yaşanan savaşa haklılık kazandırılması, hem de gerektiğinde benzeri yeni çatışmalara girişilebilmesi için Batı ülkelerinin desteğini aradığını öne sürdü. 
     Başbakanlık konutunda hazırlanan ve Londra'da toplanan ''İlerici Yönetim Anlayışı'' konferansında sosyal demokrat devlet ve hükümet başkanlarının da aralarında bulunduğu katılımcılara dağıtılan bir metinde ortaya konulan beklentilerin Blair ile Almanya Başbakanı Gerhard Schröder arasında yeni kavgaya yol açtığı iddiasına yer veren gazete, ''Son 6 yılda İngiliz askerini toprakları dışındaki 5 çatışmaya sokan Başbakan, belli ki daha pek çok yeni çatışmanın içinde yer almak istiyor'' diye yazdı. 
     Blair'in hazırladığı metinde, Batı'ya, iç savaş yaşanan ya da diktatörler tarafından yönetilen ülkelere asker gönderme konusunda birlikte hareket edilmesi çağrısı yapıldığını belirten Independent on Sunday, metnin dağıtılmasıyla birlikte Irak savaşına muhalefetiyle tanınan Schröder ile Blair arasında yeni bir çatışmanın ortaya çıktığına işaret etti ve ''Bu çatışma zaten ABD ve İngiliz gizli servisleri arasındaki istihbarat farklılıkları yüzünden başı dertte olan Blair'i iyice köşeye sıkıştıracak'' yorumunda bulundu. 
     
</TEXT>
</DOC>
