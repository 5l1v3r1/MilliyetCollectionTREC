<DOC>
<DOCNO> 187112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur30.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste kritik oylama... AK Parti grup kararı almadı... 
</HEADLINE>
<TEXT>

     TBMM Genel Kurulu'nda, Irak'a asker gönderilmesi konusunda 1 yıl süreyle izin verilmesini öngören Başbakanlık Tezkeresi'nin görüşüleceği kapalı oturuma geçildi. 
     Meclis Başkanvekili Sadık Yakut'ın yönettiği Birleşim'de, önce Başbakanlık Tezkeresi okundu. Yakut, tezkerenin okunmasının ardından, görüşmelerin kapalı oturumda yapılması yönünde önerge bulunduğunu belirterek, Genel Kurul Salonu'nun boşaltılmasını istedi. 
     CHP Grup Başkanvekilleri Ali Topuz, Kemal Anadol ve Haluk Koç, kapalı oturum önergesi oylanmadan salonun boşaltılamayacağını savunarak, itiraz ettiler. 
     Yakut, İçtüzüğün 70. maddesini okuyarak, uygulamayı savundu CHP'liler ise itirazlarını sürdürdüler. Daha sonra saat 15.20'de kapalı oturuma geçildi. 
     Genel Kurul'da önce İçişleri Bakanı Abdülkadir Aksu'nun verdiği kapalı oturum önergesi görüşülecek, daha sonra da Irak'a asker göndermeye izin verilmesine ilişkin Başbakanlık Tezkeresi ele alınacak. 
     Meclis Kürsüsü'nde bugün TBMM Başkanı Bülent Arınç oturmuyor. Akınç, Bulgaristan Cumhurbaşkanı'nın resmi ziyareti nedeniyle oturuma katılamadı. 
     Ak Parti 1 Mart tezkeresi oylamasında olduğu gibi yine grup kararı almadı ancak Başbakan milletvekillerinden destek istedi. CHP ise oylamada "ret" oyu verecek. 
     CHP'liler Ankara dışında bulunan ve aralarında Kemal Derviş, Zülfü Livaneli ve Yaşar Nuri Öztürk'ün de bulunduğu 9 milletvekilinin Genel Kurul'a katılması için girişimde bulunuyor. 
     Irak'a asker gönderilmesine ilişkin Başbakanlık Tezkeresi'nin görüşüldüğü AK Parti Grup toplantısı da 14 30 sıralarında sona erdi. 
     Başbakan Recep Tayyip Erdoğan'ın yaklaşık yarım saat süren konuşmasının ardından basına kapalı olarak devam eden toplantı, 3 saat sürdü. Başbakan Erdoğan, yaptığı kısa konuşmada, milletvekillerinden Tezkere'ye destek vermelerini istedi. 
     Parti olarak kuruldukları ilk günden bu yana ''grup kararı'' almadıklarını hatırlatan Erdoğan, grubun bir bütün halinde olumlu oy vermesini beklediğini kaydetti. 
     Dışişleri Bakanı ve Başbakan Yardımcısı Abdullah Gül, Irak'taki durum, ABD ile sürdürülen görüşmeler ve gelinen nokta hakkında teknik bilgi verdi. 
     Toplantıda bazı milletvekilleri de görüşlerini dile getirdi. Van Milletvekili Halil Kaya, Tezkere konusundaki ''çekincesini'' ifade etti. 
     Toplantıda grup kararı alınmazken, Genel Kurul'daki görüşmelerin kapalı oturumda yapılmasını içeren önerge hazırlandı. 
     

     
</TEXT>
</DOC>
