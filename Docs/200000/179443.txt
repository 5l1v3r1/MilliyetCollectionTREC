<DOC>
<DOCNO> 179443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/spo03.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutluluk tarifesi 2-1 
</HEADLINE>
<TEXT>

   Galatasaray, Diyarbakırspor ve Gaziantep'ten sonra Gençlerbirliği'ni de aynı skorla aştı. Sarı-Kırmızılılar'ı 3 puana Sabri ve Hakan Şükür taşıdı. Gençler'in tek sayısını Deniz attı 
      ERHAN TELLİ 

   
   Sofya'daki mavi formalara takıldık ya, Olimpiyat Stadı'nda Kırmızı - Bej forma sürprizi vardı bu kez. Operasyon çok gizliydi bu defa. Basına bile sızdırılmadan, yeni formalar giyildi, sahaya çıkıldı. Eh işte, fena da değildi... En azından sarı olmasa da, kırmızı vardı. Renklerden biri tutuyordu. İkinci sürpriz ise yine orta sahada görev yapan Tamas oldu. CSKA maçında Bulgarlar'ın etkili silahı Lima'yı tutuğu söylenen Tamas, acaba bu kez kimi tutmak için sahadaydı. Yoksa Fatih hocanın, asla adam adama oynatmadığı sistemi artık bazı maçlar için değişiyor muydu Rumen oyuncu daha ilk dakikada ayağındaki topu rakibine verince, Gençler forveti ilk tehlikeli pozisyonunu yakaladı. Kademeye giren Bülent, tehlikeyi uzaklaştırdı. 
   Her iki takım da beklenen tempoyu sahaya yansıtamayınca ilk 20 dakika resmen herkesi uyuttu. Millet oturduğu yerde debelenip, "Süreyya'nın koşusunu mu seyretseydik acaba" diye düşünürken, yanımda oturan Halil Özer önümüzdeki numaralı tribünden maçı izleyenlerin imdadına yetişti ve masamızdaki televizyonu geriye döndürerek hemen atletizm tribününü oluşturdu. Bu dakikadan itibaren herkes maçı bırakıp üç dakikalığına Paris'teki finale kilitlendi. Süreyya bu kez ikinci olup bizi üzünce çaresiz, kafalar yine yeşil sahaya döndü. "O da ne Nasıl yani..." derken yapılan gelişi güzel ortaya hamle yaparak ayağını sokan Sabri, 26. dakikada attığı güzel golle herkesi bir anda uyandırdı. İki dakika sonra bu kez Hakan Şükür şık bir vuruşla skoru 2 - 0 yaptı. Tatsız, tuzsuz denen maçta Galatasaray önemli bir avantaj yakaladı. 
   43 dakikada istediklerini yapamayan oyuncularına sinirlenen Fatih Terim, yedek kulübesine doğru gelen topa vurunca ayakkabısı sahaya fırladı. Hakem oyunu durdurdu. Masör Erkan sahaya dalıp, hocanın ayakkabısını geri getirdi, Terim ayakkabısını giydi ve oyun devam etti. 
   Teknik adamın bu siniri ikinci yarıdaki kötü futbolun habercisi gibiydi. 51. dakikada Gençlerbirliği'nin kazandığı korner atışında Mondragon topu elinden kaçırdı, Deniz'in müdahalesiyle skor 2 - 1 oldu. 57'de Ali Tandoğan çok sert vurdu, Mondragon son anda çeldi. 
   62'de Veysel'in şutunu bir kez daha Mondragon kurtardı. Bu pozisyondan sonra beş kişiyle defans yapan Galatasaray son gol pozisyonunu 82'de Sabri'nin ayağından kaçırdı. Filelere giden topu Ümit çizgiden çıkartınca maç da bu skorla sona erdi. 
   
   Son karar Petre    CİM-BOM transferin bitmesine saatler kala yabancı transferinde rotayı Rumen Petre'ye çevirdi. Olimpiyat Stadı'nda maçtan önce ve sonra transfer zirvesi gerçekleştiren Sarı - Kırmızılılar, Nacional Bükreş'te forma giyen orta saha oyuncusunda karar kıldı. Rumen kulübüyle bu sabah yapılacak görüşmelerden sonra Petre'nin isminin UEFA'ya bildirileceği iddia edildi. 
   
   Juventus izledi    GALATASARAY'IN Şampiyonlar Ligi'ndeki rakiplerinden Juventus, Sarı - Kırmızılı takımın Gençlerbirliği sınavını yakın takibe aldı. İtalyan ekibinin istatistikçilerinden Rosaria Giampaglie Türkiye'ye gelerek dün geceki karşılaşmayı büyüteç altına aldı. Giampaglie, Galatasaray'ın oyun sistemi ve yıldızların son durumuyla ilgili olarak detaylı notlar tuttu. 
   
   Dördüncü dalya    GALATASARAY'IN emektar kaptanı Bülent Korkmaz, Gençlerbirliği maçıyla birlikte Türk Futbol Tarihi'ne yepyeni bir sayfa açtı. Sarı - Kırmızılı formayla büyük başarılara imza atan Bülent, resmi liglerdeki 400. maçına çıktı. Rekor daha önce 399 maçla yine Galatasaray'da kaptanlık yapmış olan Cüneyt Tanman'a aitti. 
   
   Maçın adamı    Sabri Sarıoglu 
   GENÇ futbolcu üç haftalık çıkışını üstüne ekleyerek Gençlerbirliği maçında da devam ettirdi. Bitmek tükenmeyek bilmeyen enerjisi ve son vuruşlardaki ustalığıyla dikkat çekerken, attığı golle yine takımına hayat verdi. Kazandığı formayı bir daha geri vermeyeceğini ispatladı. 
   
   Maçın hakemi    Hatalar yaptı 
   ALİ Tandoğan'a, De Boer'i tehlikeli bir darbeyle yere indirdiği pozisyonda kırmızı kart verebilirdi. Arzuman, ikinci yarıda Gençler'in attığı golden önce Mondragon'a topu alışı sırasında yapılan müdahaleyi de görmedi. Hakan Şükür'ün kendini yerde bulduğu pozisyonda ise devam kararı doğruydu. Hakan'a sarı kart gösterebilirdi. 
   
   Göze batanlar    Mondragon Kolombiyalı kaleci yaptığı kurtarışlarla takımının puan kaybını önledi. İkinci yarıda ise hatasız oynadı. Bülent Kaptan, 400. lig sınavında yine başarılı bir oyun sergiledi. Savunmanın terlediği dakikalarda cankurtaran oldu.Tamas Oyuna orta sahada başladı, Gençlerbirliği'nin etkili atakları nedeniyle savunmada devam etti. Acemice hatalar yaptı.Hakan Şükür Tecrübeli futbolcu suskunluğunu attığı golle bozdu. Oyun içindeki mücadelesi ve gayreti izlenmeye değerdi.Serkan Karababa Genç oyuncu takımı için ne kadar önemli olduğunu gösterdi. Oyunu yönlerdi, atakları hazırladı.Baki Gençler savunmasının en iyisiydi. Yerinde müdahaleleriyle hem tehlikeleri savuşturdu hem de beğeni topladı. 
   Notlar    Ayakkabı uçtu 
   FATİH Terim, maçın ilk yarısında talihsiz bir olay yaşadı. Saha kenarına gelen topu tekrar oyun alanına atmak isteyen tecrübeli hocanın ayakkabısı sahaya fırladı. Kulübeye giren Terim'e ayakkabısını malzemeci getirdi. 
   
   Daum izledi 
   FENERBAHÇE Teknik Direktörü Daum, 6. haftada Galatasaray ile oynayacakları derbi maç öncesinde dün Olimpiyat Stadı'na geldi. Alman teknik adam hem Sarı - Kırmızılı takımı izledi, hem de stadda incelemeler yaptı. 
   
   Abdullah ilk kez 
   CİM-BOM'UN sezon başında renklerine kattığı Abdullah Ercan dün ilk kez Galatasaray forması giydi. Uzun bir sakatlık dönemi geçiren yıldız futbolcu ikinci yarıda oyuna girdi. Bu arada Suat Usta da 18 kişilik kadroda yer aldı. 
   
   Tribünler boştu 
   OLİMPİYAT Stadı'ndaki karşılaşmaya beklenen ilgi yoktu. Tribünlerdeki büyük boşluklar gözden kaçmadı. Bu arada stada takılan yeni skorboard dün ilk kez kullanılırken, Gençlerbirliği taraftarları açık tribüne alındı. 
   
   Soygun var 
   OLİMPİYAT Stadı'nın çevresindeki boş arazilerde dün gasp olaylarının yaşandığı öğrenildi. Bazı taraftarların paralarının ve cep telefonlarının alındığı bildirildi. Bu iddia üzerine polis soruşturma başlattı. 
   
   Perez'i andılar 
   TAKIM kadroları okunurken ilginç olaylar yaşandı. Futbolcuların adlarına soyadlarıyla karşılık veren taraftarlar, anonstan gelen "Sebastian" çağrısına Tamas yerine, iki sezon önce Galatasaray'da oynayan "Perez" karşılığını verdi. 
   
   Gol düellosu 
   PAF Ligi maçında Galatasaray, Gençlerbirliği engelini 5 - 4'lük galibiyet ile aştı. İki takımın da müthiş bir mücadele sergilediği 90 dakikada son gülen taraf ev sahibi Sarı - Kırmızılılar oldu. 
   
   Kazanmak önemli    Galatasaray Teknik Direktörü Terim, bazı oyuncularının çarşamba-pazar maç temposunu kaldıramadığına dikkat çekti, "Bu şartlar altında üç puan aldığımız için mutluyum" dedi 
      'Maça kötü başladık' 
   TEKNİK Direktör Fatih Terim, Gençlerbirliği karşısında oyuna kötü başladıklarını açıkladı. Tecrübeli teknik adam, bazı oyuncularının çarşamba - pazar temposunu kaldıramadığını dile getirerek, "Sakatlıklar ve sonradan takıma katılanlar nedeniyle fizik olarak yeterli değildik. Bunun tedavisini önümüzdeki süreçte yapacağız. Şampiyonlar Ligi'nde ön eleme maçı yaptığımız için stresimiz vardı. Kazandığımız için mutluyum" dedi. 
   
   'Son ana kadar bekleriz' 
   YEDİKLERİ golü de değerlendiren Terim, Mondragon'a faul yapıldığını iddia etti. Galatasaray'ın hocası, "İyi futbolu 90 dakikaya yaymak istiyoruz. Bu da zamanla gerçekleşecek bir olay. Savunmada dil sorunu da oyuncular arasında problem oluyor. Transferde ise bir gelişme yok. Son dakikaya kadar transfer olabilir. Ancak son gün saat 13.00'e kadar transfer yapmazsak şikayet etmeyiz. Mevcut kadroyla yola devam ederiz, buna da alışığız" dedi. 
   
   Ersun Yanal'ın üzüntüsü    GENÇLERBİRLİĞİ Teknik Direktörü Ersun Yanal, Galatasaray karşısında 90 dakika üstün ve kaliteli oynamalarına karşın sahadan yenilgiyle ayrılmalarının üzücü olduğunu söyledi. Yanal, "Top kontrolü sürekli bizdeydi. Ancak yediğimiz gol konsantrasyonu bozdu. Ben bile pozisyonu göremedim" yorumunu yaptı. 
   
   
</TEXT>
</DOC>
