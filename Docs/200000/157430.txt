<DOC>
<DOCNO> 157430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yasam/yas02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dobermanlar hadlerini aştı 
</HEADLINE>
<TEXT>

Bir fabrikada koruma amacıyla tutulan doberman cinsi 3 köpek tellerden atladı işe giden 50 yaşındaki Celalettin Kıyak'ın kol, sırt ve bacaklarını parçaladı... 
     ESRA ALUS İstanbul 

     Güngören'de, bir fabrikada işçi olarak çalışan Celalettin Kıyak 50 , Ege Seramik satış noktasında koruma amacıyla beslenen doberman cinsi üç köpeğin saldırısına uğradı. Satış merkezini çevreleyen tellerin üzerinden atlayan dobermanlar, Kıyak'ı kol, sırt ve bacaklarından yaraladı. Köpeklerin elinden, havaya ateş açan polis ekibi tarafından kurtarılan Kıyak, sorumsuzlukla suçladığı şirket görevlilerinden davacı olacağını söyledi. 
     
     'Öleceğimi sandım' 
     Elbiseleri paramparça olan ve kan içinde kalan Kıyak, Özel Bağcılar Hastanesi'nin ardından Haseki Hastanesi'ne sevk edildi. Kuduz aşısı yapılan Kıyak, diğer tahliller ve tedavisinin ardından taburcu edildi. Kıyak'ın sağ üst kol, sırt bölümü ve sağ bacağının köpeklerce parçalandığı belirlendi. 
     Sabah oyuncak fabrikasına gitmek için yola çıktığını anlatan Kıyak, "Birden dobermanların saldırısına uğradım. Bir an beni öldürecekler sandım. Polisler gelmese kurtulamazdım" dedi. Çevre esnafı ise köpeklerin daha önce de vatandaşlara saldırdığını, hayvanların bahçedeki paketlerin üzerinden atlayıp dışarı çıktığını iddia etti. 
     
     'Hayvan, laftan anlamıyor' 
     İşletmenin Müdürü Rahmi Aydın ise bazı mallarının bahçede bulunduğunu belirterek, "Zaman zaman hırsızlık olayları oluyor. Bunu engellemek için köpek besliyoruz" dedi. Köpeklerin bir süredir zaptedilmesinde zorluk çektiklerini anlatan Aydın şunları söyledi "Zincirlerini koparıyorlar. Aslında onlarla ilgilenen biri var. Ayrıca bahçemizin etrafı tellerle çevrili ve köpek olduğuna dair uyarı levhamız var. Bu olayın da nasıl gerçekleştiğini bilemiyorum. Sadece çok üzgünüm. Sonuçta bunlar hayvan laftan anlamıyor " 
     
Rotweiller, kuğuyu parçaladı      İSTANBUL Milliyet 

     Bahçeşehir'de Hikmet Şahin, Doğa Parkı gölet alanında bakıcısı olduğu Rotweiller cinsi köpeği gezdirmeye çıktı. Bu sırada üç yavrusuyla dolaşan bir kuğu, köpeği görünce yavrularını koruma güdüsüyle kanatlarını kabarttı. Bunun üzerine Rotweiller, zinciri tutulmasına rağmen kuğunun boğazını parçaladı. Veterinere götürülen kuğu, boğazı dikilmesine rağmen kurtarılamadı. Hollanda'dan getirilen kuğu, 7 yıldır suni gölette yaşıyordu. Bakıcı Şahin ise, kuğunun köpeğe saldırdığını iddia ederek, "Köpeği gölün kenarında su içirmeye götürdüm. O sırada üç erkek kuğu kanat çırparak köpeğin üzerine yürüdü. Bunun üzerine köpek de kuğuya saldırdı" dedi. Bahçeşehir Belediye Başkanı Kemal Aydın şöyle konuştu "Kuğu, yavrularını kanatları altına almak istiyor. Ancak köpek birden boğazına sarılıp koparıyor. Daha önce de Bahçeşehir'de yaşayan bir vatandaş, alkol alıp ava çıktığını sanarak ördeklerimizden ikisini öldürmüştü." 
     

</TEXT>
</DOC>
