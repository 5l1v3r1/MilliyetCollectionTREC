<DOC>
<DOCNO> 174165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yasam/yas08.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
En fanatik Rus 'Milliyet'çi 
</HEADLINE>
<TEXT>

      CENK BAŞLAMIŞ Moskova 
   
   Rusya'nın 'bir numaralı' Türkiye uzmanı Profesör Boris Postverya, tam 43 yıldır aralıksız Milliyet okumakla övünüyor. Moskova'daki Şarkiyat Enstitüsü'nde görev yapan Postverya, 84 yaşında bir 'ihtiyar delikanlı' olarak hem derslere giriyor, hem uzmanı olduğu Türk dış politikasını yakından izliyor, hem de Türkiye ile ilgili kitaplar yazıyor. Rus gazetelerinde sık sık Türkiye'deki gelişmelerle ilgili yorumlar yazan Postverya, bütün makalelerinde mutlaka Milliyet'ten alıntı yapıyor, Türk dış politikasındaki gelişmeleri gazetesinden öğrendiğini söylüyor. Nezavisimaya gazetesine Kıbrıs'la ilgili bir yorum hazırlayan Postverya'nın makalesinde yine Milliyet'ten alıntılar yer alacak. Postverya, Şarkiyat Enstitüsü'nün maddi sorunları nedeniyle abone olamadığı gazeteyi bir süredir internetten izliyor. 
   
   
</TEXT>
</DOC>
