<DOC>
<DOCNO> 194726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yazar/akyol.html </URL>
<DATE> 2003/11/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürk, bilim, ideoloji 
</HEADLINE>
<TEXT>

   
   YEKTA Güngör Özden saygın bir hukukçu, tanınmış bir 'Atatürkçü'dür. Anayasa Mahkemesi üyesi iken yazdığı 18 Şubat 1985 tarihli bir "karşı oy yazısı" vardır. Türkiye'de Atatürk'ün nasıl anlaşılması ve nasıl anlaşılmaması gerektiği konusunda bu "karşı oy yazısı" bir simge değerindedir. 
   Sayın Özden, bir "Atatürkçü ekonomik düzen"den bahsediyor, buna uymayan bir yasa maddesinin iptalini savunuyor. 
   Sayın Özden'e göre, bu 'Atatürkçü' ekonomi, "karma ekonomiden çok 'bireyci - toplumcu' ekonomi düzeni"dir 
   Ve Anayasa'mıza göre "Atatürk ilke ve inkılapları" bağlayıcı olduğuna göre "Atatürkçü ekonomik düzen"e aykırı yasalar Anayasa'ya da aykırıdır Özden bu sebeple 2983 no'lu yasanın belli maddelerinin iptali yönünde "karşı oy" yazmıştır. 
   
   
   ACABA bilimsel olarak tarif edilebilir, hukuken niteliği belirli bir "Atatürkçü ekonomik düzen" var mıdır 
   Atatürk'ün kendisi "en büyük iktisatçımız Celal Bayar'dır" dediğine göre bugünkü bir sorunu Bayar'ı okuyarak mı çözeceğiz 
   Atatürk döneminde uygulanan iktisat politikalarını iktisat tarihçileri elbette inceliyor. Prof. Yahya Sezai Tezel ve Prof. Şevket Pamuk gibi... 
   Ama her konjonktürde uygulanacak, 'iktisat teorisi' niteliğine sahip "Atatürkçü ekonomi düzeni"nden bahseden akademisyen ve uygulamacı bir iktisatçı var mı 
   Ekonomiye bu tür ideolojik bakışlar, "ekonomi bilimi"ni göz ardı ettiği gibi Atatürk'ü her konuda bir "doktrin koyucu" gibi görmektedir. 
   "İslami ekonomi" konulu yayınlar da böyledir. 
   Elbette renkleri farklı ama 'metot'lar aynı Ekonomik konulara 'iktisat'ın sürekli gelişen, çeşitlenen bir bilim haline gelmiş olan teori ve pratikleri açısından bakmak yerine, belirli ahlaki veya siyasi 'değer'lerden hareketle soyut, spekülatif, ideolojik bir 'model' kurgulamak... 
   
   
   SAĞA sola Atatürk'ün "hayatta en hakiki mürşit ilimdir" vecizesini yazmak yetmiyor. Medrese de asırlar boyu bilimi öven ayet ve hadisleri tekrarlamış, binlerce cilt "şerh ve haşiye"ler yazmıştı 
   Önemli olan bilimden ne anladığımızdır. Çağımızda bilim "pozitivizm"le aynı değildir. Bilim öncelikle "metot"tur ve "sınanması mümkün bilgiler" bilimsel niteliklidir. Onun dışındakiler 'değerler' dünyasıdır Metafizik, ahlaki, felsefi, dini, estetik değerler... 
   Erbakan'ın "Adil Düzen"i de bilim dışı ideolojik bir kurguydu kendi 'değerler' dünyasına göre spekülatif bir 'düzen' hayali... 
   Aynı kurgulamayı 'Atatürkçülük' diye yapınca yönü değişir, ama niteliği değişmez. 
   Doğan Avcıoğlu "Atatürkçülük" adına Abdulnasır modelini önermemiş miydi 
   Biz de gençliğimizde Kurt Karaca'nın ideolojik bir kurgulaması olan "Milliyetçi Toplumcu Düzen"le büyülenmiştik 
   Bugün Türkiye dünden farklıdır gelişen, orta sınıflaşan, çoğulculaşan Türkiye'yi anlamak için de sosyal bilim zihniyeti lazımdır. "Resmi dogma" bugün bilim zihniyetinin gelişmesini ve "millet" gerçeğini tanımamızı engelliyor, hukuku tahrif ediyor, Atatürk'ün "muasır medeniyet" hedefine de ters düşüyor 
   Ama millet "muasır medeniyet"e yürüyor... 
   
      
   
   
   
</TEXT>
</DOC>
