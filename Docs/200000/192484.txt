<DOC>
<DOCNO> 192484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko29.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Allianz bireysel emeklilikte iddialı Liderlerden olacağız 
</HEADLINE>
<TEXT>

     Koç Allianz Hayat ve Emeklilik Genel Müdürü Kemal Olgaç, bireysel emeklilikte piyasa liderlerinden birisi olacaklarını bildirdi. 
     Olgaç, düzenlediği basınla sohbet toplantısında, bireysel emeklilik sisteminin uzun dönemli bir iş olduğunu ve bireylere iyi tanıtılması gerektiğini belirterek, ''Kapımızda izdiham yok, sistem, süreç içinde büyüyecek. Sabırlı olmak lazım'' dedi. 
     Koç Allianz'ın uzun yıllardan beri sigortacılığın bütün dallarında faaliyet gösterdiğini anımsatan Kemal Olgaç, şunları söyledi 
     ''Birçok ülkede sosyal güvenlik sistemlerinin çatırdamasıyla devreye giren tamamlayıcı emeklilik sistemi Türkiye gündemine gelince buna ilgisiz kalamazdık. Bu işe girmemiz gerektiğini düşündük. Bu işin sosyal boyutu bizi heyecanlandırdı aynı zamanda bunu, geleceğin işi olarak gördük.'' Olgaç, Koç Allianz'ın portföy yönetimi ve yapılanması açısından bireysel emeklilikte faaliyet gösteren diğer 5 şirketten önemli farkları olduğunu savunarak, ''Gerek emeklilik planları gerekse fon yönetimi bakımından rakiplerimize oranla dünya ölçeğinde ortaklarımızın olduğunu, dünya uygulamalarına çok yakın olduğumuzu ve o uygulamaları birebir Türkiye'ye getirmek bakımından önemli bir avantajımız olduğunu düşünüyorum.'' 
     
     ''5-6 YIL İÇİNDE KAR OLUŞMAYACAK'' 

     Bireysel emeklilik sistemi pahalı bir sistem olduğu için mali açıdan güçlü olmak gerektiğini kaydeden Kemal Olgaç, yaptıkları çalışmaların önümüzdeki 5-6 yıl içinde kar oluşmayacağını gösterdiğini belirterek, şunları söyledi 
     ''Çünkü, bireysel emeklilik adaylarını sisteme alırken topladığımız katkı paylarından çok minik kesintiler yapmak zarureti var. Bu bakımdan 5-6 sene zarar gösteren bir operasyondur. Dolayısıyla sisteme yüksek sermaye koymak gerektiğini düşünüyoruz. Bunu koyduk. Bütün ortaklarımız, şirketimizin mali yapısını sürekli desteklemek için hazırdır. Bu işte biz varız.''. 
     Pazar payı beklentilerine ilişkin bir soru üzerine Olgaç, ''Biz bu işte de muhakkak ve muhakkak piyasa liderlerinden birisi olacağız. Öngörümüz ilk yıllarda yüzde 13'lere varan pazar paylarına erişmek. Bunu yakalamak için 2004'te 30 binin üzerinde katılımcı edinmiş olmalıyız'' dedi. 
     Kemal Olgaç, bireyleri emeklilik sistemine katmayı iğneyle kuyu kazmaya benzeterek, kurumsal müşterilere yönelik özel emeklilik planları oluşturabileceklerini kaydetti. 
     
     1 NUMARALI SÖZLEŞMEYE TALİP OLDU 

     Bireysel emeklilik şirketlerinin kar edebilmesi için asgari bir büyüklüğe ulaşmaları gerektiğini anlatan Olgaç, bir soru üzerine, ''Önümüzdeki yıllarda 11 şirket asgari boyuta ulaşamayacaksa daha fazla zarar etmek istemeyip çekilebilir veya birleşebilirler'' dedi. 
     Yabancıların sisteme katılımını bekleyip beklemediğinin sorulması üzerine Olgaç, ''İlgilenen yabancılar olduğunu duyuyoruz. Belki biraz sistem başlasın görelim ondan sonra karar verelim diye düşünüyor olabilirler ama birkaç yıl içinde bu kararları vermezlerse biz piyasayı kapatırız'' dedi. 
     Olgaç, şirketin bir numaralı bireysel emeklik sözleşmesi için kendisini aday gösterdiğini söyledi. 
     26 yıldır çalıştığı şirkette Koç Allianz Hayat'ı kendisinin kurduğunu belirten Olgaç, ''Onu önemli bir yere getirdik. Şimdi bireysel emekliliğe başladık. Kariyerim bakımından üçüncü şirketi başlatamayacağım için birinci numarayı bana verir misiniz dedim '' diye konuştu. 
     
</TEXT>
</DOC>
