<DOC>
<DOCNO> 192896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur35.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, kaçırılan mühendis için verdiği süreyi kaldırdı... 
</HEADLINE>
<TEXT>

     Afganistan'da Türk mühendis Hasan Önal'ı kaçıran Taliban güçlerinin, taleplerinin karşılanması için tanıdıkları 2 günlük süreyi kaldırdığı bildirildi. 
     Diplomatik kaynaklardan edinilen bilgiye göre, Önal'ı kaçıranlarla irtibat halinde olan Gazne Valisi Esadullah Han, bu akşam dolması beklenilen sürenin kaldırıldığını Türk yetkililere iletti. 
     Kaynaklar, Önal'ı alıkoyan Taliban güçlerinden bir ölçüde güvence alındığını belirterek, bu kişilerin ''niyetlerinin Önal'ı öldürmek olmadığını, sadece arkadaşlarının serbest bırakılmasını istediklerini'' söylediklerini kaydediyorlar. 
     Önal'ı kaçıranlar, AP ajansına yaptıkları açıklamada, 18 Taliban militanının serbest bırakılmaması halinde rehineyi gün sonunda öldürme tehdidinde bulunmuşlardı. 
     Önal ile şoförü kaçırılarak, gözleri bağlı halde bilinmeyen bir yere götürülmüşlerdi. Şoför daha sonra eline bir mektup verilerek serbest bırakılmıştı. 

     
</TEXT>
</DOC>
