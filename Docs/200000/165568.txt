<DOC>
<DOCNO> 165568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun19.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da reklamlarda kadın yasağı... 
</HEADLINE>
<TEXT>

     Pakistan'ın Karaçi kenti Belediye Meclisi, reklamlarda ''gereksiz kadın görüntülerini'' kullanmayı yasaklayan bir karar aldı. 
     Karaçi Belediye Başkanı Nimetullah Han, Reuters'a yaptığı açıklamada, Belediye Meclisi'nin kendi girişimiyle bu hafta yasak kararı aldığını ve kararı kısa zaman içinde yürürlüğe sokacaklarını söyledi. 
     Belediye Meclisi'nde çoğunluğu elinde bulunduran Cemaat-i İslami Partisi adayı alarak belediye başkanı seçilen Han, ''Bizim kültür ve değerlerimiz Batı'nınkilerden farklı. Biz kadınların onurunu korumak istiyoruz. Kadınları Batı'da olduğu gibi oyuncak haline getirmek istemiyoruz'' dedi. 
     Karaçi'nin içinde bulunduğu Sind eyaletinin Eyalet İşleri Bakanı Şuayib Buhari ise kararın uygulanmasını engelleyeceklerini, Pakistan'ın ticari başkenti olan 14 milyonluk liman kenti Karaçi'nin imajının zedelenmesine asla izin vermeyeceklerini söyledi. 
     Pakistan Başbakanı Zaferullah Han Cemali'nin Müttehid-i Kavmi Hareketi partisinden Buhari, ''Bu, aptalca. Her şeyde müstehcenlik ve kabalık buluyorlar. Asıl problem onların hastalıklı kafa yapılarında. Reklamcıları yasalara uygun olarak koruyacağız'' dedi. 
     Cemaat-i İslami, geleneksel olarak Karaçi'de hakim olan Müttehid-i Kavmi Hareketi'nin 2001'de yapılan yerel seçimleri boykot etmesi nedeniyle belediye seçimlerini kazanmıştı. 
     Kararı ''siyasi'' olarak değerlendiren reklamcılar ise reklamlarında müstehcenlik olmadığını, kararın uygulanmasının Karaçi'ye yabancı yatırımları engelleyeceğini savunuyor. 
     
</TEXT>
</DOC>
