<DOC>
<DOCNO> 193760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko19.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Yatırım Fonu vergi rekortmeni... 
</HEADLINE>
<TEXT>

     Türkiye İş Bankası Likit Fonu'nun, vergi rekortmenleri listesine giren ilk yatırım fonu olduğu bildirildi. 
     İş Bankası'ndan yapılan açıklamada, Türkiye'nin en büyük portföyüne ve en çok yatırımcıya sahip fonu olan İş Bankası Likit Fonu'nun, İstanbul Defterdarlığı'nın açıklamasına göre 2002 yılında İstanbul'daki tüm vergi mükellefleri arasında 54. olduğu, böylelikle bir yatırım fonunun en yüksek vergi ödeyen mükellefler arasına girdiği kaydedildi. 
     Açıklamaya göre, İş Bankası Likit Fonu'nun 2002'de kurumlar vergisinden istisna edilen kazancı 525.2 trilyon lira oldu. Bu kazanç üzerinden 52.5 trilyon lira vergi ve 5.2 trilyon lira Savunma Sanayi Destekleme Fonu hesaplanarak Boğaziçi Kurumlar Vergi Dairesi'ne beyan edildi. 
     Geçen yıl sonu itibarıyla portföyü 1.49 katrilyon lira olan Likit Fon, aynı dönemde 244 bin 636 yatırımcı tarafından tercih edildi. 
     Son dönemde ise yüzde 97 doluluk oranına erişen İş Bankası Likit Fonu, yeni yatırımcılar için sermaye artırımına giderek 1.1 katrilyon liralık yeni fonu satılabilir hale getirdi. 
     
</TEXT>
</DOC>
