<DOC>
<DOCNO> 199092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur12.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK üyeleri yarın eylemde... 
</HEADLINE>
<TEXT>

     KESK üyesi memurlar, Kamu Yönetimi Temel Kanun Tasarısı'na karşı, yarın işyerlerini terk etmeme eylemi yapacaklar. 
     KESK Genel Başkanı Sami Evren, AA muhabirine yaptığı açıklamada, hükümetin, Kamu Yönetimi Temel Kanun Tasarısı ile ülkeyi serbest piyasa ekonomisinin koşullarına uygun hale getirmeye çalıştığını savundu. 
     Türkiye'nin bir reforma ihtiyacı bulunduğunu ifade eden Evren, ''Reformu da en çok biz istiyoruz. Ancak bu reformun, halkın lehine olması ve ülkeyi daha demokratik hale getirmesi gerekir. Fakat hazırlanan tasarıda halkın lehine bir şey yok. Ülke, serbest piyasa koşullarına uyarlanmak isteniyor'' dedi. 
     Evren, KESK üyelerinin, yarın, ülke genelinde, tasarıya karşı, ''hükümeti uyarmak'' amacıyla işyerlerini sembolik bir süre terk etmeyeceklerini belirterek, ''Tasarıdan en çok etkilenecek olan memurlar, bu şekilde, işlerine sahip çıkacaklar. Eylemlerimiz devam edecek'' diye konuştu. 
     Öte yandan, KESK, Kamu Yönetimi Temel Kanun Tasarısı'na karşı, Emek Platformu bileşenleri ile TÜKODER, TÜDEF ve Türkiye Ziraatçılar Derneği'ni, yarın saat 14.00'te, KESK'e bağlı YapıYol-Sen Genel Merkezi'nde toplantıya çağırdı. 
     
</TEXT>
</DOC>
