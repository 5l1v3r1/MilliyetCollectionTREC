<DOC>
<DOCNO> 189994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur31.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ameliyat malzemelerinde yıllık 1 milyar dolar zarar edilmiş' 
</HEADLINE>
<TEXT>

     Eski Çalışma ve Sosyal Güvenlik Bakanı Yaşar Okuyan, neşter operasyonuna konu olan yolsuzlukların boyutlarının yüksek olduğunu söyledi. 
     Okuyan, Kocaeli Üniversitesi İnsan Kaynakları ve Yönetim Kulübü'nün Hereke Yerleşkesi'ndeki Asım Kocabıyık Konferans Salonu'nda düzenlediği ''AB ve Türkiye'deki Sosyal Güvenlik Sistemleri'' konulu toplantının ikinci bölümündeki konuşmasını, görev dönemindeki yolsuzluk soruşturmalarına ayırdı. 
     Neşter Operasyonu'ndaki ilk adımın, bakanlığı döneminde atıldığını belirten Okuyan, şunları kaydetti ''Ameliyatlarda kullanılan malzemelerin alımında, yıllık 1 milyar dolar zarar edilmiş. Bu malzemeler 10 yılı aşkın bir süredir ihalesiz alınırken, zorumuzla ihale yapıldı ve 2 bin 450 dolara alınan malzeme, 450 dolara alındı. Operasyon kapsamında 3 bin 582 soruşturma açıldı ve 249 kişi tutuklandı. Ayrıca, Türkiye ilaç alımlarında da yılda 1.5 milyar dolar kaybediyor. Bu paralar yoksul halktan alınıyor. Alınamadığı zaman IMF'den krediyle karşılanıyor ve dışa bağımlı ülke durumuna geliyoruz.'' 
     
     EMEKLİLİK 
     Yaşar Okuyan, emeklilik sistemindeki boşlukların, uygulamada kendi yolsuzluklarını oluşturduğunu bildirerek, şöyle devam etti 
     ''89 bin kişinin haksız maaş aldığını tespit ettik. Vatandaş, maaş alabilmek için 23 yaşındaki karısını boşayıp, 82 yaşındaki babasıyla evlendiriyor. Babası ölünce, emekli maaşı eşine kalıyor. Diğer ülkeler, bu tür sahtekarlıklarla karşılaştığında, hükümet hemen toplumu bilgilendirme kampanyaları yapıyor. Devletin uğradığı zarar kamuoyuyla paylaşılıyor ve yolsuzlukla mücadele için bir baskı oluşturuyor.'' ''Mezarda emeklilik'' diye tanımlanan düzenleme hakkında çok eleştiri aldıklarını anımsatan Okuyan, şunları söyledi 
     ''SSK'da 1.7 kişi, Bağkur'da 1.9 kişi, Emekli Sandığı'nda ise 2 kişi çalışıyor, 1 emeklinin maaşını veriyor. Diğer ülkelerde bu oran çalışan 4 kişiye karşı 1 emeklidir. Olması gereken ise 6 çalışana 1 emeklidir.'' Yaşar Okuyan, kanser hastalarının yüzde 93'ünün bir günlük ya da yeni sigortalı olduklarının tespit edildiğini, bu tür yanlışların ise prim sistemini çökertebileceğini sözlerine ekledi. 
     
</TEXT>
</DOC>
