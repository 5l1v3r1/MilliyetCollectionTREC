<DOC>
<DOCNO> 172930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/yasam/yas01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Manş kanatlarımın altında... 
</HEADLINE>
<TEXT>

   Hezarfen'in hayalini Avusturyalı Felix Baumgartner, karbon lifli kanatları ve paraşütüyle Manş Denizi üzerinde uçarak gerçekleştirdi 
      DIŞ HABERLER SERVİSİ 
   
   Makine yardımı olmaksızın İngiltere ve Fransa arasındaki 33 kilometrelik Manş Denizi'ni, sadece karbon lifli kanatları ve paraşütüyle uçarak geçen Avusturyalı Felix Baumgartner, başarılı uçuşunun ardından yaptığı açıklamada, "Kendimi kuş gibi hissettim" dedi. 
   
   14 dakikada... 
   34 yaşındaki paraşütçü, uçakla çıktığı 9 bin metre yükseklikten serbest gökyüzü dalışına geçti. İngiltere'nin Dover bölgesi üzerinde önceki gün Türkiye saati ile TSİ 07.09'da uçaktan atlayan Felix, saatte 350 kilometre hızla giderek, Fransa'nın Calais kentinin batısındaki Blanc-Nez burnunun bin metre üzerinde kanatlarını devre dışı bıraktı paraşütünü açtı ve TSİ 07.23'te yere indi. 
   
   'Bu açıdan her şey başka' 
   Hava sıcaklığının yüksek irtifada sıfırın altında 55 derece olması nedeniyle özel ısıtmalı giysi, oksijen yokluğu nedeniyle de oksijen tüpü kullanan paraşütçü, inişin ardından yaptığı açıklamada, "Bu irtifa mükemmel, çünkü buradan gün doğuşunu görüyorsunuz ve tamamen yalnızsınız. Bu mesafeyi sadece küçük bir kanatla uçtum, müthiş bir şeydi" diye konuştu. 
   
   Adı aynı, sonu farklı 
   Felix Baumgartner, 1.8 metrelik kanatlarıyla gerçekleştirdiği uçuşunu, hava trafiğinin yoğun olmadığı sabah saatlerinde yaptı. Yunan mitolojisinde, İkarus adlı karakter, fazla yüksek uçtuğu için sıcaktan etkilenmiş ve kanatlarını birleştiren balmumu eriyince düşmüştü... Paraşütçü, uçuşuna bu hik yeden esinlenerek 'İkarus 2' adını verdi. 
   
   
</TEXT>
</DOC>
