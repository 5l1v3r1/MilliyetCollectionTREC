<DOC>
<DOCNO> 169627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur42.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıpta uzmanlık sınavı 13-14 Eylül'de Ankara'da yapılacak 
</HEADLINE>
<TEXT>

     2003-Eylül Dönemi Tıpta Uzmanlık Eğitimi Giriş Sınavı TUS , Öğrenci Seçme ve Yerleştirme Merkezi ÖSYM tarafından 13-14 Eylül 2003 tarihlerinde Ankara'da yapılacak. 
     ÖSYM Başkanı Prof. Dr. Savaş Küçükyavuz, yaptığı yazılı açıklamada, tıpta uzmanlık eğitimi görmek üzere Sağlık Bakanlığı eğitim hastanelerine, üniversitelerin tıp fakültelerine ve Gülhane Askeri Tıp Fakültesi'ne alınacak adaylar için ''2003-Eylül Dönemi Tıpta uzmanlık Eğitim Giriş Sınavı'nın TUS , ÖSYM tarafından 13-14 Eylül 2003 tarihleri arasında Ankara'da yapılacağını bildirdi. 
     Prof. Dr. Küçükyavuz, sınava 1 Ağustos 2003 tarihine kadar mezun olacak adayların başvuruda bulunabileceğini belirtti. 
     Açıklamaya göre, sınav ile ilgili kılavuz ve başvurma belgeleri, Sağlık Bakanlığı il müdürlüklerine gönderilecek. Bu sınava başvurmak isteyen adaylar, 21 Temmuz-1 Ağustos tarihleri arasında Sağlık Bakanlığı İl Müdürlüklerinden kılavuz ve başvurma belgesinden oluşan başvuru evrakını 4.5 milyon lira karşılığında alacaklar. Adaylar, kılavuzda belirtilen kurallara göre doldurdukları başvuru belgesi ve sınav ücreti olan 60 milyon lirayı bankaya yatırdıklarını belgeleyen banka dekontunu en geç 1 Ağustos 2003 tarihine kadar kendilerine en yakın Sağlık Bakanlığı İl Müdürlüğü'ne teslim edecekler. 
     KKTC'de oturanlar ise başvuru belgesini ''Bedrettin Demirel Caddesi No 101 Lefkoşa'' adresinden temin ederek, yine 1 Ağustos 20003 tarihine kadar aynı adrese teslim edecekler. 
     Halen Türkiye'de bulunan yabancı uyruklu adaylar, TC uyruklu adaylar gibi başvuru evrakı ücretini ödemek suretiyle kılavuz ve başvuru belgelerini Sağlık Bakanlığı İl Müdürlüklerinden alarak başvuruda bulunabilecekler. 
     Yurtdışında bulunan yabancı uyruklu adaylar, kılavuz ve başvuru belgelerini ÖSYM'den yazılı olarak isteyebilecekler. Bu adayların sınava girebilmeleri için başvuru evrakı ve sınav ücreti olarak ''ÖSYM-TUS 3615856-2 Yapı Kredi Bankası Güvenevler Şubesi Ankara-Türkiye hesabına 40 Euro ya da Türkiye Cumhuriyeti Merkez Bankası'nca konvertibilitesi kabul edilen 40 Euro karşılığı yabancı para yatırmaları gerekiyor. Bu adayların parayı yatırdıkları bankadan alacakları banka çeki ya da dekontu, başvuru belgesine ekleyerek süresi içinde ÖSYM'ye ulaşacak şekilde göndermeleri gerektiği bildirildi. 
     Başvurma belgelerine TC Kimlik Numarası da yazılıp kodlanacağından, adaylardan bu numarayı şimdiden nüfus idarelerinden öğrenmelerinin yararlı olacağı ifade edildi. 
     2003-Eylül Dönemi Tıpta Uzmanlık Eğitimi Giriş Sınavı'nın birinci basamağını oluşturan Yabancı Dil Sınavı 13 Eylül 2003 Cumartesi günü saat 09.30'da başlayacak. Sınavın bu basamağında başarılı olan adaylar, 14 Eylül 2003 Pazar günü saat 13.30'da başlayacak olan Bilim Sınavı'na alınacaklar. 
     Sınav ile ilgili ayrıntı bilginin sınav kılavuzunda yer aldığı da belirtildi. 
     
</TEXT>
</DOC>
