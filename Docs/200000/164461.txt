<DOC>
<DOCNO> 164461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur12.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş, sıfır zam teklifiyle şok oldu... 
</HEADLINE>
<TEXT>

     Türk-İş Genel Başkanı Salih Kılıç, kamudaki toplu iş sözleşmeleri için önerilen ücret zammını içlerine sindirmelerinin mümkün olmadığını belirterek, ''Sıfır zamla karşılaşınca şok olduk'' dedi. 
     Türk-İş Kamu Sözleşmeleri Koordinasyon Kurulu Genel Başkan Salih Kılıç'ın başkanlığında toplandı. 
     Kılıç, toplantı öncesinde yaptığı açıklamada, Hükümetin kamu sözleşmeleri için önerdiği ücret zammını değerlendirmek üzere biraraya geldiklerini söyledi. Teklifte ilk 6 ay için 0 zam, ikinci 6 ay için yüzde 7, üçüncü ve dördüncü 6 aylar için de yüzde 5'er artış öngörüldüğünü anımsatan Kılıç, şöyle konuştu 
     ''Bundan önceki görüşmelerde hükümet yetkilileri ve Kamu Sözleşmeleri Koordinasyonu'ndan sorumlu Başbakan Yardımcısı, ekonomi kurmaylarının tespit ettiği yüzde 3'lük, 2'lik teklifi resmi teklif olarak içlerine sindiremedikleri için veremeyeceklerini söylemişlerdi. Biz de iyileştirilmiş rasyonel bir teklifle karşılaşmayı bekliyorduk. 0 zamla karşılaşınca şok olduk. Bu zammı içimize sindirmemiz mümkün değildir.'' Teklifin toplu iş sözleşmesi tekniği açısından da doğru olmadığını belirten Kılıç, geçmiş toplu sözleşmelerde yer alan hüküm gereği daha önce verilen enflasyon farkının yeni dönem için alınmış gibi gösterilmek istendiğini savundu. Kılıç, bunu ''şark kurnazlığı'' olarak nitelendirdi. 
     
     ''30 PUANLIK FARK VAR'' 

     ''Eski sözleşmeyle alınmış bir hakkı bu sözleşmenin içerisinde kimseye yedirecek bir uygulamaya evet diyemeyiz'' diyen Kılıç, 2003 yılı için 823 trilyon liralık toplam zam önerildiğini, bunun kendilerini tatmin etmesinin mümkün olmadığını söyledi. Kılıç, 2001-2002 yılı için gerçekleyen enflasyon ile aldıkları ücret zammı arasında 30 puanlık fark oluştuğunu belirterek, bunun yüzde 14 oranında bir reel aşınmaya yol açtığını kaydetti. Salih Kılıç, bunun da gözönünde bulundurulması gerektiğini kaydetti. 
     Mevcut tabloya göre 0 zam önerisinin bir mantığı olmadığını bildiren Kılıç, ''1995 yılında da 0 zammı önerenlerin akıbeti belli...0 zammın önerildiği bir yerde değişik bir teklif olmazsa diyalogunda anlamsız olduğunu düşünüyoruz. Ayrıca 2., 3. ve 4. 6 aylara ilişkin zam oranları da gözden geçirilmelidir'' diye konuştu. 
     Teklife ekonomideki olumsuzlukların gerekçe gösterildiğini belirten Kılıç, dar ve sabit gelirlilerinin, işçi ve memurların emeklerinin karşılığını almaları durumunda piyasadaki durgunluk ortamında bir canlanma görüleceğini bildirdi. 
     Kılıç, bir soru üzerine, bundan sonraki aşamada yasal prosedürü işleteceklerini, yetkili kurullarında gerekli kararları alacaklarını söyledi. Kılıç, bugün yapılacak değerlendirmenin ardından Türk-İş Başkanlar Kurulu'nu toplantıya çağırabileceklerini kaydetti. 
     Teklifin gözden geçirilmesi durumunda müzakereye açık olduklarını kaydeden Kılıç, bir soru üzerine, Başbakan Recep Tayyip Erdoğan ile teklifin ardından bir temaslarının olmadığını söyledi. 
     
</TEXT>
</DOC>
