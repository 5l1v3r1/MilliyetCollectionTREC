<DOC>
<DOCNO> 156168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko21.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Elektrikte şu an için zam öngörülmüyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgazdaki zammın, Enerji Piyasası Düzenleme Kurulu'nun EPDK ortaya koyduğu 6 ay geri giden bir formülle hesaplandığı belirtirken, bu formülün gereği olarak zammın yapıldığını bildirdi. Bakan Güler, elektrikte şu an için zam öngörülmediğini söyledi. 
     Uluslararası Petrol ve Doğalgaz Kongresi'nin açılışına katılan Enerji ve Tabii Kaynaklar Bakanı Güler, çıkışta basın mensuplarının doğalgaz zammı konusundaki sorularını cevapladı. 
     Doğalgaza yapılan yüzde 10'luk zammın, EPDK'nın 123 nolu kararının bir gereği olduğunu vurgulayan Güler, ''Bizim arzu ettiğimiz bir zam değil, mesela elektrikte yapmadık'' diye konuştu. 
     Konutlarda zam oranının yüzde 12 olduğunu hatırlatan Bakan Güler, kışın geçmesi nedeniyle halkın bundan fazla etkilenmeyeceğini kaydetti. Şu anda bunun otomatiğe bağlanmış bir çalışma olduğunu belirten Güler, şöyle konuştu 
     ''Önümüzdeki günlerdeki düzenlemelerle bu, indirim şekline de dönüşebilir. Çünkü bu doğalgazdaki zam, 6 ay geri giden bir formülle hesaplanıyor. EPDK'nın ortaya koyduğu bir formül...Bu formülün gereği olarak bu zam yapılmıştır. Otomatiğe bağlandığı için petrol fiyatlarındaki değişim ki 6 aylık süre değişmektedir, bunun gereği olarak formülün uygulanmasını farklı şekilde, indirim şeklinde de uygulayabiliriz.'' Bir basın mensubunun, ''indirim bu ay sonunda yapılacak mı '' sorusunu Güler, ''Üzerinde çalışacağız, rakamlar onu gösterecek'' diye yanıtladı. 
     İndirimi kimin yapacağı yönündeki soru üzerine de Bakan Güler, ''EPDK formülü hazırladı. Bize birkaç yazı yazdı, hatta yapılmamasını eleştiren bir durumdu bu. Dolayısıyla o da bağımsız bir kuruluş. Onu yapmak durumunda kaldı'' dedi. 
     
     ELEKTRİK ZAMMI 

     Elektrikte doğalgazdaki gibi bir zammın görülüp görülmediğinin sorulması üzerine de Güler, elektrikte şu andaki çalışmalarında bir zam görülmediğini açıkladı. 
     Bakan Güler, 5.5 aydır zam yapmadıkları için herkesin burada yüzde 20'lik avantajı olduğunu kaydederken, doğalgazda da bu avantajın bulunduğunu, yapılan yüzde 10'luk zammın bu kısımdan düşülmesi gerektiğini söyledi. 
     BOTAŞ'ın yatırım yapan bir kuruluş olduğu için bu kaynağı orada kullanacağını anlatan Güler, ''Ama otomatiğe bağlanmış bu formül neticesinde petroldeki gibi zam da olabilecek, indirim de olabilecek'' diye konuştu. 
     Elektrik fiyatlarında şu anda zam görünmediğini yineleyen Bakan Güler, şu anda TEDAŞ'ın taksitlendirme kampanyasıyla, iki gün öncesi rakamları itibariyle 435 trilyon liralık bir tahakkukun oluştuğunu, ayrıca 72 trilyon lira tutarında da kaçak yakalandığını ifade etti. 
     Güler, dolayısıyla bu rakamlar bize zam yapmamızı göstermiyor'' dedi. 
     
</TEXT>
</DOC>
