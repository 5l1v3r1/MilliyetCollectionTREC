<DOC>
<DOCNO> 197598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun19.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze Almanya'da mı 
</HEADLINE>
<TEXT>

     Görevinden istifa eden Gürcistan Cumhurbaşkanı Eduard Şevardnadze'nin Almanya'nın Baden-Baden kentine geldiği bildirildi. 
     Alman haber kanalları N24 ve N-TV, Şevardnadze'nin Lear-jet tipi özel bir uçakla Moskova'dan Almanya'nın Karslsruhe kenti yakınlarındaki Baden-Baden havalimanına geldiğinin, Federal Sınır Muhafaza Dairesi BGS tarafından doğrulandığını bildirdiler. 
     BGS'nin bir sözcüsü ise DPA'ya yaptığı açıklamada, Şevardnadze'nin geldiğini doğruladıkları yolundaki haberlerin gerçeği yansıtmadığını söyledi. 
     Havaalanında çok geniş güvenlik önlemleri alındığı ve Şevardnadze'nin buradan bir helikopterle bu kentte satın aldığı villasına gittiğinin tahmin edildiği bildirildi. 
     Bild gazetesi, daha önce Şeverdnadze'nin Baden-Baden kentinde yaklaşık 11 milyon euro değerinde bir villa satın aldığını duyurmuştu. 
     
     Sözcüsü yalanladı 

     Gürcistan'ın istifa eden Cumhurbaşkanı Eduard Şevardnadze'nin Almanya'da olduğu sözcüsü tarafından yalanlandı. 
     Sözcü, Gürcistan'ın başkenti Tiflis'te yaptığı açıklamada, Şevardnadze'nin Almanya'ya gittiği yönündeki haberi yalanladı. 
     Bu arada, AFP'ye açıklamada bulunan Şevardnadze'nin basın servisi sorumlusu Kakha İmnadze de, Şevardnadze'nin Tiflis yakınlarındaki ikametgahında olduğunu söyledi. 
     Gürcistan muhalefetinden Zurab Zhvania da, Şevardnadze'nin Gürcistan'dan ayrılmadığını ve ayrılmaya niyeti olmadığını belirtti. 
     Havalimanı sözcüsü Judith Maurath, Rusya'dan bir uçak geldiğini belirtirken, Almanya federal sınır polisi sözcüsü Helmut Mutter, uçakta 3 işadamının bulunduğunu söyledi. 
     Mutter, Associated Press'e yaptığı açıklamada, Şevardnadze'nin kesinlikle bu uçakla Almanya'ya gelmediğini kaydetti. 
     
</TEXT>
</DOC>
