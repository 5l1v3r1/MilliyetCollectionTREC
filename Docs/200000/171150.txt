<DOC>
<DOCNO> 171150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko07.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası yeni Türkiye Direktörü Andrew Vorkink... 
</HEADLINE>
<TEXT>

     Dünya Bankası Türkiye Direktörlüğü'ne, Banka'nın Güney Orta Avrupa Direktörü Andrew Vorkink'in atandığı bildirildi. 
     Dünya Bankası'ndan yapılan yazılı açıklamada, Vorkink'in atamasının 15 Ağustos itibarıyla yürürlüğe gireceği belirtilirken, Vorkink'in selefi olan Chhibber'ın da, Banka'nın, Faaliyetleri Değerlendirme Departmanı OED direktörlüğüne getirildiği kaydedildi. 
     1977 yılında Dünya Bankası'nda çalışmaya başlayan Vorkink'in, özellikle, Türkiye'nin de aralarında bulunduğu Doğu Avrupa ve Orta Asya bölgesindeki yasal reformlar üzerine yoğunlaştığı belirtildi. Vorkink'in, yolsuzluklarla mücadele konusunda da uzmanlaştığı ifade edildi. 
     
     ATATÜRK REFORMLARI ÜZERİNE ÇALIŞTI... 
     Orta, Lise ve Yüksekokul eğitimini, İstanbul Robert Kolej'de alan Andrew Vorkink'in, ayrıca Yale ve Harvard Üniversitelerinden de dereceleri bulunuyor. 
     Vorkink'in, Türkiye'deki eğitimi sırasındaki ana çalışma konusunun, Türkiye Tarihi ve Atatürk'ün reformları olduğu da kaydedildi. 
     Vorkink'in, psikoterapist olan eşi Patricia ve ailesiyle birlikte, Sonbahar'da, Zagreb'den Ankara'ya geleceği bildirildi. 
     
</TEXT>
</DOC>
