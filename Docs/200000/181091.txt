<DOC>
<DOCNO> 181091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo34.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 76 - Sırbistan Karadağ 80 
</HEADLINE>
<TEXT>

     33. Avrupa Erkekler Basketbol Şampiyonası finallerinde A Milli Takım, play-off eleme maçında, Sırbistan-Karadağ'a 80-76 yenilerek şampiyonaya veda etti. 
     Birinci periyotta Mehmet Okur'un savunmadaki blokları ve hücumdaki sayılarıyla iyi başlayan Milli takıma Sırbistan Karadağ pota altında Drobnjak'ın basketleriyle cevap verdi ve 5. dakika 7-5 Sırbistan Karadağ'ın üstünlüğünde geçildi. Bu dakikadan sonra Ender'in skora katkısıyla öne geçen A Milliler, ayak bileğinden sakatlanarak oyundan çıkan Stojakoviç'in yokluğundan faydalanarak Kaya'nın pota altından attığı sayılarla bu bölümü 19-15 önde tamamladı. 
     İkinci periyotta hücumda ve pota altında Kaya ve Mehmet ile Türkiye skoru korurken, Sırbistan Karadağ'da Jariç, dış şutlardan kazandırdığı sayılarla farkın açılmasını engelledi ve 16. dakika 33-26 Türkiye'nin üstünlüğüyle geçildi. Bu dakikadan sonra hücumlardan boş dönen A Milli takım karşısında farkı kapamaya başlayan Sırbistan Karadağ, bitime 2 dakika kala farkı 1 sayıya 33-32 kadar indirdi. Ancak, son dakika içinde Kerem ve Kaya ile sayı bulan Türkiye, devreyi de 38-34 önde tamamlamayı başardı. 
     İlk yarıda en skorer isim 11 sayıyla Mehmet Okur olurken, Kaya 9 sayı ile oynadı. 
     İkinci yarının başıyla birlikte skorer oyununa devam eden Türkiye, 22. dakikada farkı 9 sayıya kadar çıkarıp, durumu 43-34 'e getirse de bu dakikadan sonra hücumlarda da zorlanmaya ve savunmada Sırp takımının dış şutlarına engel olamamaya başladı. 
     Sırbistan Karadağ, Stojakoviç'in devreye girmesiyle farkı kapatarak 25. dakikada 46-45 'lik üstünlük sağladı. Bu dakikadan sonra karşılıklı basketlerle geçen mücadelede, üçüncü periyodun son 2 dakikasına 49-49 'luk beraberlikle girildi ve bu bölüm -52 Sırbistan Karadağ üstünlüğünde geçildi. 
     Karışılıklı basketlerle mücadelenin devam ettiği karşılaşmanın son periyodunda Sırbistan Karadağ'ın uzun oyuncuları faul problemine düşmesine karşın, Türkiye hücumda özellikle içeriden oyunlarda başarılı olamayınca, bir türlü öne geçme şansını yakalayamadı ve 35. dakika da 62-60 Sırp takımının üstünlüğünde tamamlandı. 36. dakikada ay-yıldızlılar rakipleri karşısında 1 sayılık üstünlük sağlasa da hücumdaki basit hatalar ve top kayıpları Sırp skorerlerin sayı bulmasını kolaylaştırdı. Buna karşın son dakikaya kadar farkın açılmasını engelleyen ve 39. dakikada skoru 73-74 'te tutan Türkiye, yakaladığı fırsatları hücumda acemice harcadı ve sahadan 80-76'lık mağlubiyetle ayrılarak, şampiyonaya başladığı yer olan Boras'da veda etmek zorunda kaldı. 
     Türkiye, bir kez daha resmi müsabakalarda Sırbistan Karadağ'ı yenme başarısını gösteremezken, karşılaşmada sahanın en değerli oyuncusu Marco Jariç seçildi. 
     
</TEXT>
</DOC>
