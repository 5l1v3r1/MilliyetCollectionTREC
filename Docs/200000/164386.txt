<DOC>
<DOCNO> 164386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko08.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 yılında yeni bütçe sistemi... 
</HEADLINE>
<TEXT>

     Ekonomi yönetimi 2004 yılı bütçesini hazırlama çalışmalarına başlıyor. Kamu kuruluşlarından harcama kalemlerindeki ödenek artışını yüzde 12 dolayında tutmaları istenecek. 
     2004 yılı bütçesine ilişkin Makro Ekonomik Çerçeve Kararı ile Başbakan Tayyip Erdoğan imzalı Bütçe Çağrısı en geç önümüzdeki hafta içinde yayımlanacak. 
     Çerçeve Karar ile önümüzdeki yıl baz alınacak temel ekonomik büyüklükler ortaya konacak ve kamu kuruluşlarından belirlenen hedeflere uygun olarak bütçe tekliflerini hazırlamaları istenecek. 
     Yapılan çalışmalarda 2004'de deflatörün yüzde 12 dolayında tutulması görüşü ağırlık kazanırken, kamu kurum ve kuruluşlarından da yeni yıla ilişkin planlamalarında ve bütçe tekliflerinde bu orana bağlı kalmaları talep edilecek. 
     Acil ve çok zorunlu haller dışında 2004 yılı bütçesine yeni yatırım ödeneği alınmaması kararlaştırılırken, yeni yılda eğitim, sağlık ve ulaştırmanın yatırımlarda öncelikli sektör olacağı belirtildi. 
     
     YENİ YILA ANALİTİK BÜTÇE 
     Bu arada 2004 yılı bütçesiyle birlikte yeni bir bütçeleme sistemi de devreye girecek. Yeni yılda analitik bütçelemeye geçilecek. 
     Bu çerçevede kamu kuruluşları, bütçe tekliflerini analitik bütçe sistemine göre düzenleyip Maliye Bakanlığı'na verecek. 
     Analitik bütçeleme ile birlikte, bütçenin kod yapısı da değişecek ve fonksiyonel bütçe uygulamaya girecek. 
     Fonksiyonel sınıflandırma, genel kamu hizmetleri, savunma hizmetleri, kamu düzeni ve güvenlik hizmetleri, ekonomik işler ve hizmetler, çevre koruma hizmetleri, iskan ve toplum refahı hizmetleri, sağlık hizmetleri, dinlenme, kültür ve din hizmetleri, eğitim hizmetleri ile sosyal güvenlik ve sosyal yardım hizmetleri adı altında toplanacak 10 ayrı kalemden oluşacak. 
     Genel kamu hizmetleri içine yasama ve yürütme organları ile finansal ve mali işler, dışişleri hizmetleri, borç yönetimi hizmetleri ile genel kamu hizmetlerine ilişkin araştırma ve geliştirme gibi harcamalar girecek. 
     Kamu düzeni ve güvenlik hizmetlerinin içinde güvenliğin yanı sıra, yangından korunma, mahkeme ve cezaevi idaresi hizmetleri de yer alacak. 
     Tarım, ormancılık, balıkçılık ve avcılık ile madencilik, imalat ve inşaat hizmetleri, ulaştırma, iletişim gibi hizmet kalemleri ekonomik işler ve hizmetler sınıflandırması içinde gösterilirken, iskan işleri ve toplum refahı hizmetleri içinde sokak ve caddelerin aydınlatılması gibi hizmetler de bulunacak. 
     Ekonomik kodlamada ise mevcut bütçe kod yapısı biraz daha detaylandırılacak ve bu şekilde kamunun yaptığı harcamalar çok daha kolay ve hızlı bir şekilde izlenebilecek. 
     2004 bütçesi, kamu hizmetlerinin birim maliyetlerinin tespitinde de öncü olacak. Yeni bütçe sistemiyle performans odaklı bütçelemenin de altyapısı kurulacak. 
     Kamu yöneticilerinin de performans değerlendirilmesine tabi tutulacağı bu sistemde, kamu kuruluşlarının aldıkları ödenekleri nasıl kullandıkları, harcama karşılığında ne verim elde ettikleri kamuoyunun önüne konulacak. 
     
</TEXT>
</DOC>
