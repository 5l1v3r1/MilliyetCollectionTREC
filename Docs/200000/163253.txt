<DOC>
<DOCNO> 163253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/siyaset/siy03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırdaki Kürtler dönmek istiyor 
</HEADLINE>
<TEXT>

     SALİHA ÇOLAK Ankara 

     TBMM İnsan Hakları Komisyonu'nca oluşturulan mülteciler alt komisyonu, 1990'larda Türkiye'den ayrılan, ancak artık geri dönmek isteyen 12 bin Kürt'ün durumunu incelemek üzere K.Irak'a gitme kararı aldı. 
     PKK ile çatışmaların yoğun olduğu dönemlerde, "Türkiye artık Kürtler için yaşanmaz hale geldi" mesajı vermek için Kuzey Irak'a giden 12 bin Kürt'ün terörün azalmasıyla yurda dönmek istemesi üzerine doğan sorun, Türkiye'yi zor bir kararla karşı karşıya bıraktı. Alt Komisyon Başkanı AKP'li Faruk Ünsal, Şırnak'ta bekletilen 140 kişilik temsilci grubuyla görüştükten sonra inceleme için Kuzey Irak'a geçeceklerini bildirdi. 
     Ünsal, "PKK tarafından eğitilmiş olabilirler. Türkiye'nin güvenliği açısından risk taşıyabilir" diyerek geri dönüşlere soğuk bakan İçişleri Bakanı Abdülkadir Aksu'nun yine de kapıyı kapatmadığı, "Siz gidin inceleyin, raporunuzu hazırlayın" talimatı verdiğini belirtti. Tarihi belli olmayan Kuzey Irak gezisinde alt komisyon, sınır ötesindeki Zeli ve Mahmur kamplarında yaşayan Kürtleri ziyaret ederek bir rapor hazırlayacak. 
     

</TEXT>
</DOC>
