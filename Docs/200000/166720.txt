<DOC>
<DOCNO> 166720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko10.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda araca ÖTV indirimi Meclis'te 
</HEADLINE>
<TEXT>

20 yaş ve üstü taşıtlarını hurdaya ayıranlara bu yıl uygulanacak ÖTV indiriminin limiti 3.5 milyar lira 
     Otomotiv sanayiini canlandırmak ve çevreyi kirleten eski araçların yerine yeni araçların alımını teşvik etmek amacıyla 20 yaşın üzerindeki araçlarını hurdaya çıkararak yeni araç alanlara Özel Tüketim Vergisi ÖTV indirimi getiren yasa tasarısı, TBMM'ye sunuldu. Tasarı, ÖTV'den bu yıl için 3.5 milyar, 2004 yılı için de 4.5 milyar liralık indirim öngörerek eski ve yaşlı araçların trafikten çekilmesine vergisel teşvik getiriyor. Düzenleme, yasanın yayımı tarihinden 31 Aralık 2004'e kadar araçlarını hurdaya çıkaran ve yine bu süre içinde aynı cins yeni bir aracı alacak olan gerçek ve tüzel kişileri kapsıyor. ÖTV indirimi, motor silindir hacmi 1600 cc'yi geçmeyen araçlar için geçerli olacak. 
     
     e-beyanname 
     Tasarı ayrıca, vergi dairelerinin yükünü hafifletmeye ve mükelleflerin beyanname ve borçlarını daha kolay vermeleri için düzenlemeler de getiriyor. Tasarıya göre, vergi beyannameleri internetten verilebilecek ve amme alacakları kredi kartıyla ödenebilecek. Tasarı, kredi kartı sözleşmelerinde Damga Vergisi alınmamasını da öngörüyor. 
     

</TEXT>
</DOC>
