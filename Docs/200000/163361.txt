<DOC>
<DOCNO> 163361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur22.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu Mesut Yılmaz'ın söyledikleri aczin ifadesidir... 
</HEADLINE>
<TEXT>

     İçişleri Bakanı Abdulkadir Aksu, dayanağını toplumdan almayan, katılımcı olmayan güvenlik projelerinin başarılı olamayacağını söyledi. 
     Diyarbakır Polisevi'nin açılış töreninde konuşan Bakan Aksu, ÖSS'ye giren öğrencilere şans dilediğini, ''Babalar Günü'' nedeniyle de tüm babaların bu gününü kutladığını ifade ederek, ''Babaları senede bir gün değil, hergün anmamız ve ellerini öpmemiz gerekir'' dedi. 
     Aksu, Diyarbakır Polisevi'nin Diyarbakır ve bölgede görev yapan polisler için önemli olduğunu belirterek, şöyle konuştu 
     ''İnsanların huzur ve güveni için ne gerekiyorsa kararlılıkla yapıyoruz. Bunun için emniyet teşkilatımızı gerek teknolojik, gerekse insan kaynakları açısından çağın gerekleri doğrultusunda geliştiriyor ve yeniliyoruz. Günümüzde güvenlikle ilgili yükselen değerler, modern ve çağdaş olmak isteyen bütün devletler için itiraz edilmeyen bir mutabakattır. Bunda bireye verilen ile bireylerin temel hak ve özgürlüklerinin güvence altında olması, şeffaflık ve katılımcılık vardır. Bu bizim için temel ilkedir. Suçu önlemeye yönelik çalışmalara öncelik vereceğiz. Dayanağını toplumdan almayan, katılımcı olmayan güvenlik projeleri başarılı olamaz.'' Bakan Aksu, daha sonra Polisevi'nin açılışını yaptı. 
     Burada gazetecilerin emniyetteki atamalar ve eski Başbakan Mesut Yılmaz'ın Emniyet Teşkilatı ile ilgili açıklaması ile ilgili soruları şöyle yanıtladı 
     ''Emniyetteki atamalar görevlerinde başarılı olan kişilerdir. Bundan dolayı atanmışlardır. Halkımız da bunlardan memnun kalacaktır. Mesut Yılmaz'ın söyledikleri bir aczin ifadesidir. Varsa böyle birşey kendisinin bunu yapması gerekirdi. Böyle bir ifade eski bir Başbakanda olsa hoş bir ifade değildir.'' 
     
</TEXT>
</DOC>
