<DOC>
<DOCNO> 164695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yasam/yas01.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece serinlemek istemişti 
</HEADLINE>
<TEXT>

Maltepe Süreyyapaşa Hastanesi'nin yanındaki gölette yüzünü yıkamak isteyen Aynur, ayağı kayarak suya düştü ve boğuldu... 
     İSMAİL POLAT İstanbul 

     Maltepe Süreyyapaşa Hastanesi'nin arazisindeki gölette yüzünü yıkarken suya düşen Aynur Türkmen 11 boğuldu. Kızını kurtarmak için suya atlayan Havva Türkmen ise, vatandaşlar tarafından kurtarıldı. Havva Türkmen, kızı Gülensu İlköğretim Okulu 6. sınıf öğrencisi Aynur ile SSK Süreyyapaşa Sanatoryumu'nda tedavi gören yakınını ziyaret etmek için baraj yolunu tercih etti. Sıcaktan bunalan Aynur, yüzünü yıkamak amacıyla göletin kıyısına geldiğinde, ayağı kayarak suya düştü. Aynur, annesinin feryatları altında suda kayboldu. Kızını kurtarmak için suya atlayan anne Havva Türkmen ise vatandaşlar tarafından kurtarıldı. Anne, kaldırıldığı Kartal Dr. Lütfü Kırdar Eğitim ve Araştırma Hastanesi'nde tedavi altına alındı. Baba Şerif Türkmen sinir krizi geçirdi. Talihsiz Aynur'un ceseti Kartal Eğitim ve Araştırma Hastanesi morguna kaldırıldı. 
     

</TEXT>
</DOC>
