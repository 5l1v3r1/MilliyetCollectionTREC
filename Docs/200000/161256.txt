<DOC>
<DOCNO> 161256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo07.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk antrenörlerin mutlu sezonu... 
</HEADLINE>
<TEXT>

     Futbolda 2002-2003 sezonu geride kalırken, Türkiye Futbol Antrenörleri Derneği TÜFAD , üyelerinin bu sezon ortaya koyduğu performanstan memnun olduğunu açıkladı. 
     Dernek genel başkanı İsmail Dilber, Türk futbolundaki kalite artışının en büyük etkenlerinden birinin antrenörler olduğuna dikkati çekerek, ''Antrenörler açısından kaliteli ve zengin bir sezon oldu'' dedi. 
     Son dönemde, yakından izledikleri Avrupa liglerinden artık eski tadı alamadıklarına dikkati çeken Dilber, ''Görüldüğü gibi Avrupa ligleri artık Türk izleyecisine fazla birşey vermiyor. Türk futbolcularının yer aldığı maçlar ve üst düzey takımların karşılaşmaları izleniyor. Nedenlerden biri, Türkiye liglerindeki maçların verdiği zevk ve heyecan. Bunda da antrenörlerin payı oldukça fazla'' diye konuştu. 
     
     ''YABANCILARLA KAVGAMIZ YOK'' 
     Dilber, Türkiye'de çalışan yabancı antrenörlerle kavgalarının olmadığını söyledi. 
     Kariyerli, Türk futboluna katkı sağlayacak çalıştırıcıların gelmesine karşı olmadıklarını ifade eden Dilber, ''Sadece onlara tanınan imkan bizlere de tanınsın. Yıllardır tüm mücadelemiz budur'' dedi. 
     Yerli antrenörlerin elde ettiği başarıların ortada olduğunu savunan Dilber, şunları söyledi 
     ''Türk antrenörü, artık kendini geliştiren ve bilimsel çalışmasını bilen bir vizyona sahip. Ayrıca, kulüplerin maddi imkansızlıklar içinde bulunduğu, altyapıların önem kazandığı bu dönemde Türk antrenörü, genç yeteneklere bakış açısından takımlar için çok daha faydalı. Genç futbolcuların en büyük avantajı, yerli antrenörlerle çalışmak, ancak onlarla şans buluyorlar.'' 
     
     DAUM'UN KARİYERİ 
     Dilber, Fenerbahçe'nin anlaştığı Alman teknik direktör Christoph Daum'un başarılı kariyerinin ortada olduğunu vurguladı. 
     Alman çalıştırıcının mesleki başarısına kimsenin birşey diyemeyeceğini savunan Dilber, ''Artık Türkiye'de, lig şampiyonluğu tam anlamıyla bir başarı olarak sayılmıyor. Hedefler yükseldi. Dünya üçüncülüğünü almış, kulüpler bazında UEFA Kupası ve Avrupa Süper Kupası başarılarını elde etmiş bir ülkede hedefler de artar. Daum'un da Avrupa kupalarındaki başarısı ölçüt olacak. Gelecek sezon için bu şansını kaybeden Fenerbahçe'de, uzun vadeli hedef de bu olmalı'' diye konuştu. 
     Dilber, Rıdvan Dilmen, Oğuz Çetin, Aykut Kocaman, Nurullah Sağlam, Levent Eriş, Reha Kapsal ve Feyyaz Uçar gibi halen Birinci Süper Lig'de görev yapan ve yapmış isimlerin, teknik direktörlük kurslarını bitirdiklerini ve gelecek sezondan itibaren teknik direktör sıfatlarıyla görev alabileceklerini sözlerine ekledi. 
     
</TEXT>
</DOC>
