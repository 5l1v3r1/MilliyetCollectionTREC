<DOC>
<DOCNO> 159099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur13.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da düşen uçaktan 30'un üzerinde ceset çıkarıldı 
</HEADLINE>
<TEXT>

     Trabzon'un Maçka İlçesi'nde, İspanyol askerleri taşıyan Ukrayna uçağının düşmesinin ardından Vali Yardımcısı Nihat Nalbant başkanlığında Kriz Masası oluşturuldu. 
     Nalbant, uçak kazası sonrasında sivil savunma, Devlet Hava Meydanları İşletmesi, 112 Acil Yardım, itfaiye ve jandarma ekiplerinin olay yerine sevk edildiğini belirtti. 
     Uçağın kara kutusunun henüz bulunmadığını belirten Nalbant, uçak ile ilgili her türlü teknik çalışma için Sivil Havacılık Genel Müdürlüğü'nden uzman ekiplerin Trabzon'a geleceğini kaydetti. 
     Nalbant, arama kurtarma çalışmaları için olay yerine Merzifon'dan, içinde uzman ekibin bulunduğu bir askeri helikopterin gönderildiğini ancak sis nedeniyle helikopterin kaza yerine iniş yapamadığını ve Trabzon Havaalanı'na döndüğünü söyledi. 
     Bu arada, uçağın düştüğü bölgede çıkan yangın itfaiye ekiplerince söndürüldü. Geniş bir alana yayılan uçak enkazından 30'un üzerinde ceset çıkarıldığı, bölgedeki arama ve kurtarma çalışmalarının sürdürüldüğü bildirildi. 
     Uçağın düştüğü alana gazeteciler sokulmazken, yörenin dağlık ve ormanlık olmasının, kara kutuyu arama çalışmalarını da güçleştirdiği belirtildi. 
     Bu arada, düşen YAK-42 tipi Ukrayna uçağının, "Sredizemnomorskie" adlı Ukraynalı bir havayolu şirketine ait olduğu bildirildi. Şirketin bir yetkilisi, Kive'de yaptığı açıklamada, "Şirketimize ait olan bu uçak gerekli tüm güvenlik normlarına sahipti" dedi. 4 yıl önce kurulan şirketin Lübnan, Mısır, İspanya, Türkiye, Yunanistan ve İtalya'ya charter seferleri düzenlediği belirtildi. 
     Öte yandan, görgü tanıkları kazanın meydana gelişi sırasındaki gözlemlerini aktardılar. 
     Maçka İlçesi Şahinkaya Beldesi Belediye Başkanı Mehmet Akkaya, sabah saatlerinde bir uçağın gürültüsüyle irkildiklerini belirtti. Konaklar Mahallesi'nden 10 kişilik bir ekiple kazanın olduğu Koçkina Mezrası'na gittiklerini belirten Akkaya, şunları anlattı 
     "Uçak parçalanmış ve parçalar geniş bir alana yayılmıştı. Bazı parçalar yanmaya devam ediyordu. Enkaz etrafında çok sayıda ceset gördük. Cesetlerden bazıları yanmış, bazıları ise parçalanmıştı. Yaralı olabileceği ihtimali üzerine etrafa baktık. Olay yerinde yoğun sis vardı. Herhangi bir yaralıya rastlayamadık. Cesetlerin çoğu tanınmaz haldeydi. Bu nedenle herhangi bir kurtarma çalışması yapamadık. İtfaiye ve jandarma ekiplerine haber verdik. Bir süre sonra olay yerine ulaşan itfaiye ekipleri söndürme ve soğutma çalışması yaparak, yanan parçaları söndürdü." Bu arada, bazı görgü tanıkları uçağın havada yandığını gördüklerini söylediler. 
     Görgü tanığı Adil Yılmaz ise Ergin Köyü'nde, saat 04.30 civarında sabah namazı için camiye giderken bir ses duyduğunu, bu sesin ilk etapta bir helikoptere ait olduğunu düşündüğünü belirtti. 
     Söz konusu saatlerde yoğun sis olduğunu kaydeden Yılmaz, "Gökyüzüne baktığımda yanan bir uçak gördüm. Yaklaşık 2 dakika sonra 2 büyük patlama sesi duydum. Daha sonra birkaç patlama sesi daha duyuldu. Ergin Köyü olayın olduğu yere yakın. Durumu hemen Muhtar Ali Koç'a haber verdim. Daha sonra jandarmayı aradık" diye konuştu. 
     
</TEXT>
</DOC>
