<DOC>
<DOCNO> 162582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/Kopya </URL>
<DATE> (6) </DATE>
<TIME>  </TIME>
<AUTHOR>  </AUTHOR>
siy01.html 2003/06/12/ <HEADLINE>
Yılmaz Hiçbir şeyden korkum yok 
</HEADLINE>
<TEXT>

     HAKAN ŞANLITÜRK Ankara 

     TBMM Yolsuzlukları Araştırma Komisyonu'nun çeşitli konulardaki yolsuzluk iddiaları nedeniyle bilgisine başvurmak üzere davet ettiği eski başbakanlardan Mesut Yılmaz, "Hiçbir şeyden korkum yok" dedi. 
     Komisyona yarın bilgi verecek olan Yılmaz, bugün öğleden sonra 3 Kasım seçimlerinin ardından hiç ayak basmadığı Ankara'ya gelecek. Hilton Oteli'nde kalacak olan Yılmaz, kurmaylarıyla durum değerlendirmesi yaparak Türkbank ihalesi, Mavi Akım Projesi, Şubat krizi ve Karadeniz Otoyolu Projesi ile ilgili yolsuzluk iddialarına ilişkin savunmasını hazırlayacak. 
     Yılmaz'ın, "İstediklerini sorsunlar, hiçbir şeyden korkum yok. Her yere gider, her zaman hesabımı veririm" dediği kaydedildi. Yılmaz'ın yakın çevresinde yapılan değerlerlendirmelerde, Yolsuzlukları Araştırma Komisyonu'nun Yüce Divan'a gerek olmadığı kanaatini ortaya koyması durumunda AKP hükümetinin büyük yara alacağı savunuldu. 
     Yılmaz'ın komisyona bilgi vermek üzere Ankara'da bulunacağı süre içinde kendisine destek vermek için memleketi Rize başta olmak üzere çeşitli illerden bazı vatandaşların otobüslerle Ankara'ya geleceği belirtildi. 
     

</TEXT>
</DOC>
