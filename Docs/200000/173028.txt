<DOC>
<DOCNO> 173028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo08.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da işler yolunda... 
</HEADLINE>
<TEXT>

     Gaziantepspor Teknik Direktörü Nurullah Sağlam, Almanya kampının çok başarılı geçtiğini ve takımda birlik ve beraberlik ruhunun egemen olduğunu söyledi. 
     Nurullah Sağlam, takım kaptanı kaleci Ömer ve transferin gözde futbolcularından İbrahim Toraman ile birlikte düzenlediği basın toplantısında, yeni sezona en iyi biçimde hazırlanmaya çalıştıklarını, şu anda hiçbir sorunlarının olmadığını bildirdi. 
     Yeni sezon hazırlıklarını 3 ayrı periyoda ayırdıklarını belirten Sağlam, ''İlk periyot, Gaziantep'te kendi tesislerimizde yaptığımız çalışmalarla geçti. İkinci periyot çalışmalarımız ise Almanya kampıyla devam etti. Şu anda 3 periyot halinde çalışmalarımızı yine tesislerimizde sürüyor ve bu süreçte 2 de hazırlık maçı yapıp yeni sezona en iyi biçimde hazırlanmayı hedefliyoruz. Futbolcularımız çok iyi hazırlanıyor. Birlik ve beraberlik içinde çalışıyoruz. Hiçbir sorunumuz yok'' diye konuştu. 
     Yeni sezonda başarılı olmak ve taraftarlara en iyi futbolu izlettirmek istediklerini belirten Sağlam, şöyle konuştu 
     ''Gaziantepspor önceki sezonlarda başarılı oldu. Amacımız, yeni sezonda da kaldığımız yerden devam edip, daha başarılı olabilmek. Güçlü bir takıma sahibiz. Taraftarlarımıza keyifli ve bol gollü maçlar seyrettirmek istiyoruz. Bilindiği gibi ilk maçı Bursaspor ile yapacağız. Şimdiden bu maç konusunda birşey söylemek istemiyorum. 
     Henüz Bursaspor takımı hakkında fazla bir bilgiye sahip değilim. Şimdilik bizim için Bursaspor kapalı bir kutu. Ancak Bursaspor'un büyük değişimler geçirdiğini biliyoruz.'' 
     
     TAKIM KAPTANI KALECİ ÖMER 
     Gaziantepspor Kaptanı kaleci Ömer ise yeni sezonda başarılı olmak istediklerini ve iyi bir takım olduklarını anlatarak, duygularını şu biçimde dile getirdi 
     ''6 yıldan beri Gaziantepspor'da görev yapıyorum. Bu takımda olmak benim için mutluluk verici. Güçlü bir kadroya sahibiz, ben ve arkadaşlarım, yeni sezonda başarılı olmak istiyoruz. Bu arada, yeni sezon için sabırsızlanıyoruz. Bu arada şunu da özellikle belirteyim ki Almanya kampımız, benim çok olumlu geçti. Futbolculuk hayatımda, en güzel kampı bu yıl Almanya'da yaptığını söyleyebilirim. 
     Önceki sezon, takımda bir şampiyonluk havası vardı ama biz hiçbir şeyin farkında değildik. Yeni sezonda daha başarılı olmak istiyoruz. Tabii ki başarılı olmak için taraftarlarımızdan daha fazla destek bekliyoruz.'' Gaziantepspor'un başarılı futbolcularından İbrahim Toraman da şunları anlattı 
     ''Benimle ilgili olarak transfer konusunda değişik spekülasyonlar yapıldı. Özellikle belirteyim ki bu transfer konusunda yapılan spekülasyonlar beni etkilemedi. Ben, Gaziantepspor'da olmaktan mutluyum ve istediğim için buradayım. Gaziantepspor'un başarılı olması için çalışacağım. Amacım, yeni sezonda daha başarılı olmak.'' 
     
</TEXT>
</DOC>
