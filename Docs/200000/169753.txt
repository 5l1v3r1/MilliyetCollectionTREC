<DOC>
<DOCNO> 169753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun23.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde sona doğru... Alman vekil Schulz İtalya'dan özür diledi 
</HEADLINE>
<TEXT>

     Avrupa Parlamentosu'nun Alman milletvekili Martin Schulz, İtalyan hükümetine yönelik eleştirilerinden dolayı özür diledi. 
     Schulz, Bild gazetesine yaptığı açıklamada, ''İtalyan hükümetinden özür dilemek istiyorum. Bir hata yaptım. Yaptığım genellemeyle tüm İtalyan hükümetini eleştirmiş olmaktan üzüntü duyuyorum'' dedi. 
     İtalyan hükümetini daha önce ''ırkçılıkla'' suçlayan Schulz, eleştirilerinin sadece Kuzey Birliği partisine ve Göç Bakanı Umberto Bossi'ye yönelik olduğunu söyledi. 
     Shulz, İtalyan hükümeti içinde de Bossi'ye karşı çıkanların bulunduğuna işaret etti ve ''Bu güçleri özellikle destekliyorum'' diye konuştu. 
     Martin Schulz, dün özel televizyon kanalı XXP'ye yaptığı açıklamada, ''İtalya'da ırkçı bir hükümetin iktidarda bulunduğunu'' söylemiş ve özellikle İtalya Dışişleri Bakanı Franco Frattini'nin tepkisini çekmişti. 
     Bu arada, Schleswig-Holstein Eyaleti Başbakanı Heide Simonis de SPD İtalyan hükümetini eleştirerek, Rheinische Merkur gazetesine yaptığı açıklamada, ''Belki Başbakan Gerhard Schröder'in İtalya tatilini iptal etmesi üzerine bu ülkede bazı kişiler bir şeylerin yolunda olmadığını anlar'' şeklinde konuştu. 
     İtalya Başbakanı Silvio Berlusconi'nin 1 Temmuz'da Avrupa Parlamentosu'ndaki konuşmasında Schulz'a ''Nazi kampları komutanı'' yakıştırması yapması ile başlayan İtalya-Almanya gerginliği, görevinden ayrılan Ekonomi Bakanlığı Müsteşarı Stefano Stefani'nin Alman turistlere hakaret etmesi ile daha da tırmanmış, Schröder de İtalya'da yapacağı tatili iptal etmişti. 
     
</TEXT>
</DOC>
