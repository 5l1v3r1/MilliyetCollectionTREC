<DOC>
<DOCNO> 174818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun04.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 1 ABD subayı müslüman oldu... 
</HEADLINE>
<TEXT>

     Irak'ın başkenti Bağdat'ta görevli bir Amerikan subayı Müslüman oldu. 
     Ez Zaman gazetesi, adının açıklanmasını istemeyen subayın Bağdat'ın tıp sitesinde bulunan koruma birliğine mensup olduğunu, aynı sitede çalışan bir Iraklı kadınla evlendiğini yazdı. 
     İki ay önce de bir Amerikan askerinin İslam dinini seçtiğini belirten gazete, bir Amerikalı kadın askerin de birliğinde tercüman olarak çalışan bir Iraklı ile evlendiğini kaydetti. 
     
     SİLAH TİCARETİ TAM GAZ... 
     Irak'ın başkenti Bağdat'ta her türlü baskıya karşın silah ticareti devam ediyor. 
     Irak'ta rejimin çöküşüyle birlikte, ordu ve milis güçleri tarafından terkedilen ve halk tarafından yağmalanan silahların satışı gizlice sürüyor. 
     ABD'nin Bağdat'ı işgalinin ilk günlerinde satılan silahların sayısının 8 milyondan fazla olduğu Irak basını tarafından tespit edilmişti. 
     Irak ordusunun cephane ve fabrikaları yağmalandıktan sonra silah pazarı daha da genişlemiş, Iraklıların evlerinde birçok silah bulundurduğu belirlenmişti. 
     Amerikan sivil yönetimi, koalisyon güçleri için tehlike oluşturduğu gerekçesiyle evlerdeki silahların teslimini istemiş, bu silahların kullanılmasını ve ticaretini yasaklamıştı. 
     Silah ticaretinden iyi para kazananlar gizli bir şekilde sokaklarda silah satışını sürdürüyor. İki gün önce Bağdat'ın bir semtinde koalisyon güçleri ile silah mafyası arasında çıkan çatışmada 4 silah satıcısı öldürülmüştü. 
     
</TEXT>
</DOC>
