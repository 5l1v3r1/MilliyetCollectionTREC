<DOC>
<DOCNO> 196973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/ayas.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
K bus önce Levent'i vurdu 
</HEADLINE>
<TEXT>

   Türkiye'yi şoke eden ilk bomba, 10.55'te HSBC Genel Müdürlüğü önünde patladı. Bombanın sesi kilometrelerce uzaktan duyuldu 
      İSTANBUL Milliyet 
   
   İstanbul'un beş gün önce yaşadığı k busu geri getiren ilk patlama, Levent'te HSBC Genel Müdürlüğü önünde meydana geldi. Saatler 10.55'i gösterirken, bomba yüklü bir kamyonet yaklaşık 600 çalışanın bulunduğu bankanın önünde patladı. Gözleri tahriş eden yoğun bir amonyak kokusu yükseldi, sarı bir duman gökyüzüne yükseldi. Park halindeki kırmızı renkli bir aracın havaya uçtuğu öne sürülürken, korkunç patlamayla ortalık savaş alanına döndü, 11 kişi öldü, yüzlerce kişi yaralandı. Patlama sesi, İstanbul'un birçok semtinden, Anadolu yakasındaki bazı ilçelerden bile duyuldu. Ambulanslar yoğun trafik nedeniyle olay yerine ulaşmakta güçlük çekti. 
   
   Asansörler bile çöktü 
   Patlamanın şiddetinden 8'i yeraltı, 12'si de yerüstünde olmak üzere toplam 20 katlı HSBC Bank Genel Müdürlük binasının yer üstündeki ilk 6 katı tamamen kullanılamaz hale geldi. Kaplamaları dökülen binanın ön cephesi de büyük tahribat gördü. Bankanın içinde hareket halindeki asansör çöktü. Banka binasındaki çalışanlar, müşteriler, patlama anında çevrede bulunan vatandaşlardan çoğu yaralandı. Cadde üzerinde park ya da seyir halindeki otomobiller tamamen kullanılamaz hale gelirken, birçoğu yandı. Polis, olayın hemen sonrasında güvenlik şeridi oluşturarak, delil toplama çalışmalarına başladı. Bölgedeki birçok işyeri boşaltıldı. 
   
   Metro seferleri durdu 
   Patlamanın gerçekleştiği noktada bir çukur oluşurken, binanın patlayan borularından uzun süre dışarı su aktı, çevre binalar ve yolda bulunan araçlarda büyük hasar oluştu. Bankanın karşısında bulunan Metro City'nin de camları kırılırken, elektrik ve doğalgaz hatları kesildi, metro seferleri durduruldu. 
   Sinagog saldırılarında olduğu gibi Levent'te de ceset parçaları etrafa saçıldı. Patlamanın olduğu yerin 50 metre uzağında tamamen tahrip olmuş bir aracın içinde bile ceset bulunurken, 400 metre uzaklıktaki benzin istasyonu önünde ceset parçaları saçıldı. 
   
   'Bina bıçakla kesilmiş gibi' 
   Yaralılar ve diğer personel arka kapıdan tahliye edildi, yardım ekipleri de buradan içeri girerek kurtarma çalışmalarına başladı. Bölgeye ilk ulaşan özel kurtarma ekibi AKA'nın sorumlusu Tarkan Bulan, "Çukur, binanın giriş kapısının 6 metre önünde. Bina bir bıçak gibi 15 derecelik açıyla kesilmiş gibi" dedi. 
   Televizyonlardan olay yerine gidilmemesi yönünde anonslar yapıldı. Ancak olay yerindeki insanlar büyük panik yaşadı. Kimileri enkaz yerinde yakınlarını ararken, kimileri de telefonlara sarılarak haberleşmeye çalıştı. Ağlayanlar, şok geçirenler, ne olduğunu anlamaya çalışanlar korkunç bir tablo oluşturdu. 
   
   
   
</TEXT>
</DOC>
