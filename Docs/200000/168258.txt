<DOC>
<DOCNO> 168258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun20.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO temkinli ancak ABD'nin hatalı olduğu konusunda hemfikir... 
</HEADLINE>
<TEXT>

     Irak'ta Türk askerlerinin gözaltına alınması ve Türkiye ile ABD arasında yaşanan gerginlik konusunun bugünkü haftalık olağan NATO Konseyi toplantısının resmi gündemine taşınmadığı bildirildi. 
     Türk ve yabancı diplomatik kaynaklar, konunun ''önümüzdeki günlerde'' NATO'nun resmi gündemine taşınması olasılığının bulunduğunu, ancak ikili temaslar sonunda ''tablonun netleşmesinin'' beklenmesinin doğal olacağını ifade ediyor. 
     ''Son derece ciddi olan bu konunun uluslararası bir platformun gündemine taşınmasından önce yanıtsız soru kalmamalı'' diyen ve Türkiye ile ABD arasında oluşturulan komisyonların varacakları sonucun önemine değinen kaynaklar, ''ABD tarafından yapılan hareketin yanlışlığı ve oluşturduğu rahatsızlık'' konusunda, müttefikler arasında tam bir mutabakat olduğunu belirtiyor. 
     ''Türkiye-ABD ilişkileri sallanıyor. Olayın ikili boyutu ön plandadır ve NATO daha ufak bir boyuttur'' diyen bir kaynak, İttifak bünyesinde oluşan soru işaretlerinin öneminin göz ardı edilemeyeceğini, büyük bir ''güven bunalımı'' yaşandığını, bu olayın ''NATO'nun her zaman çözüm aradığı Türk-Yunan çekişmelerinden çok daha farklı ve vahim olduğunu'' anlattı. 
     Brüksel'deki kulislerde, ''ABD'nin hatasından kaynaklanan ve ikili boyutta kalarak, Washington'un gerekeni yapmasıyla süratli çözüm bulması umulan sorunun kurbanlarından birinin de NATO olabileceği'' endişesi yaşanıyor. 
     Diplomatik kaynaklar, yaşanan olayın, Türkiye ile ABD arasındaki ikili temaslarda sağlıklı bir çözüm bulmaması ve ''kanayan bir yara'' olarak kalması halinde, NATO'ya şüphesiz yansıyacağını, olayın ''daha fazla büyümeden'' çözümlenmesi gerektiğini, aksi takdirde, ''NATO açısından, itibar kaybından daha büyük boyutta olumsuz etkisi olacağını'' ifade ediyor. 
     Konunun ''NATO resmi gündemine'' taşınmamasına karşın, İttifak kulislerinde en fazla konuşulan ve tartışılan gündem maddesi olduğu saklanmıyor. NATO içinde dağıtıma sokulan ve uluslararası basın özetlerini içeren Mavi Bülten'lerde ilk sayfaları bu krize ilişkin haberler dolduruyor. 
     NATO Genel Sekreteri George Robertson'ın, Türk kamuoyunun ve basının tepkisini yakından izlediği, Türk basınının özetlerini istediği ve bu konuda bilgilendirildiği öğrenildi. 
     Türk Delegasyonu, konunun NATO Konseyi gündemine hiçbir ülke tarafından getirilmediğini, ikili temasların sonuçlarının beklendiğini, bir süre sonra, gelişmelere göre, tavır belirlenebileceğini kaydediyor. 
     Irak'ta, ''iki müttefik arasında'' yaşanan olayın, ''her halükarda, NATO ders kitaplarına gireceği'' ve ''İttifak tarihinde bir ilk oluşturduğu'' belirtiliyor. 
     NATO Avrupa Kuvvetleri Komutanlığı'nda SHAPE ise olayın bir ''şok'' yarattığı, ''tüm ayrıntılarıyla tartışıldığı'', resmi olmayan açıklama ve değerlendirmelerde ifade ediliyor. 
     NATO Avrupa Kuvvetleri Komutanı SACEUR Amerikalı General James Jones'un, Türkiye'ye, ''90'dan fazla ülkeden sorumlu ABD Avrupa Kuvvetleri Komutanı şapkasıyla'' gittiği belirtiliyor. 
     Bu olaydan çıkarılacak çok ders olacağını söyleyen kaynaklar, ''Türkiye ile ABD arasında diyaloğun sürdüğünü, bunun umut verici bir durum olduğunu, ABD'nin durumu toparlayacak mesajlar vererek krizi sonuçlandırmasının beklendiğini, Türk basını ve kamuoyunun tepkisinin de son derece haklı bulunduğunu'' belirtiyor. 
     
</TEXT>
</DOC>
