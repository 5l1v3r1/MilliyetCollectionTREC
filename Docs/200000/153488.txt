<DOC>
<DOCNO> 153488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko06.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadaki işsiz sayısı 180 milyona ulaştı... 
</HEADLINE>
<TEXT>

     Uluslararası Çalışma Örgütü'nün ILO yeni raporuna göre, 2002 yılı sonunda dünyadaki toplam işsiz sayısı 180 milyona ulaştı. 
     ILO'nun ''Küresel İstihdam Eğilimleri'' başlıklı raporunda, dünya ekonomisini iki yıldır etkileyen durgunluk sonucunda dünyadaki işsiz sayısının daha önce görülmemiş bir artış gösterdiği bildirildi. 
     Rapora göre, 2000 yılı başında 160 milyon olarak belirlenen dünyadaki toplam işsiz sayısı, iki yılda 20 milyon artarak 2002 yılı sonunda 180 milyon ILO kriterlerine göre oldu. 
     Dünyadaki istihdam durumunun ''dramatik'' bir biçimde kötüye gittiğinin vurgulandığı raporda, 2003 yılı istihdam durumunda herhangi bir gelişme ihtimalinin bulunmadığı, işgücü piyasalarındaki zayıflıklar yüzünden ''çalışan yoksulların'' sayısında 1990'larda sağlanan azalma eğiliminin de tersine döndüğü kaydedildi. 
     Raporda, dünyadaki ekonomik durgunluktan, özellikle kadınların ve gençlerin, çalıştıkları işlerin ekonomik şoklardan zarar görmesi nedeniyle olumsuz biçimde etkilendiği ifade edildi. 
     Küresel ölçekte çok yönlü bir ekonomik durgunluğun dünyanın geniş kesimlerinde toplumsal ve siyasal istikrar açısından son derece olumsuz sonuçlar yaratabileceğine işaret edilen ILO raporunda, bugünkü eğilimlerin sürmesi halinde işsizlerin ve düşük ücretle çalışmak zorunda kalanların sayısının çarpıcı bir biçimde artacağı kaydedildi. 
     
     SANAYİLEŞMİŞ ÜLKELERDE İŞSİZLİK 
     Raporda ayrıca, sanayileşmiş ülkelerdeki istihdamın 2000 ile 2002 yılları arasında azaldığı, genel olarak değerlendirildiğinde ise sanayileşmiş ülkelerdeki işsizlik oranının ''kararlı'' biçimde arttığı bildirildi. 
     ILO raporuna göre, Avrupa Birliği AB ülkelerinde işsizlik, 2000 yılında yüzde 7.8 iken 2002 yılında yüzde 7.6 olarak gerçekleşti. Buna karşılık sanayileşmiş olarak değerlendirilen diğer ülkelerde, 2000 yılında yüzde 6.1 olan işsizlik oranı, 2002 yılında yüzde 6.9'a çıktı. 
     Bu arada, Kuzey Amerika'da işsizlik oranı 2001 ve 2002 yıllarında hızla artarak yüzde 4.8'den yüzde 5.6'ya, Kanada'da da yüzde 7.2'den yüzde 7.6'ya ulaştı. 
     
     RAPORDA YER VERİLEN DİĞER BULGULAR 
     Raporda dünya ekonomisine ilişkin yer verilen belli başlı diğer bulgular ise şunlar 
     Çok düşük ücretle çalışanlar ya da günde 1 dolardan az kazananların sayısı artarak, 1998 yılında görülen 550 milyonluk düzeye tekrar ulaştı. 
     Ekonomideki küresel durgunluk ve 11 Eylül'le birlikte meydana gelen gelişmeler tüm dünyadaki işsizliği artırırken, bu durumdan en olumsuz biçimde Latin Amerika ve Karayipler etkilendi. Bu ülkelerde işsizlik oranı yüzde 10'a kadar yükseldi. 
     İşgücü piyasasına yeni katılanlara iş sağlayabilmek, işsizliği ve yoksulluk sınırı ücretinde çalışanların sayısını düşürebilmek ve BM'nin ''2015 yılına dek aşırı yoksulluğu yarı yarıya azaltabilme'' hedefine ulaşılabilmesi için, önümüzdeki on yıl içinde en azından bir milyar yeni iş yaratılması gerekiyor. 
     




</TEXT>
</DOC>
