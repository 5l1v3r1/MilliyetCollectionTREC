<DOC>
<DOCNO> 161925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/spo01.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşbitirici Kartal 
</HEADLINE>
<TEXT>

İç ve dış transferde de şampiyonluğu kimseye kaptırmayan Beşiktaş, taraftarına huzur veriyor. Galatasaray ve Fenerbahçe listelerini bile hazırlayamazken, Siyah-Beyazlılar 6 futbolcu ile anlaştı 
     ORHAN YILDIRIM 

     Golcü bekleniyor 
     100. yılını şampiyon olarak tamamlayıp, Siyah - Beyazlı camiayı sevindiren Beşiktaş, gelecek sezon hazırlıklarında da önderliği kimseye kaptırmadı. Ezeli rakipleri Galatasaray ile Fenerbahçe, henüz listelerini bile oluşturmamışken, Kartal elini çabuk tuttu. İç transferi çözümledi, dış transferde de 6 futbolcuyla anlaşma sağladı. Siyah - Beyazlılar, Cordoba'nın da işini bitirerek kalesinde de huzur buldu. Şimdi gözler, Lucescu'nun Güney Amerika'dan getireceği golcüye çevrildi. 
     
     Galatasaray'a üç gol 
     KARTAL, iç transferde lig devam ederken Ahmet Dursun, Pancu, İlhan, Ronaldo ve Yasin ile nikah tazeledi, kaptan Tayfur ile de el sıkıştı. Hemen transfer harekatına başlayan Beşiktaş, önce Galatasaray ile Altaylı Sinan, Gençlerbirliği'nden Ahmet Hassan ve Okan için kapıştı, bu savaştan galip ayrıldı. Emre Aşık'ı da Florya'dan koparan Siyah - Beyazlılar, Uğur İnceman ve Adanasporlu Ümit Aydın ile de işi bitirdi. Bu arada ikinci başkan Hüsnü Güreli ve Menajer Sinan Engin dün gece Holiday Inn otelinde Okan Koç ile buluşup yıllığı 1.2 milyon dolardan 3 senelik imza attırdılar. 
     
Oscar var, Mondi yok      SEZON başında Galatasaray ile Mondragon için kapışan Beşiktaş, bu kalecinin yerine getirdiği Oscar Cordoba konusunda isabetli bir karar verdiğini gördü. Kolombiya Milli Takımı'nın da kalesini koruyan ikiliden Cordoba, başarısını daha ileriye taşıdı, Cim - Bom'un file bekçisi ise geride kaldı. Ligin en az gol yiyen kalecisi Cordoba'yı Fransa'da yapılacak Konfederasyon Kupası için çağıran Kolombiya Futbol Federasyonu, Galatasaray'ın kalecisini ise milli takım kadrosuna almadı. 
     
Pancu'nun kumarı      SEZON içinde menisküsünden ciddi şekilde sakatlanan, ancak şampiyonluk nedeniyle risk alıp oynayan Beşiktaşlı Pancu, ateşle oynuyor. Romanya Milli Takımı'nın önceki gün Bosna - Hersek ile oynadığı karşılaşmada da sahaya çıkan Rumen futbolcu, burada da 30. dakikada sakatlandı. Buna rağmen yıldız futbolcunun çarşamba günkü Norveç maçında da oynayacağı, bir haftalık tatilin ardından 25 Haziran'da Bologna'da ameliyat olacağı öğrenildi. 
     

</TEXT>
</DOC>
