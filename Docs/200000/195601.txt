<DOC>
<DOCNO> 195601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur23.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, kaçmak isteyen zanlıyı vurdu... 
</HEADLINE>
<TEXT>

     İzmir'de, kapkaç yaptığı iddiasıyla yakalanan genç, doktor raporu alınması için götürüldüğü hastaneden kaçmak isterken, ''dur'' ihtarına uymayınca, polis tarafından vurularak öldürüldü. 
     Alınan bilgiye göre, Bornova İlçesi Işıkkent semtinde kapkaç yaptığı iddia edilen Yasin Çiftçi 23 , karakol ekibi tarafından yakalandı. 
     Burada işlemleri tamamlanan Çiftçi, adliyeye sevk edilmeden önce doktor raporu alınması için Bornova Devlet Hastanesi'ne götürüldü. Rapor alınırken polislerin dalgınlığından yararlanan Çiftçi, hastane binasından kaçtı. Çiftçi'nin kaçtığını fark eden hastanede görevli polis memuru Nihat B, zanlının arkasından koşmaya başladı. 
     Polis memuru Nihat B, hastanenin arka kısmındaki boş arazide ''dur'' ihtarına uymayan Çiftçi'ye ateş açtı. Ensesinden vurulan Çiftçi, hayatını kaybetti. 
     Olayın ardından, polis memuru Nihat B. gözaltına alındı. 
     
</TEXT>
</DOC>
