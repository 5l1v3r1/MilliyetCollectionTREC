<DOC>
<DOCNO> 159301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo29.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor 1 trilyon istedi, Beşiktaş 250 milyar verdi... 
</HEADLINE>
<TEXT>

     Birinci Süper Lig'de Beşiktaş'ın son hafta Samsunspor ile deplasmanda oynayacağı maçla ilgili görüşmeler anlaşmazlıkla sonuçlanırken, Samsunspor Basın Sözcüsü Ercan İnce, ''Teklif edilen 250 milyar lirayı kabul etmedik'' dedi. 
     İnce, bugün Beşiktaş yönetimiyle yapılan görüşmelerde bir sonuca ulaşılamadığını belirterek, maçın cumartesi günü Samsun'da yapılacağını söyledi. 
     Kendilerine sunulan rakamın cazip olmadığını ifade eden İnce, şunları kaydetti 
     ''Bizim istediğimiz 1 trilyon lira ile Beşiktaş'ın sunduğu ve hasılattan doğacak yaklaşık 250 milyar lira arasında çok fark var. Her şeyi gözönüne aldığımızda sunulan teklifle İstanbul'da oynamak doğru bir karar olmazdı. Bunun için de kendi seyircimizin önünde oynayacağız. Bu Beşiktaş'ın takdiridir. 100. yılında şampiyon olan Beşiktaş'ı Samsun'da en iyi şekilde ağırlayacağız.'' İnce, Beşiktaş ile bundan sonra da iyi diyaloglar içinde olacaklarını ve şampiyonluklarını Samsunspor Yönetim Kurulu olarak kutladıklarını da sözlerine ekledi. 
     
</TEXT>
</DOC>
