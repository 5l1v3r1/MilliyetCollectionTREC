<DOC>
<DOCNO> 189677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun20.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Bosna-Hersek Cumhurbaşkanı Aliya İzzetbegoviç öldü 
</HEADLINE>
<TEXT>

     Eski Bosna-Hersek Cumhurbaşkanı Aliya İzetbegoviç, Saraybosna'daki Kosova hastanesinde bugün hayata gözlerini yumdu. 
     Doktor İsmet Gavrankapetanoviç, 10 Eylül'de evinde düşmesi sonucu kaburga kemiklerinde 4 kırık teşhis edilen ve omuzunu inciten 78 yaşındaki İzetbegoviç'in, tedavi gördüğü Kosova hastanesinde öldüğünü söyledi. 
     Hastane yetkilileri, daha önce iki kalp krizi geçiren İzzetbegoviç'in sol akciğerindeki kanamanın durdurulamadığını ve sağlık durumunun kötüye gittiğini söylemişlerdi. 
     İzzetbegoviç, kalp problemleri nedeniyle Slovenya'da ve Suudi Arabistan'da tedavi görmüştü. 
     Bosna-Hersek'te, 1990-2000 yılları arasında cumhurbaşkanlığı görevini yürüten İzzetbegoviç, 1992-95 yılları arasındaki savaşın ardından, Bosna-Hersek'in Yugoslavya'dan bağımsızlığını kazanmasında büyük bir rol üstlenmiş ve Batı dünyası ile İslam ülkelerinin desteğini kazanmıştı. 
     İzzetbegoviç'in, komünist dönem Yugoslavyasında cezaevinde geçirdiği yılların, sağlık problemlerinin artmasına yol açtığı belirtiliyordu. 
     İzzetbegoviç, kronik kalp hastalığı nedeniyle iki hafta önce Saraybosna'daki Kosova hastanesi kardiyoloji servisine kaldırılmıştı. 
     
     BOSNALILARIN DEDESİYDİ 

     Taraftarları ve yakınlarının ''Dede'' diye çağırdığı, Bosna-Hersek lideri Aliya İzzetbegoviç, bugün 78 yaşında öldü. 
     Aliya İzzetbegoviç, 8 Ağustos 1925'de Bosanski Samac'da doğdu. Ailesi 1928'de Saraybosna'ya göç etti. 1943'de liseyi bitiren İzzetbegoviç, daha sonra 3 yıl Ziraat Fakültesi'nde okudu. 
     İzzetbegoviç, Yugoslavya'da komünist yönetim döneminde siyasi görüşleri nedeniyle iki kez hapse mahkum edildi ve yaklaşık 9 yıl hapis yattı. 
     1949'da 3 yıl yattıktan sonra hapisten çıkan İzzetbegoviç, Saraybosna Üniversitesi'nden 1956'da hukuk diploması aldı. Belediye taşımacılık şirketinde hukuk danışmanı olarak çalıştı. 
     1983'de bir İslami Bildirge yayınlamak suçundan 14 yıl hapse mahkum olan Begoviç, 1988'de cezası indirildiği için hapisten çıktı. 
     Kasım 1990'da ikinci tur seçimlerde yüzde 44 oyla Bosna-Hersek'in ilk devlet başkanı seçilen Begoviç, bu görevi 2000 yılındaki üçlü devlet başkanlığı dönemine kadar sürdürdü. 
     İzzetbegoviç, arkasında, gözü yaşlı eşi Halide ile kızı Sabina, matematikçi kızı Leyla ve mimar oğlu Bekir'i bıraktı. 
     
</TEXT>
</DOC>
