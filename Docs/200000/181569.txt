<DOC>
<DOCNO> 181569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/ekonomi/eko06.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den ABD kredisine yeşil ışık 
</HEADLINE>
<TEXT>

   
   IMF'nin Dışilişkiler Direktörü Tom Dawson, Türkiye'nin ekonomik programının güçlü bir şekilde uygulanmasından memnuniyet duyduklarını söyledi. 
   Dawson, Washington'daki IMF merkezinde düzenlediği basın toplantısında, "Program yolunda. Gözden geçirme, muhtemelen eylül sonu, ekim başı gibi başlayacak" dedi. 
   Dawson, ABD'nin Türkiye'ye vermeyi önerdiği 8.5 milyar dolarlık kredi desteğine IMF programına bağlılık şartının bulunması konusundaki bir soruya karşılık, "Bundan daima haberdardık. Bu konudaki soruların, ABD Hazine Bakanlığı'na iletilmesi yerinde olur" dedi. Dawson, ABD'nin kredi desteği ile IMF arasında bağlantı olduğuna işaret etti. Dawson, Arjantin'in IMF'ye olan borcunun, dün ödemesi gereken 3 milyar dolarlık kısmının ödenmediğini de doğruladı. 
   
   
</TEXT>
</DOC>
