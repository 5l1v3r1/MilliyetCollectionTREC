<DOC>
<DOCNO> 170529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yazar/guclu.html </URL>
<DATE> 2003/07/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Turizmi gençler zıplatıyor 
</HEADLINE>
<TEXT>

     Tur operatörlerinden otel genel müdürlerine, pazarlamacısından işletmecilerine kadar hemen her yerde sektörü gençler ayakta tutuyor. Hatta çok büyük oteller zincirine sahip çok genç patronlar bile var. Bakanları da genç. Erkan Mumcu, Kültür ve Turizm Bakanlığı'nda oldukça rahatlamış. Konulara çok daha vakıf. Turizmin bu kadar aktif olması gençlerin yarattığı bu enerji ve sinerjiden kaynaklanıyor. Umarız bu dinamizm diğer alanlara da yansır... 
     Turizm sektöründe yüz binlerce genç çalışıyor. Çok azı eğitimli. Bu yüzden de onca güzel tesise karşın, ya hizmette kalite sorunu yaşanıyor ya da yabancı gençlere istihdam olanağı sağlanıyor. Sektörde on binlerce yabancı gence kapıların aralanmasının altında yatan gerçek bu... 
     Turizmin altın yumurtlayan tavuk olduğu konusunda kuşku yok. Arapların petrolü, Batılıların teknolojisi varsa bizim de denizimiz, güneşimiz ve binlerce yıllık tarihimiz, kültürümüz var. Ama ne kadarını, nasıl değerlendiriyoruz işte o tartışılıyor. 
     Cumhuriyet'in 100. yılı olan 2023'te 60 milyon turist hedefimiz var. Gerçekleşmesi işten bile değil. Bunun anlamı daha fazla refah. Onun için şu günlerde keşke imam hatipler yerine turizm liselerini tartışıyor olsaydık. Sayıları o kadar az ve yanlış yerlerde açılmış ki, şaşırmamak elde değil. Örneğin Turizm Meslek Yüksek Okulu Keşan'da var, Şanlıurfa'da var. Bodrum'da yok .. 
     
Bodrum bir başka      Münferit bazı tatsız olaylar yaşansa da Bodrum hala müthiş bir cazibe merkezi. Doğa ise doğa, tesis ise tesis, eğlence ise eğlence. Tatil ve turizm için ne ararsanız var. Tabii ki eksikleri de yok değil. Örneğin hala altyapı sorunlarını çözememiş. 
     Sık sık yanan ormanlar, beton yığına dönüşen koylar, tozdan topraktan geçilemeyen daracık yollar, tatilciler kadar yerli halkı da rahatsız ediyor. Peki çözüm ne İşte o konuda kafalar hala karmakarışık. Kimi devleti suçlu görüyor kimi de turizmden deve yükü para kazandıkları halde taşın altına ellerini hiç koymayanları. Ama bu konuda da önemli mesafe kaydedilmiş. Bakan Mumcu, yakında, alınan vergilerden yerel yönetimlere daha çok pay aktarılacağının müjdesini, Bodrumlular da giderek artan sivil toplum örgütleri ile çevreye daha çağdaş görünüm kazandırmanın sinyallerini verdi. 
     Ben sıcağı ve Antalya'yı sevenlerdenim. Ama Çeşme, Bodrum ve diğer tatil yörelerimiz de öylesine güzel ki Her yerde, her keseye uygun en güzel ortamları bulmak ve doyasıya dinlenmek mümkün. Yeter ki turizmin, tatilin hem kendimiz hem de ülke açısından önemini bir an önce kavrayalım. 
     Özetin özeti Bilimde, teknolojide ve endüstride çağı yakalamak zor ve zaman alacak. Ama turizmde çok daha şanslıyız. Eğer bu kartı çok daha iyi kullanabilirsek, yarattığı kaynak ve verdiği moralle hemen her konuda hedefe ulaşmamız çok daha kolay olabilir... 
     
     

</TEXT>
</DOC>
