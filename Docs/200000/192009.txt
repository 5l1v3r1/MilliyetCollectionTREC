<DOC>
<DOCNO> 192009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun24.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
''Pentagon, Irak'ın silahları ilgili abartılı raporlar hazırlamış'' 
</HEADLINE>
<TEXT>

     ABD Savunma Bakanlığı'na Pentagon bağlı özel bir dairenin, Irak'ın sahip olduğu silahlarla ilgili abartılı raporlar hazırladığı öne sürüldü. 
     Almanya'da haftalık yayımlanan Die Zeit gazetesi, eskiden Pentagon'da çalışan bir kadın görevliye dayanarak verdiği haberde, büronun, ''ABD Başkan Yardımcısı Dick Cheney'in yönetimi altında Irak ile ilgili sistematik şekilde abartılı raporlar hazırladığını'' iddia etti. 
     Habere göre, ''Office of Special Plans'' Özel Planlar Dairesi adlı daire, 2002 yılının Ağustos ayından bu yana, önceden hazırlanan belirli klişelerle yazılmış raporlarda, ''Saddam Hüseyin'in Usame Bin Ladin ve 11 Eylül'ü düzenleyen teröristlerle ilişkisi olduğunu'' belirtmiş. 
     Dairenin, bu yöndeki bilgilerini, Saddam'ın devrilmesinden çıkar uman Iraklılardan aldığına dikkat çekilen haberde, bu dairenin raporlarının, diğer raporlar gibi kontrol amacıyla çeşitli gizli servis birimlerine iletilmediği, doğrudan Beyaz Saray'a gönderildiği kaydedildi. 
     Raporların doğruluğundan şüphe eden Merkezi Haberalma Teşkilatı'nda CIA görevli bazı ajanların baskı altında tutulduğu ifade edilen haberde, Dışişleri ve Enerji bakanlıklarının gizli servis birimleri tarafından reddedilen bu raporlarla ilgili değerlendirmelerinin ise genel analizin yapıldığı ana raporda yer almadığı belirtildi. 
     Haberde, Amerikan Kongresi'nin bu ana rapora dayanarak Irak'ta savaş başlatılmasını onayladığı kaydedildi. 
     
</TEXT>
</DOC>
