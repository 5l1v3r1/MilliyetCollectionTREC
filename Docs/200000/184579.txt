<DOC>
<DOCNO> 184579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko34.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kola sektöründe reklam yarışı, haber yarışına dönüştü... 
</HEADLINE>
<TEXT>

     ColaTurka'nın da girmesiyle kola sektöründe yoğunlaşan reklam yarışının, geçen ay internet portallarında ve yazılı mecrada haber yarışına dönüştü. 
     MTM Medya Takip Merkezi verilerine göre, kola savaşları reklam dengelerini değiştirdi. Bu savaş en çok TV kanallarına yaradı. 
     Yaz dönemi boyunca TV kanallarında yer alan kola sektör reklamlarını ölçümleyen MTM, sektörün yakaladığı hareketliliği, rakamlarla ortaya çıkardı. Buna göre, yaz boyunca toplam 8 bin 987 adet reklam yayınlandı ve bu reklamlar TV kanalları için toplam 71 milyon 232 bin 97 dolarlık yaklaşık 97.6 trilyon liralık bir ekonomik değer oluşturdu. 
     Reklamların kanallara dağılımını da araştıran MTM, Cola sektörü reklam pastasının en büyük dilimlerinin özellikle dört kanal arasında paylaşıldığını belirledi. 
     Medya Takip Merkezi'nin Ağustos ayı boyunca 48 portal üzerinden yaptığı takibe göre, elektronik basında hakkında en fazla habere yer verilen marka, 108 haberle açık ara ColaTurka oldu. Onu, 59 haberle Coca Cola ve 33 haberle Pepsi Cola takip etti. 
     Özellikle, Başbakan Erdoğan'ın Cola Turka'nın Sakarya'daki fabrikasının açılışına katılması, portallarda geniş yankı uyandırdı. Ayrıca ABD basınında yapılan ColaTurka analizi de, portalların gündemini işgal eden ve hem Coca Cola hem de Pepsi ile ilgili pek çok habere yer verilmesine neden olan konular oldu. 
     
</TEXT>
</DOC>
