<DOC>
<DOCNO> 169387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur26.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 13 yılda yurda giren 61 bin otomobilin akibeti belli değil 
</HEADLINE>
<TEXT>

     TBMM Yolsuzlukları Araştırma Komisyonu, batan bankalarla ilgili zamanında önlem almayan ve bazı banka operasyonlarıyla ilgili 5 eski bakan hakkında soruşturma komisyonu isteme kararı aldı. Komisyon, gümrüklerdeki usulsüzlüklerle ilgili olarak da dönemin bakanı Mehmet Keçeciler hakkında soruşturma talebinde bulunmayı kararlaştırdı. AK Parti İstanbul Milletvekili Azmi Ateş başkanlığındaki yolsuzlukları Araştırma Komisyonu, enerji ve bayındırlıktaki ihalelerle ilgili alt komisyon raporlarını incelemeye başladı. 
     Süresinin dolmasına rağmen hala raporlarını tamamlayarak TBMM Başkanlığı'na teslim edemeyen komisyon, hafta sonu da çalışmalarını sürdürdü. Komisyon, İnterbank, Sümerbank, Etibank, Eskişehir Bankası, Egebank, Yurtbank ve Yaşarbank ile ilgili olumsuz raporlara rağmen zamanında müdahale edilmediği ve zararın bile bile büyütüldüğüne karar verdi. Komisyon bu nedenle dönemin ilgili bakanları Recep Önal, Hikmet Uluğbay, Güneş Taner hakkında soruşturma komisyonu kurulması gerektiğine karar verdi. Komisyon, Banco Turco Romano'nun kurtarılması için 25 milyon dolar aktarılması olayıyla ilgili olarak da eski bakanlar Yüksel Yalova ve Hüsamettin Özkan hakkında soruşturma isteminde bulunmayı kararlaştırdı. 
     Gümrüklerdeki yolsuzluk ve usulsüzlük iddialarını da inceleyen komisyon, bazı usulsüz geçişler ve kaçakçılık iddialarıyla ilgili olarak da dönemin bakanı Mehmet Keçeciler hakkında soruşturma talebinde bulunmayı kararlaştırdı. 
     Komisyon'un belirlemelerine göre, 1990'dan bu yana turistik geçişlerde Türkiye'ye giren 61 bin aracın akıbeti belli değil. Bu araçların tekrar çıkışına dair kayıtlar bulunamazken, söz konusu araçlardan alınmayan gümrük vergileri dolayısıyla ortaya çıkan kaybın 500 milyon euro olduğu saptandı. 
     Türkbank ihalesiyle ilgili incelemelerini sürdüren komisyonun dönemin Başbakanı Mesut Yılmaz ile Devlet Bakanı Güneş Taner hakkında da soruşturma komisyonu kurulması istemesine kesin gözüyle bakılıyor. 
     Öte yandan, Yolsuzlukları Araştırma Komisyonu, enerji sektöründeki yolsuzluk iddialarıyla Bayındırlık ve İskan Bakanlığı bünyesindeki ihalelerle ilgili alt komisyon raporlarını da incelemeye başladı. 
     Komisyonun bu hafta sonuna kadar da raporu ve eklerini tamamlayarak TBMM Başkanlığı'na veremeyebileceği belirtiliyor. 
     
</TEXT>
</DOC>
