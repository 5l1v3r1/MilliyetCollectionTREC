<DOC>
<DOCNO> 186616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gökyüzünde Futbol yok, Kapadokya çok fantastik 
</HEADLINE>
<TEXT>

     Konyaspor karşısında alınan 4-2'lik deplesman galibiyetinden sonra 3 günlüğüne sevgilisi Angelica Camm ile birlikte Kapadokya bölgesine gelen Fenerbahçe Teknik Direktörü Christoph Daum, bu kez de Kapadokya'yı havadan gezdi. 
     Daum ve sevgilisi Angelica Camm, sabahın ilk ışıklarıyla Kapadokya bölgesinin en gözde merkezlerinden Göreme Beldesi'nde Ez-Air'a ait 11 kişilik sıcak hava balonuna binerken, balonun pilotu Hasan Ezel'in rehberliğinde yerden yaklaşık 1000 metre yükseklikten bölgedeki peribacalarını izledi. 
     Peribacalarının üzerinde sık sık görüntü de alan Christoph Daum, yaklaşık 2 saat süre ile havada kaldı. Göreme Beldesi'nin yanı sıra Çavuşin Köyü üzerinde birkaç tur atan Daum ve sevgilisi Camm, Zelve-Paşabağları'nda yerden 3 metre yüksekliğe kadar alçalıp, peribacalarını daha da yakından izleme imkanı buldu. 
     Avanos İlçesi yakınlarındaki bir tarlada balon turunu tamamlayan Daum ve sevgilisi Camm ile tura katılan diğer turistler, şampanya patlatarak gerçekleştirdikleri turu kutladılar. 
     Daum, burada gazetecilere yaptığı açıklamada, ''Kapadokya'da futbol yok, burası oldukça fantastik, mükemmel bir yer. Tüm güzellikler burada bir araya gelmiş. Çok etkilendim ama, burada futbol konuşmayacağım. Futbol yok, Kapadokya var'' dedi. 
     Daum ile balon turuna katılan Angelica Camm da, ilk kez geldiği Kapadokya'nın büyüleyici görüntüleri karşısında oldukça etkilendiğini belirterek, Kapadokya'nın çok güzel olduğunu söyledi. 
     
</TEXT>
</DOC>
