<DOC>
<DOCNO> 173783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo37.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay Biz de Yugoslavya olduk 
</HEADLINE>
<TEXT>

     Basketbol Milli Takımı'nın yıldız oyuncularından İbrahim Kutluay, Türkiye'nin artık Yugoslavya düzeyinde bir takım olduğunu söyledi. 
     İtalya'nın kuzeyindeki Alpler'in eteklerinde bulunan Bormio kentinde oldukça iyi bir ortamda hazırlıklarına devam eden basketbol milli takımında morallerin en üst düzeyde olduğu gözleniyor. 
     Yunanistan'ın Panathinaikos takımından Ülkerspor'a transfer olan milli basketbolcu Kutluay, 5-14 Eylül tarihlerinde İsveç'te yapılacak Avrupa Şampiyonası öncesinde milli takımın genel havasını, A.A muhabirine değerlendirdi. 
     Kutluay, geride kalan 10 günlük kamp için, ''Çok yoğun, düzenli ve arzulu bir çalışma dönemi geçirdik. Herkes istekli, özverili olduğu sürece her şey yolunda gidiyor. Şu anda hiç bir problem yok'' dedi. 
     Basketbolun artık değiştiğini ve savunma ile hücumu en iyi yapan takımın şampiyon olduğunu belirten Kutluay, ''Bunu en iyi yapan takım Yugoslavya. Bireysel yıldız oyuncuları olan, çok yüksek potansiyelli bir takım ve bunu müdafaya yansıttıkları zaman yenemeyecekleri takım yok. Biz de öyle olduk ve bence bizim eksiğimiz hücumdan ziyade müdafa. Savunmada yardımlaşma ve direnç gösterdiğimiz zaman daha iyi neticeler alabiliriz'' şeklinde konuştu. 
     33. Avrupa Şampiyonası'nın ilk turunda Türkiye'nin rakipleri Hırvatistan, Ukrayna ve Yunanistan'a göre şansını değerlendiren milli basketbolcu, şunları söyledi 
     ''Bu yıl Avrupa Şampiyonası çok zor geçecek, çünkü bir çok takım bizim kadar favori. Grubumuzda Yunanistan ile biz kadro açısından diğer iki takıma oranla belki biraz daha avantajlıyız. Çok yetenekli iyi bir kadroya sahibiz, çok çalışıp, arzulu olursak bence başarılı oluruz. Hedefimiz grup birinciliği.'' 
     
     FAVORİ OLARAK GÖSTERİLİYORUZ 
     İstanbul'daki Avrupa Şampiyonası'nda ''bazı maçları iyi oynayarak, bazı maçları da seyirci desteği ile kazandıklarını'' söyleyen yıldız basketbolcu, ''İsveç'te sahaya, Avrupa Şampiyonası'nda 2.'lik ünvanı ile çıkacağız, kendimize güvenimiz sonsuz, rakiplerimizin bizden çekindiğini biliyoruz. Oyuncularımız tanınıyor ve diğer ülkeler tarafından favori olarak gösteriliyoruz, bu bizim açımızdan avantaj, rakipler bizden çekiniyor'' dedi. 
     
     ÖRS, BİR İDOL... 
     A Milli Takım Başantrenörü Aydın Örs hakkındaki düşünceleriyle ilgili bir soruya da İbrahim Kutluay, ''Aydın Örs, benim çok genç yaşta tanıdığım, çok saygı duyduğum, basketbol bilgisi çok üst seviyede olan ve kişiliğiyle, oyuncuların üzerinde otoritesi olan, çok iyi bir hoca. 
     Onunla çalışmak bizim için büyük bir avantaj. O, Türk basketbol antrenörlerine çıtayı yükseltti. Türk basketbolunun gelişmesindeki en önemli etkenlerden bir tanesi Aydın Abi ile birlikte kazanılan başarılardır'' cevabını verdi. 
     
     ÜLKERSPOR'UN HEDEFLERİNE KİTLENECEĞİM 
     Öte yandan, 3 yıl sonra Ülkerspor'a gelerek Türkiye'ye dönmekten çok mutlu olduğunu söyleyen tecrübeli basketbolcu, şunları söyledi 
     ''Ülkerspor 2-3 senedir beni almak istiyordu, ancak bu sene sonunda çok ciddi bir teklif yaptılar ve onları çok istekli ve yüksek hedefli gördüğümden transferi kabul ettim. 
     Yunanistan'da 3 yıl içerisinde, Avrupa'nın en iyi takımlarında oynamak, Avrupa Şampiyonu ve Yunanistan şampiyonu olmak hedeflerimi gerçekleştirdim. Bunları gerçekleştirdikten sonra Türkiye'ye dönmek benim kariyerim açısından çok olumlu. 
     Şimdi Ülkerspor forması ile belli hedeflere kitlenip, bunları gerçekleştirmeye çalışacağım.'' İbrahim, imzaladığı kontrata göre Ülkerspor ile geçriceği 4 sezonda ''iyi başarılar elde edilmesi ve mutlu olması halinde'' aynı formada oynamaya devam edebileceğini ifade etti. 
     Milli basketbolcu, Panathinaikos ile Türk kulüpleri arasındaki en büyük farkı ''basketbola yatırım yapması ve herkesin şampiyonluğa endeksli olması'' olarak özetleyerek, Türk halkının Yunanistan'daki gibi bilinçli basketbol seyircisi olmaya başladığını, Türkiye'de basketbol sevgisinin daha ileriye götürülmesi için gerek kulüplerin yatırım yapmasının gerekse yıldız oyuncuların önemli faktör olduğunu belirtti. 
     
</TEXT>
</DOC>
