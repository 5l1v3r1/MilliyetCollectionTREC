<DOC>
<DOCNO> 181179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yasam/yas01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Görmeyen gözlerin 'Hale' ablası 
</HEADLINE>
<TEXT>

   15 yıl önce TRT'nin 'Banko' yarışmasındaki 6 birinciliği ile tanınan görme engelli Hale Bacakoğlu, kurduğu dernekle görmeyen çocukların umudu oldu 
      PINAR AKTAŞ İSTANBUL 
   
   Görme engelli Psikolog Dr. Hale Bacakoğlu, bugün 39 yaşında. 15 yıl önce TRT'de, Bülent Özveren'in sunduğu 'Banko' adlı bilgi yarışmasında 6 kez birinci olarak adını duyurdu. 
   Yenilemeyince yarışmadan çekildi. 16 yaşındayken fazla okuma nedeniyle retina tabakasında ortaya çıkan yırtık sonucu görmez oldu. Dönemin Başbakanı Turgut Özal ve eşi yardım elini uzattı, tedavi için yurtdışına gönderildi. Ancak, sonuç alınamadı. 
   O tarihlerde İstanbul Üniversitesi Psikoloji Bölümü'nde öğrenciydi. Yarışmadan sonra üniversitede kalarak 'master'ını ve doktorasını görmeyen çocukların eğitimi üzerine tamamladı. Öğretim üyesi oldu. Birçok görme engelli çocuğun aileleriyle tanıştı. 
   
   Yaşıtları seviyesinde olacaklar 
   Bu ailelerle birlikte yedi ay önce 'Parıltı Görmeyen ve Az Gören Çocuklara Destek Derneği'ni kuran Bacakoğlu, 'görmeyen ve az gören çocukları doğumlarından, eğitimlerini tamamlayana kadar her alanda yaşıtlarıyla aynı seviyeye getireceklerini' söyledi. Bacakoğlu bu kapsamda, 0 - 6 yaş arasındaki çocukların gelişimi için erken müdahale merkezi kurmayı, yeni eğitimciler yetiştirmeyi, aileleri eğitmeyi amaçladıklarını da ekledi. 
   
   
</TEXT>
</DOC>
