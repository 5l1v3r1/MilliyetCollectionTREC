<DOC>
<DOCNO> 159094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur08.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk yuvasına "dokunan çarpılır" diye paket bıraktı.. 
</HEADLINE>
<TEXT>

     Zonguldak'ta, çocuk yuvasının kapısına poşet bırakan bir kişi, ''Buna dokunan çarpılır'' diye bağırdıktan sonra kaçtı. Poşetten Kuranıkerim ile tespih çıktı. 
     Alınan bilgiye göre, Sosyal Hizmetler İl Müdürlüğü Merkez Çocuk Yuvası'nda kalan çocuklar, yöneticilere uzun boylu, kırmızı hırka giymiş bir kişinin yurdun dış kapısına bir çanta bağladığını, ''Buna dokunan çarpılır'' dişe bağırarak kaçtığını söyledi. 
     Durumun ''155 Polis İmdat''a bildirilmesi üzerine olay yerinde gelen birimlere ait ekipler, yurtta kalan çocukların cam kenarında durmamasını isteyerek çevrede gerekli önlemleri aldı. 
     Ekiplerin incelemelerinde, poşetin içinde Kuranıkerim, tesbih, bazı ağaç yaprakları, ufak taş parçaları ve üzerinde Kuran yazılı ufak karton parçası olduğu tespit edildi. 
     130 çocuğun kaldığı yurt yöneticileri rahat nefes alırken, poşetin içinden çıkanlar inceleme yapılmak üzere Emniyet Müdürlüğü'ne götürüldü, kaçan kişinin ise eşkali belirlenerek arama çalışmaları başlatıldı. 
     
</TEXT>
</DOC>
