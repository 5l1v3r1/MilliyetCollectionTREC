<DOC>
<DOCNO> 171081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/spor/spo06.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
THORPE'A RAKİP YOK 
</HEADLINE>
<TEXT>

   Dünya Yüzme Şampiyonası'nda Avustralyalı yüzücü, 200 metre serbestte de geçilmezken, 200 metre kelebekte ABD'li Phelps ise müthiş bir rekor kırdı 
      
   İkinci altın 
   BARCELONA'DAKİ Dünya Yüzme Şampiyonası'nda dün de bir dünya rekoru kırılırken, merakla beklenen erkekler 200 metre finalini Avustralyalı Ian Thorpe kazandı. Seçmelerde Thorpe'dan daha iyi derece yapan Hollandalı Pieter van den Hoogenband, finalde Thorpe'u ilk 150 metrede zorlamasına rağmen yarışın sonunda Avustralyalı yıldızın atağına cevap veremedi. Thorpe, 1.45.14'lük dereceyle rekor kıramasa da şampiyonadaki ikinci altınına ulaştı. 
   
   Rekorunu geliştirdi 
   ERKEKLER 200 metre kelebek yarı finalinde ise 18 yaşındaki ABD'li müthiş kulaç Michael Phelps, 1.53.93'lük dereceyle kendisine ait 1.54.58'lik dünya rekorunu yarım saniyeden fazla geliştirdi. 100 kelebek, 200 ve 400 karışıkta da yüzecek olan Phelps, muhteşem formuyla yeni rekorlar kırabileceğini gösterdi. Bayanlar 1500 metreyi Alman Stockbauer, 100 metre sırtüstünü Alman Buschschulte, 100 metre kurbağalamayı Çinli Luo, erkekler 100 metre sırtüstünü de ABD'li Piersol kazandı. 
   
   O bile inanmadı    ABD'li yüzücü Jenny Thompson, havuza müthiş bir dönüş yaptı. 1.5 yıl uzak kaldığı ve 2001 Dünya Şampiyonası'na katılmadığı pisinde, 100 metre kelebekte şampiyona rekoru kırarak 57.96 ile altın madalya kazanan 30 yaşındaki Thompson, adeta yıllara meydan okudu. Aynı zamanda sekiz olimpiyat altın madalyası bulunan Thompson böylece, dünya şampiyonalarında kazandığı madalya sayısını da rekor rakam olan 11'e taşıdı. Barcelona'da 11 yıllık madalya özlemini sona erdiren bir başka isim de bayrakta Rus takımında yüzen 31 yaşındaki Alexander Popov oldu. 
   
   
</TEXT>
</DOC>
