<DOC>
<DOCNO> 158142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/siy01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
THY uçağına 'Oğul Unakıtan' rötarı... 
</HEADLINE>
<TEXT>

Maliye Bakanı Unakıtan'ın oğlu, kızı ve yakınları, geç kalınca THY'yi aradı ve kalkmakta olan uçağı durdurdu. 21.30'da kalkması gereken uçağın 22.15'te havalanması tepkiye yol açtı... 
     SİNAN TOROS İstanbul 

     Yakınlarıyla 16 Mayıs'ta tatil için Dubai'ye giden Maliye Bakanı Kemal Unakıtan'ın oğlu Abdullah Unakıtan'ın, geç kalınca kapı kapatan THY uçağını 45 dakika beklettiği iddia edildi. 
     Geçtiğimiz hafta Unakıtan'ın oğlu Abdullah, kızı Zeynep ile diğer yakınları Hilal, Serhat, Taha Unakıtan, THY'nin TK 1162 sefer sayılı uçağıyla İstanbul'dan Dubai'ye gitti. Saat 21.30'da kalkması gereken uçağın kalkışına 10 dakika kala THY'yi arayan Unakıtan'ın korumaları, yolda olduklarını belirterek, uçağın bekletilmesini istediler. Yetkililerin, artık çok geç olduğu ve uçağın kapı kapattığını söylemesi üzerine Unakıtan'ın korumalarının ve Bakan Unakıtan'ın THY Genel Müdürü Abdurrahman Gündoğdu'yu aradığı iddia edildi. Gündoğdu'nun da, ilgililere, uçağın bekletilmesi talimatını verdiği ileri sürüldü. 
     Babasının maiyeti olmadan tek başlarına girmeleri yasak olduğu halde VIP Salonu'nu kullanan Unakıtan Ailesi'nin, burada yurtdışına çıkış harç pulu ödeme yeri olmadığı için Dış Hatlar Terminali'nde ödeme yapmasının, uçağın kalkış saatinin iyice uzamasına neden olduğu bildirildi. Yolcular tepki gösterirken, Unakıtan ailesinin işlemlerinin tamamlanmasının ardından saat 21.30'da kalkması gereken Dubai uçağı, saat 22.15'te havalandı. 
     
     Uçaktaki üç yolcu talep etmiş 
     "Bana telefonla, üç yolcunun, yakınlarının mutlaka uçağa binmesi yönünde istekte bulunduğu, ancak uçuş ekibinin daha fazla bekleyemeyeceği bildirildi" diyen THY Genel Müdürü Gündoğdu ise şunları söyledi "Uçağı fazla bekletmeyin, gerekirse üç yolcunun indirilmesini söyledim. O yolcuların da Bakan Unakıtan'ın yakınları olup olmadığı konusunda bana bir bilgi verilmedi." 
     

</TEXT>
</DOC>
