<DOC>
<DOCNO> 171785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sondun03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Yanıtı Genelkurmay ile görüşerek vereceğiz" 
</HEADLINE>
<TEXT>

     Dışişleri Bakanı Abdullah Gül, Amerikalı yetkililerle Washington'da gerçekleştirdiği temasları, ''samimi, dürüst, açık, şeffaf'' olarak nitelerken, ziyaretiyle Türk-Amerikan müttefikliğine verilen önemin ortaya konulduğunu söyledi. 
     Türkiye'nin Washington Büyükelçiliği'nde, basın toplantısı düzenleyen Gül, ziyaretini, ABD Dışişleri Bakanı Colin Powell'ın daveti üzerine gerçekleştirdiğini belirterek, temasları sırasında, ABD'nin, Irak istikrar gücüne Türkiye'nin katkısını görme arzusunu dile getirdiğini söyledi. Gül, bu talebe, hükümet tarafından değerlendirildikten sonra, Genelkurmay Başkanlığı'nın görüşü alınarak yanıt verileceğini kaydetti. 
     Bakan Gül, ABD Başkan yardımcısı Dick Cheney'nin, Türkiye'ye ilgi gösteren devlet adamlarından biri olduğunu belirterek, Cheney'nin, son Ermeni tasarısının ABD kongresinde geçmemesi için bizzat ilgilendiğini kaydetti. 
     Gül, Cheney'in ekonomik konularda soru sorduğunu ve Irak'ın toprak bütünlüğüne verilen önemi vurguladığını belirtti. 
     Gül, ''Görüşmeler gerçekten çok açık, dürüst anlayışla geçti. Türkiye'ye verilen önem gösterildi. Her şey açıkça konuşuldu'' dedi. 
     IMF Başkan Horst Köhler ile görüşmesinin de ''çok verimli'' geçtiğini belirten Gül, 5. gözden geçirmenin tamamlandığını ve niyet mektubunun Washington'a ulaştığını kaydetti. Gül, IMF'deki temaslarında, hükümetin ekonomik reformları uygulama kararlılığı ve ekonomik performansın ele alındığını söyledi bu görüşmeye Türkiye Masası Şefi Rıza Moghadam'ın da katıldığını kaydetti. 
     
     ''EVE DÖNÜŞ, SALI GÜNÜ ÇIKAR'' 
     ABD Ulusal Güvenlik Danışmanı Condoleezza Rice ile Kuzey Irak'taki otorite boşluğundan faydalanan terör örgütü PKK'nın durumunu konuştuklarını belirten Gül, Rice'a, eve dönüş yasasıyla ilgili bilgi verdiğini belirtti. Görüşmelerinin önemli konularından birinin, Kuzey Irak'taki PKK varlığı ve eve dönüş yasası olduğuna işaret eden Gül, eve dönüş yasasıyla ilgili şanssız bir durum yaşandığını ancak 29 Temmuz Salı günü bu yasanın çıkacağına inandığını kaydetti. 
     Gül, ''Bu kişilere son bir şans daha verilmiştir. Ümit ederiz ki yararlanırlar. Eskiden orada otorite yoktu. Şimdi var. Biz de 'uğraşmak size düşer' diyoruz'' ifadesini kullandı. 
     Bakan Gül, Amerikan Türk Dernekleri Asamblesi ATAA üyeleriyle de Türk-Amerikan ilişkilerini değerlendirdiklerini anlattı. 
     ABD Ticaret Odaları Birliği yetkilileriyle görüşmelerde bulunduğunu belirten Gül, Türkiye'nin, yabancı sermaye için cazip yeni kanunlar çıkardığını anlattığını da ifade etti. 
     Gül, ABD Ticaret Odaları Birliği'nin, Türkiye ile iş imkanları için yatırımcılara bilgi vereceğini belirtti ve Türk ve Amerikan şirketlerinin Irak'ta nasıl işbirliği yapabileceği konusunda da konuşulduğunu söyledi. 
     BM ile temas için ABD'de bulunan Irak'taki geçici yönetimin üyesi Ahmed Çelebi'yle görüşmesini ise ''verimli ve faydalı'' olarak niteleyen Gül, ''Çelebi, Türkiye'de bir konferans düzenlenmesi, yeni Irak anayasasına katkıda bulunmamız arzusunu dile getirdi'' dedi. 
     
     IRAK'A ASKER TALEBİ 
     Gül, ABD'nin, Irak'a asker talebi konusundaki sorulara karşılık, ''Bunlar hassas konular. İki müttefik ülke, anlayışlı, saygılı görüştü. ABD Merkez Kuvvetler Komutanı Orgeneral John Abizaid, Cuma günü taleplerini bildirdi. Tartışma imkanımız olmadı bu konuyu. Ben, durumu hükümete götüreceğimizi ifade ettim. Türkiye'nin çıkarları nerededir, ona bakılacak. İyi hesaplanacak. Bizim Türkiye olarak, daha geniş pencereden oraya baktığımızı anlattım. Şu anda çok erken safhadayız'' yanıtını verdi. 
     Asker talebi için TBMM kararı gerekip gerekmediği soruları üzerine Gül, Cumhurbaşkanı Ahmet Necdet Sezer'in, Meclis kararı gerektiğini açıkladığını söyledi bu konuda önce hükümetin değerlendirip karar vereceğini belirtti. 
     Türkiye'nin, bölgenin en önemli ülkelerinden biri olduğunu belirten Gül, ''Herkes Türkiye'nin öneminin, katkısının, Türk-Amerikan dostluğunun öneminin farkında. Ben, Türkiye'ye çok önem verildiğini gördüm'' dedi. 
     ABD'nin, ''stratejik ortaklığı'' her ortamda vurguladığını belirten Gül, sıkıntılar olmakla birlikte, bunların aşıldığı kanaatinde olduğunu ifade etti. 
     Kendisine ABD Başkanı George W. Bush'tan bir mesaj iletilmediğini söyleyen Gül, ancak Bush'un, Türkiye'ye verdiği önemin görüşmelerde vurgulandığını kaydetti. 
     
     ABD YARDIMI 
     ABD'nin Türkiye için ayırdığı 8.5 milyar dolarlık krediye ilişkin soruya Bakan Gül, ''Bu, tek taraflı bir yardım paketi. Önce 5. gözden geçirmenin tamamlanması ve Türkiye'nin ekonomik programının takip edilmesi vardı. Türkiye'nin Irak'ta yardımcı olması ki insani yardımda en çok yardım eden Türkiye oldu. Beşinci gözden geçirme tamamlandı. Herhangi bir sorun söz konusu değil'' yanıtını verdi. 
     
     GUANTANAMO'DAKİ TÜRKLER 
     Bakan Gül, Guantanamo'daki tutuklu Türklerin durumunun da görüşmelerde ele alındığını, ikisinin serbest bırakılmasının söz konusu olduğunu söyledi. Gül, Malavi'de tutuklanan ve El Kaide bağlantılı olduğu iddia edilen iki Türk'ün de Sudan üzerinden serbest bırakılacağını kaydetti. 
     
     SURİYE-İRAN 
     Gül, ABD ile Türkiye'nin, Suriye ve İran gibi ülkelere karşı eşgüdümlü bir politika izleyip izlemeyeceğinin sorulması üzerine, ''Bu konuyla ilgili görüşlerimizi söyledik. İran, bölgenin önemli, dinamik ülkesi. Suriye, uluslararası sisteme entegre olmak için çalışıyor. Lübnan ve Golan'ın da barış süreci görüşmelerine girmesini istiyor'' dedi. 
     
     SÜLEYMANİYE 
     Süleymaniye'de Türk askerlerinin gözaltına alınması olayının, ilişkilerin düzelmesi için göz ardı edildiği yönündeki bir yoruma karşılık Gül, ''Komiteler kuruldu, generaller oturup çalıştı, inceledi. Her şey zaten Ankara'da konuşuldu. Herhangi bir delil konulamadı. Herkes, üzüntü yaşadı. Bu tip olayların olmaması için mekanizmalar kurulması gerektiğini karşılıklı ifade ettik'' dedi. 
     
     GÜL, FİLİSTİN BAŞBAKANI ABBAS İLE GÖRÜŞTÜ 
     Öte yandan, Dışişleri Bakanı Gül, halen Washington'da bulunan Filistin Başbakanı Mahmud Abbas ile de bir görüşme gerçekleştirdi. Görüşmede, Filistin Dışişleri Bakanı Nebil Şaat da yer aldı. 
     Temaslarını tamamlayan Gül'ün, bugün TSİ gece yarısından sonra Türkiye'ye hareket etmesi bekleniyor. 
     
</TEXT>
</DOC>
