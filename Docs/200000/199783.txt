<DOC>
<DOCNO> 199783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko49.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Doğalgaz ve elektirikte ciddi düşüş mümkün 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, elektrik piyasasında özellikle sanayi tüketicileri için hemen bugünden itibaren fiyatlarda ciddi bir düşüş yaşanmasının mümkün olduğunu bildirdi. 
     II. Sanayi Kongresi'nde konuşan Günay, serbest piyasanın oluşturulabilmesi ve buna bağlı olarak rekabetin tüketicilere yansıyan fiyatlar bazında gelişmesinin sağlanabilmesinin bir dizi hukuki ve idari işlemin tesis edilmesiyle gerçekleşebileceğini vurguladı. 
     Rekabet esasına dayalı bir elektrik piyasasının oluşturulması açısından kritik öneme haiz fiyatların gerçek maliyetleri yansıttığı bir tarife yapısına kurumun inisiyatifi dışındaki nedenlerle henüz geçilemediğini belirten Günay, Türkiye'deki sanayicilerin OECD ülkeleri arasında elektrik enerjisi için en yüksek fiyatı ödediğini, bu durumun Türkiye'nin sanayileşme ve rekabet üstünlüğü sağlama hedefleriyle açık bir çelişki yarattığını kaydetti. 
     Günay, ''Bu itibarla ülkemizin sanayileşmeyi tamamlama hedefinin gerçekleştirilebilmesi için sanayicilerimizin ucuz elektrik kullanmalarının sağlanmasının ertelenemeyecek bir zorunluluk olduğu düşüncesindeyiz'' diye konuştu. 
     Serbest rekabete dayalı bir piyasa oluşturulması suretiyle enerji fiyatlarının ucuzlamasının kurumun temel amacı olduğunu ifade eden Günay, ''Bu amacın gerçekleştirilmesi Türk sanayisinin uluslararası arenada daha kalıcı ve etkin bir rol üstlenmesine hizmet edecektir'' dedi. 
     Kullanıcıların doğal tekel niteliği taşıyan iletim ve dağıtım şebekelerine eşit taraflar arasında ayrım gözetilmeksizin erişmelerinin sağlanmasının rekabetçi bir elektrik piyasasının oluşturulmasının vazgeçilmez şartı olduğunu belirten Günay, şunları kaydetti 
     ''Adil bir rekabet ortamının sağlanabilmesi ancak maliyet yapıları açısından birbiriyle kıyaslanabilir şekilde oluşturulmuş dağıtım bölgelerinde, kullanıcıların sisteme getirdikleri maliyetler de dikkate alınmak suretiyle oluşturulacak bir fiyatlandırma ile sağlanabilir.'' 
     
     ELEKTRİK VE DOĞALGAZ FİYATLARINDA DÜŞÜŞ MÜMKÜN 
     Yusuf Günay, elektrik enerjisinde özelleştirme yapılacağı dikkate alındığında, hukuki altyapısı sağlam sürdürülebilir bir elektrik piyasası hedefini gözeten, piyasada aşırı fiyat dalgalanmalarına mümkün olduğu ölçüde izin vermeyen, hızlı, ancak aceleci olmayan bir özelleştirme programının uygulanması gerektiğini söyledi. 
     Doğalgaz piyasasına da değinen Günay, EPDK'nin doğalgaz dağıtımı için bugüne kadar 11 ihaleyi başarıyla gerçekleştirdiğini, bu yılın sonuna kadar ise 20'ye yakın ihalenin sonuçlandırılmasının hedeflendiğini kaydetti. 
     BOTAŞ'ın alım sözleşmelerinin özel sektöre devrinin gerçekleştirilmesinin zorunlu olduğunu vurgulayan Günay, aksi durumda serbest tüketicilerin satıcılarını seçme hakkından bahsetmenin mümkün olmayacağını kaydetti. 
     Günay, sözlerini şöyle tamamladı 
     ''Elektrik piyasasında özellikle sanayi tüketicileri için hemen bugünden itibaren, mesken aboneleri için ise arz güvenliğini dikkate alan serbest piyasa mekanizmalarının çalışması şartıyla gelişebilecek rekabet çerçevesinde fiyatlarda ciddi bir düşüş yaşanması mümkündür. 
     Doğalgaz şehiriçi dağıtım ihalelerine ilişkin süreç paralelinde BOTAŞ'ın bağıtlamış olduğu kontratların devrinin de bir an önce işleme konulması ve halen belediyelerin elindeki gaz dağıtım hizmetlerinin ivedilikle özelleştirilmesi halinde, doğalgaz fiyatlarında büyük düşüşler yaşanması mümkündür.'' 
     
</TEXT>
</DOC>
