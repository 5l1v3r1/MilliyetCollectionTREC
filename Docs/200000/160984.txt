<DOC>
<DOCNO> 160984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko07.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak savaşını desteklemeyenlere ticari engeller çıkarmayacağız" 
</HEADLINE>
<TEXT>

     ABD yönetiminin Irak'a karşı savaşta kendisine istediği desteği vermeyen ülkelere ticari yaptırımlar uygulama niyetinde olmadığı bildirildi. 
     Tayland'da dün sona eren Asya Pasifik İşbirliği Forumu APEC toplantısına katılan ABD Ticaret Temsilcisi Robert Zoellick, Tayland basınında çıkan mülakatında ''gereken desteği görmedikleri ülkelerin ABD pazarına girmesine ticari engeller getirmeyi düşünmediklerini, ancak siyasi görüş ayrılıklarının tümden gözardı edilmesinin de mümkün olmadığını'' söyledi. 
     Başkan George Bush yönetiminin Irak politikasında ABD'yi destekleyen ülkeleri ödüllendirmek eğiliminde olduğunu söyleyen Zoellick, desteklemeyen ülkelerin ise özel olarak cezalandırılması gibi bir şeyin geçerli olmadığını belirtti. 
     ''Ticaret ilişkileri ülkeler arasındaki genel ilişkilerin bir parçasıdır'' diyen ABD Temsilcisi, bu nedenle genel ilişkilerin durumunun ticareti de etkileyeceğini vurguladı. 
     ABD'nin başka ülkelerle yaptığı ticaret anlaşmalarının ABD Kongresi'nin onayından geçmesinin zorunlu olduğunu hatırlatan Zoellick, bu nedenle siyasi ilişkilerde çıkan pürüzlerin ticari anlaşmaların Kongre onayını alma şansını etkileyeceğinin altını çizdi. 
     ABD temsilcisi, savaşta en büyük anlaşmazlıkları Fransa ve Almanya ile yaşadıklarını, buna rağmen, Bush'un geçen ay Almanya ziyaretinde verimli iş görüşmeleri yaptığını ifade etti. 
     Zoellick, ''Bu yüzden Avrupa'ya mesajım şudur Gelin, ortak çıkarlarımızın olduğu alanları arayalım'' dedi. 
     
</TEXT>
</DOC>
