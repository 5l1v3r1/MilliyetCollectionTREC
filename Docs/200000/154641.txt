<DOC>
<DOCNO> 154641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo11.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2. Başkanı "Saha kapatma cezası beklemiyorum" 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, Adanaspor maçında sahaya atılan yabancı maddeler nedeniyle, Futbol Federasyonu Profesyonel Futbol Disiplin Kurulu'ndan kendilerine saha kapatma cezası gelmesini beklemediğini söyledi. 
     Dürüst, her statta bu tür olayların gerçekleştiğini dile getirerek, ''Dün geceki maçta da bunları gördük. Bunların yapılmaması lazım. Ben açıkçası sahamızın kapatılması şeklinde ceza beklemiyorum'' dedi. 
     Adanaspor maçında seyircinin maçın hakeminin yaptığı bir hata sonrasında, bunu iyi süzemeyerek sahaya yabancı madde attığını ileri süren Dürüst, ''O ana kadar taraftarlarımız oldukça sakindi. Seyirci alışmadık kararların verilmesini süzemedi. Bu bir hafifletici sebeptir. Ümit ediyorum ki böyle bir ceza gelmez. Zaten bize gelen bir ceza tebliği de yok'' diye konuştu. 
     
     ''İÇ SAHADA ACI YAŞADIK'' 
     Ali Dürüst, şampiyonluk yarışının kendileri ve diğer takımlar için sonuna kadar süreceğini ifade ederek, planlarını tüm maçları kazanmak üzere yaptıklarını vurguladı. 
     Ligde bundan önce kendi evlerinde oynadıkları maçlarda puanlar kaybettiklerini belirten İkinci Başkan ve Basın Sözcüsü Dürüst, ''İç sahada oynanan maçların avantaj olmadığını en acı şekilde yaşadık. Bu nedenle bundan sonra iç sahada 3 maç oynayacak olmamız fazla avantaj yaratmıyor. Bitmiş bir şey yok'' diye konuştu. 
     
     ''FARKLI BİR SKOR OLABİLİRDİ'' 
     Ali Dürüst, Trabzonspor karşısında takımın ortaya koyduğu futboldan memnun olduğunu ifade etti. 
     ''Trabzonspor karşısında farklı bir skorla elde edebilirdik'' diyen Dürüst, sözlerini şöyle sürdürdü 
     ''Güçlü bir rakiple oynayarak önemli bir galibiyet elde ettik. Oyundan memnunum. Skor daha farklı olabilirdi. Penaltı dışında kalemizde pozisyon görmedik. Özellikle ikinci yarıda futbolun güzelliklerini sergiledik.'' 
     
     ''3 OYUNCUMUZ SEZONU KAPATTI'' 
     Trabzonspor karşısında sakatlığı bulunan 6 oyuncudan yoksun olarak mücadele ettiklerini anlatan Dürüst, 3 oyuncularının sezonu kapattığını belirtti. 
     Berkant, Hasan ve Batista için bu sezonun bittiğini kaydeden Dürüst, ''Sakatlıklar futbolda olabilecek şeylerdir. Ancak bunların hepsinin son haftalarda gerçekleşmesi şanssızlık. Diğer oyuncularımız bunların yerini doldurdular ve ekip ruhunu sergilediler'' diyerek sözlerini tamamladı. 
     
</TEXT>
</DOC>
