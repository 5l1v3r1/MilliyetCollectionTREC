<DOC>
<DOCNO> 180395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun04.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkın valisi 'tıbben' öldü 
</HEADLINE>
<TEXT>

      ANKARA Milliyet DHA 

   
   Geçirdiği iki ameliyata rağmen hayati tehlikeyi atlatamayan Denizli Valisi Recep Yazıcıoğlu'nun dün beyin ölümü gerçekleşti. Ankara Üniversitesi Tıp Fakültesi Dekanı Prof. Dr. Tümer Çorapçıoğlu, İbni Sina Hastanesi'ndeki basın toplantısında Yazıcıoğlu'nun durumuyla ilgili şunları söyledi "Klinik olarak beyin ölümü denilen tablo içindeydi. Bunu teyit edebilmek için bazı testler yaptık. Hiç beyin aktivitesi olmadığını tespit ettik. Beyin anjiyografisinde maalesef kan dolaşımının olmadığını tespit ettik. Diğer fonksiyonların devam etmiş olması yanında maalesef tıbben beyin ölümünü ifade etmek durumundayız." 
   
   MAKİNEYE BAĞLI KALACAK 
   Basın toplantısından önce, eşi Meryem, kızları Rüveyda Durmaz ve Necla Yuvi ile oğlu Mehmet Kemal Yazıcıoğlu'na yoğun bakım ünitesine girerek Yazıcıoğlu'nu görmeleri için izin verildi. Beyin ölümünün gerçekleştiğinin açıklanmasının ardından Yazıcıoğlu'nun birçok arkadaşıyla, çok sayıda vatandaş, İbn - i Sina Hastanesi'ne geldi. Basın toplantısı sırasında ağlayan Yazıcıoğlu'nun kardeşi AKP Ankara Milletvekili Sait Yazıcıoğlu, "Makine desteğinin çıkarılmasını isteyecek misiniz " sorusuna "Hayır, böyle devam ettireceğiz" dedi. 
   Beyin cerrahisi uzmanları, beyin ölümü gerçekleşen bir vakada vücut fonksiyonları makineye bağlı tutulduğunda kısa bir süre sonra normal ölümün de gerçekleşeceğini bildirdi. 
   
   Sıradışı bürokrat    KLASİK bürokrat tipine uymayan davranışlarıyla yıldızı parlayan ve halk arasında "Süper Vali" olarak anılan Yazıcıoğlu rafting, yamaç paraşütü ve su kayağı gibi tehlikeli sporların tutkunuydu. 1948'de Trabzon'da doğan Yazıcıoğlu, Ankara Hukuk Fakültesi'nden mezun olduktan sonra kaymakamlığa başladı. 36 yaşında Tokat Valisi olan Yazıcıoğlu, halkla içiçe olmayı tercih etti. Kentte tedbili kıyafet denetleme yaptığı için "4. Murat" lakabı takıldı. Yazıcıoğlu'nun yıldızı 1991'de atandığı Erzincan'da parladı. Sistemi eleştiren radikal çıkışlarıyla her zaman gündemde yer edinen Yazıcıoğlu, bir söyleşisinde, mezar taşına "Hür, demokrat, adam gibi bir ülkede yaşayamadan gitti" yazılmasını istemişti. 
   
   Denizli yasta    Denizli, kazada ölen Ziraat Odası Başkanı Haldun Tellioğlu'nun toprağa verilmesinden birkaç saat sonra, "halkın valisi" diye anılan Yazıcıoğlu'nun "beyin ölümü"nün gerçekleştiği haberiyle sarsıldı. Denizli Vali Vekili Mehmet Büyüktaş, haberi aldığında gözyaşlarına boğuldu. Yazıcıoğlu'nun çocukluk arkadaşı olduğunu, yatılı okullarda birlikte okuduklarını söyleyen Büyüktaş, "Allah'tan ümit kesilmez. Bizim h l umudumuz var" dedi. 
   
   Annesine söylenmedi    ÜMİT BEKTAŞ 

   Basın toplantısından önce Yazıcıoğlu'nun odasına giren eşi Meryem, kızları Rüveyda Durmaz ve Necla Yuvi ile oğlu Mehmet Kemal, beyin ölümünün gerçekleştiğini öğrenince gözyaşlarına boğuldu. Acı haber, Söke'de yaşayan annesi Fatma Yazıcıoğlu'na söylenmedi. 
   
   Kazaya neden olan şoför tutuklandı    Recep Yazıcıoğlu'nun beyin ölümüyle sonuçlanan, Ziraat Odası Başkanı Haldun Tellioğlu'nun da hayatını kaybettiği kazada aracı kullanan memur Berkant Korkut, 8'de 8 kusurlu bulundu. Sürücü "ölüme sebebiyet vermek ve yaralanmaya sebep olmak" suçlarından tutuklandı. 
   
   RAPORA GÖRE HATALI 
   Temelli yakınlarındaki kazanın ardından, Ankara Emniyet Müdürlüğü Bölge Trafik Denetleme Şube Müdürlüğü ekiplerinin hazırladığı raporda, Korkut'un, hava, yol ve trafik şartlarına uygun hareket etmediği vurgulandı. Raporun ardından soruşturmayı yürüten Savcı Yücel Öçkoymaz, önceki akşam Korkut'un ifadesini aldı. Nöbetçi mahkemeye sevk edilen Korkut, cezaevine gönderildi. 
   
   
</TEXT>
</DOC>
