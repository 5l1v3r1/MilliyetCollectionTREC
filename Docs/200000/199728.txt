<DOC>
<DOCNO> 199728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun24.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı uçların ilham kaynağı EL KAİDE 
</HEADLINE>
<TEXT>

     ''Terör tehdidini yok etmek için Afganistan'da yürütülen savaşın üzerinden 2 yıl geçmesine rağmen El Kaide'yle mücadele daha zorlu hale geldi. Dahası, örgüt aşırı uçlara ilham kaynağı oluyor...'' Terör uzmanları, ABD'nin başını çektiği ''terörle mücadeleyi'' değerlendirirken yukardaki sözleri söylüyorlar. 
     İstihbarat servisleri, Afganistan'daki Tora Bora dağlarından sürülen El Kaide'nin, özellikle Avrupa'da Noel yaklaşırken yeni saldırılar düzenlemesinden korkuyor. 
     İngiliz karşı casusluk örgütü Mİ5'in patronu Eliza Mannigham-Buller, terör konusunda konuşurken, ''yeterince bilgi sahibi olmayan bazı yorumcuların, El Kaide'ye karşı erken zafer kazanıldığından söz ettiklerini'' belirtiyor ve ''Onların görüşüne katılmıyorum. El Kaide, çok gelişkin örgüt özelliğini sürdürüyor'' diyor. 
     AFP'ye demeç veren Fransız uzman Eric Denece de, ''tehdidin süreklilik arz ettiğini'' belirtiyor. Uzmanlar arasında karamsar yorumların gittikçe arttığına işaret eden Denece, El Kaide'nin Afganistan savaşından sonra dönüşüme uğradığını, bunun da örgütü daha da ele geçirilmez kıldığını söylüyor. 
     El Kaide'nin çok sayıda ülkede sempatizan ya da militan gruplar oluşturmuş olabileceğini belirten Fransız uzman, ''Yeryüzüne dağıldılar. El Kaide böylece ayakta kaldı. Çünkü Usame Bin Ladin, ABD'nin tepkisini tahmin etmiş ve gelecek darbeye dayanabilecek bir yapı kurmuştu'' diye konuşuyor Washington'daki Near East Policy enstitüsü uzmanı Jonathan Schanzer de aynı şeyleri söylüyor ''El Kaide bugün daha yaygın, ama daha fazla adem-i merkeziyetçi. Bu da onunla mücadeleyi zorlaştırıyor...'' Eliza Mannigham-Buller, bir başka noktaya da dikkat çekiyor El Kaide'nin diğer gruplara ilham vermesi... 
     Mİ5'in başkanı, ''El Kaide kendi terör eylemlerini hazırlamak ve düzenlemekle kalmadı, bir de kendisiyle bağlantısı olmayan aşırı uçlara ilham kaynağı oldu. Bugün artık bir tek merkezi örgütten değil, birçok El Kaide'den söz etmek daha doğru olacak'' diye konuşuyor. 

     
</TEXT>
</DOC>
