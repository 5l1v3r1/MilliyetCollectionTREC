<DOC>
<DOCNO> 165521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas02.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'nın son mutlu fotoğrafları 
</HEADLINE>
<TEXT>

Dönüş yolunda atmosfere girerken parçalanan Columbia Uzay Mekiği'nin enkazında, ölen yedi kişilik mürettebatın son fotoğrafları da bulundu... 
     DIŞ HABERLER SERVİSİ 

     Dünya yörüngesindeki zorlu görevlerini tamamlayıp eve dönmeye hazırlanan uzay mekiği Columbia'nın 7 kişilik mürettebatı, uzaydaki unutulmaz anlarını bu hatıra fotoğrafıyla ölümsüzleştirmek istemişti. Ancak bu, William McCool, Rick Husband, Laurel Clark, Michael Anderson, David Brown, Ilan Ramon ve Kalpana Chawla'nın kalan son hatıralarından biri oldu... Amerikan Uzay ve Havacılık Dairesi NASA , 1 Şubat'ta atmosfere girdiği sırada yanarak parçalanan Columbia'nın kilometrekarelerce alandan toplanan 38 bin 560 kilo ağırlığındaki enkazından çıkarılan bu fotoğraflarını önceki gün yayımladı. 
     
     Başarının belgesiydi... 
     İnsanoğlunun uzayı fetih mücadelesinde gerçekleşen en trajik kazalardan birinin kurbanları, görevlerini tamamlamanın, eve dönecek olmalarının huzuruyla verdikleri bu pozlarla başarılarını belgelemişti. NASA'nın ilk kez yayımladığı bu fotoğraflarda, ikisi kadın yedi kişilik mürettebat yerçekimsiz ortamda objelerle oynuyor, tıraş olmak, diş fırçalamak gibi günlük rutinlerini yerine getiriyorlar. 
     
     Kazanın nedeni bulundu 
     Bu arada kazanın nedenini soruşturan uzmanlar, 1 Şubat'tan bu yana en güçlü açıklamalarını yaptılar. Uzmanlar, enkazdaki incelemeleri sonucu dış yakıt tankından kalkış sırasında kopan 0.68 kilogramlık bir köpüğün Columbia'nın sol kanadında çatlağa yol açtığını ve atmosfere giriş sırasında bu çatlaktan sızan ısının, mekiği havaya uçurduğunu açıkladılar. 
     

</TEXT>
</DOC>
