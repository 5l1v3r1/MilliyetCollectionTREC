<DOC>
<DOCNO> 196687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/ekonomi/eko03.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki ihalesine fren 
</HEADLINE>
<TEXT>

   Ankara 8. İdare Mahkemesi, Tekel'in alkollü içkiler bölümünün özelleştirilmesine ilişkin ÖİB işleminin yürütmesini durdurdu 
   
   Ankara 8. İdare Mahkemesi, Tekel'in bağlı ortaklığı Alkollü İçkiler Sanayi ve Ticaret AŞ'nin özelleştirilmesi amacıyla ihaleye çıkılmasına ilişkin Özelleştirme İdaresi Başkanlığı ÖİB işleminin yürütmesini durdurdu. 
   Tek Gıda - İş Sendikası'nın açtığı davanın ilk aşaması sonuçlandı. Ankara 8. İdare Mahkemesi, söz konusu işlemin yürütmesinin durdurulmasına karar verdi. 
   Tek Gıda - İş Sendikası'ndan yapılan yazılı açıklamada, 8. İdare Mahkemesi'nin Anayasa'nın 167 ve 172'nci maddelerinde yer alan esaslara aykırılık gerekçeleriyle özelleştirme işlemi için yürütmenin durdurulmasına karar verdiği bildirildi. 
   Anayasa'nın 167. maddesi "Devlet para, kredi, sermaye mal ve hizmet piyasalarının sağlıklı ve düzenli işlemelerini sağlayıcı ve geliştirici tedbirleri alır piyasalarda fiili veya anlaşma sonucu doğacak tekelleşme ve kartelleşmeyi önler" hükmünü içeriyor. 
   Taraflara tebliğ edilen karara Özelleştirme İdaresi Başkanlığı, 30 gün içerisinde itiraz edebilecek. 
   Tekel'in alkollü içkiler bölümünün yüzde 100 oranındaki kamu hisselerinin özelleştirilmesi amacıyla açılan ihaleye en yüksek teklifi, 292 milyon dolar bedelle Nurol - Limak - Özaltın - Tütsab Ortak Girişim Grubu vermişti. 
   Özelleştirme İdaresi Başkanlığı, teklifin, Rekabet Kurulu'ndan görüş alındıktan sonra Özelleştirme Yüksek Kurulu'nun onayına sunulacağını bildirmişti. 
   
   'Hukuka saygılıyız' 
   İhalede en yüksek teklifi veren Ortak Girişim Grubu'nda yer alan Limak'ın Yönetim Kurulu Başkanı Nihat Özdemir, hukuka saygılı olduklarını belirterek, "Hukuka aykırı bir şey olursa, biz bu işin içinde olmak istemeyiz" dedi. Söz konusu davada tarafların ÖİB ile Tek Gıda - İş Sendikası olduğunu belirten Özdemir, "Biz hukuka saygılıyız, saygılı olmaya da devam edeceğiz" diye konuştu. 
   
   
</TEXT>
</DOC>
