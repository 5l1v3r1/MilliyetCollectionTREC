<DOC>
<DOCNO> 164274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/siyaset/siy02.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Erdoğan dosyasını sordu 
</HEADLINE>
<TEXT>

İstanbul Belediyesi'nden istenen belgelerin gelmediğini belirten Yolsuzluk Komisyonu'nun CHP'li üyesi Ketenci, "Dosyalar yeniden istenmeli" dedi 
     ANKARA Milliyet 

     TBMM Yolsuzlukları Araştırma Komisyonu Üyesi CHP İstanbul milletvekilleri Ahmet Güryüz Ketenci ve Kemal Kılıçdaroğlu, Başbakan Recep Tayyip Erdoğan hakkındaki iddiaların komisyon gündemine girmemesinden rahatsız oldu. CHP'liler "Özellikle İstanbul ve Ankara Büyükşehir belediyelerinden istenen belgelerin gelmemesi, endişe ve kuşkuya neden olmaktadır" dedi. 
     Çalışmalarla ilgili bilgi veren Ketenci, suçlama içinde olmadıklarını ancak siyaset ve medyada bu kadar tartışılan bir konuda komisyona bilgi ve belge gelmediğini kaydetti. Komisyon Başkanı Azmi Ateş'in iyi niyetinden şüphe etmediğini ifade eden Ketenci şöyle konuştu 
     "Komisyon Başkanı 'istedik ama gelmedi' diyor. Komisyonun çalışmaları konusunda toplumun böylesine beklenti içinde olduğu bir dönemde, konunun CHP-AKP çatışması var gibi bir izlenim yaratması da doğru değildir. Biz son tahlilde bu komisyonun alacağı kararların arkasında güçlü bir siyasi irade görmeliyiz. Komisyon Başkanı bu belgeleri ilgili kurumlardan yeniden istemelidir." 
     
     Kılıçdaroğlu Bu suçtur 
     Kılıçdaroğlu da istenen belgelerin İstanbul ve Ankara Büyükşehir belediyelerindeki oligarşik yapı nedeniyle komisyona gönderilmediğini savundu. Kılıçdaroğlu, "Bu açıkça suçtur. İçişleri ve Adalet Bakanlığı yetkilileri görevlerinin gereklerini yerine getirmemiştir. Eğer iktidar yolsuzluklar konusunda samimiyse İçişleri ve Adalet Bakanlığı kendi müfettişlerinin raporlarını komisyona gönderir" dedi. 

</TEXT>
</DOC>
