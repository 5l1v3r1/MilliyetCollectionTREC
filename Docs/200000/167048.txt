<DOC>
<DOCNO> 167048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Evlilik bir kadın ile bir erkek arasında olmalı" 
</HEADLINE>
<TEXT>

     ABD Başkanı George Bush, ülkede Federal Yüksek Mahkeme'nin gündemine kadar gelen eşcinsellerin evlenip evlenemeyeceği konusunda kararsızlığını dile getirmekle birlikte, ''Bence evlilik, bir kadınla bir erkek arasında olmalı'' dedi. 
     ABD'de anayasal olarak eşcinsellerin evliliğini yasaklamaya yönelik girişimler devam ederken, Bush bu konudaki fikrinin sorulması üzerine, ''Henüz böyle bir şeye gerek olup olmadığından emin değilim. Bunu hukukçulara bırakalım. Benim desteklediğim evlilik biçimi ise bir kadınla bir erkek arasında'' diye konuştu. 
     ABD Kongresi'nde Cumhuriyetçi Parti çoğunluk lideri ve Tennessee Senatörü Bill Frist, eşcinsellerin evliliğinin yasaklanmasını şiddetle destekleyenler arasında yer alıyor. Frist, ABC televizyonunda katıldığı bir programda, ''Bence evlilik çok kutsal bir şey ve bizim bildiğimiz geleneksel Batılı değerler çerçevesinde, bir kadın ile bir erkek arasında olmalı'' dedi. 
     ABD Federal Yüksek Mahkemesi, geçen hafta Texas'ta geçerli olan ve eşcinsellerin cinsel ilişkiye girmesini yasaklayan kanunu geri çevirmişti. Bush'un muhafazakar Cumhuriyetçi Partisi ve dini liderler, bu kararı sert dille eleştirirken, eşcinsel evliliklerin yolunun açıldığını savunmuşlardı. 
     ABD'de en büyük eşcinsel Cumhuriyetçi Partili organizasyon olan ''Log Cabin Cumhuriyetçileri'', Başkan Bush'un eşcinsel evliliklere karşı çıktığını kuvvetli bir tonda dile getirmemesinden duydukları memnuniyeti dile getirdi. Örgütün başkanı Patrick Guerriero, Bush'un sözleriyle ilk kez Cumhuriyetçi Partili yönetimin, ''eşcinsel değerleri Amerikan ailesinin bir parçası olarak kabul ettiğini'' ileri sürdü ve ''Umarız Bush, 2004 başkanlık seçiminde de aynı dili kullanır'' dedi. 
     
</TEXT>
</DOC>
