<DOC>
<DOCNO> 167915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun13.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta yaptırmayana elektrik ve tapu yok 
</HEADLINE>
<TEXT>

Yeni taslağa göre, deprem sigortası yaptırılmayan binalara tapu verilmeyecek, elektrik, su ve doğalgaz hattı bağlanmayacak 
     ÖNDER YILMAZ Ankara 

     Hükümet, vatandaşların deprem sigortalarını yaptırmamaları üzerine deprem sigortasını yaygınlaştırmak amacıyla Doğal Afet Sigortaları Kanun Tasarısı hazırladı. Tasarıya göre zorunlu deprem sigortası yaptırılmayan binalara tapu verilmeyecek, elektrik, su ve doğalgaz hattı bağlanmayacak. Kamu binalarına da zorunlu deprem sigortası yaptırılacak. Zorunlu deprem sigortası işlemlerini daha önce kararnameyle varlığı sürdüren Doğal Afet Sigortaları Kurumu DASK yürütecek. 
     Tasarıda deprem sigortası poliçesi getirmeyenlere yönelik şu ifadelere yer verildi "Zorunlu deprem sigortası belgelenmedikçe tapu sicil müdürlükleri, tapu kütüğünde bu sigortaya tabi bağımsız bölümler ve binalarla ilgili tescili veya terkini gerektiren işlemleri yapamaz." 
     Tasarıda, zorunlu deprem sigortasının elektrik, su gibi abonelik işlemlerinde şart koşulması da "Kamu kuruluşları tüm abonelik işlemlerinde bu sigortanın yaptırılmış olmasını zorunlu tutar" şeklinde ifade edildi. Bina sahipleri zorunlu deprem sigortasını yapmazsa apartman yöneticileri yaptıracak. Yeni binalarda bir ay içinde sigorta yaptırılacak. 1999’dan sonra yapılan binalarda sigorta için inşaat ruhsatı şartı aranacak. 
     

</TEXT>
</DOC>
