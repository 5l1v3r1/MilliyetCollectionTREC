<DOC>
<DOCNO> 193910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/siy03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, 'Alevi' düzenlemesine soğuk 
</HEADLINE>
<TEXT>

      ANKARA Milliyet 

   
   AKP, Alevi cemevlerinin Diyanet İşleri Başkanlığı'na alınması ve Alevi dedelerine kadro verilmesi önerilerinde bulunan Ağrı Milletvekili Melik Özmen'e destek vermedi. AKP'liler, "Alevi - Sünni ayrımı bölücülüktür, Alevilerin bu ülkede sorunu yok" derken, başkanlığın bağlı olduğu Devlet Bakanı Mehmet Aydın, "Başka türlü bir düzenlemeyi Diyanet'ten değil kendinizden talep edin. Burası Meclis. Düzenlemenin muhatabı Diyanet değil" diyerek topu TBMM'ye attı. Özmen'e destek veren tek AKP'li olan Aksaray Milletvekili Ruhi Açıkgöz, Diyanet'te başka dinlerle ilgili birimler olması ve Alevilerle ilgili bir düzenleme yapılması gerektiğini söyledi. 
   Yorumlara göre din hizmeti götüremeyeceklerini vurgulayan Aydın ise şöyle konuştu 
   "72 çeşit Sünni var. Aleviler de tek çeşit mi sanki Alevilerin sayısının 20 milyon olduğu açıklamaları abartılı. Diyanet'in verdiği hizmet genel, yani mütevazı bir orta yol din anlayışı ve uygulamasına dayanmaktadır. İnanç konusu çok hassas. O konuda çok konuşanların yeterince hassas olmadığını düşünüyorum. Eleştiriye evet, ama incitmeye hayır. Alevi vatandaşlarımız kendilerini nasıl tanımlıyorlar diye bir araştırma yapmak lazım. Hükümetin bu konuda vereceği karar ayrı. Diyanet siyaset yeri değil. Yepyeni bir İslami yorum da güç kazanıyor. Türkiye'de ibadet yerlerinin tanzimi ve yönetimi ile ilgili yasal bir düzenleme var. Bu düzenleme mezheplerin üzerinde tutulmuş. Ama devir değişti." 
   
   
   
</TEXT>
</DOC>
