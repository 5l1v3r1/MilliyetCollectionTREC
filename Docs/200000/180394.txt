<DOC>
<DOCNO> 180394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay operasyonunu yöneten general ilk kez Milliyet'e konuştu 
</HEADLINE>
<TEXT>
   Türk askeriyle tatbikat yaptık 
   K. Irak'ta görevli 101. Hava İndirme Tümeni'nin komutanı Tümgeneral Petraeus, Türk birliğine komuta edecek ismin belirlendiğini söyledi 
      NAMIK DURUKAN MUSUL 

   
   ABD'nin Kuzey Irak ve Musul sorumlusu, 101. Hava İndirme Tümeni Komutanı Tümgeneral David Petraeus, Kuzey Irak'ta Türk askeri ile ortak tatbikat yaptıklarını, Türk askeri yetkilileri ile Silopi'de iki kez görüştüğünü ve Türk birliğine komuta edecek komutanın adını belirlediklerini söyledi. 
   Saddam Hüseyin'in öldürülen oğlu Uday tarafından kullanılan Dicle nehri manzaralı saraydaki çalışma odasında Milliyet'i kabul eden Petraeus, Türkiye Cumhuriyeti ve Türk halkına sonsuz saygıları olduğunu söyledi. Petraeus, şunları kaydetti 
   "Bosna savaşında, Türk kuvvetleriyle aram çok iyiydi, onları çok iyi tanıyorum. Bu savaşta Türkiye büyük yararlılık gösterdi. Saraybosna'da da Türklerle birlikte çalıştım, bizlere büyük yardımları oldu. Kayınpederim, Türkiye'de ABD kuvvetlerinin komutanlığını sürdürüyor. Bu nedenle Türk insanı ile ilişkilerim çok iyi." 
   Türk özel kuvvetleri ile iyi bir diyalog içindeyiz. Türk askerleri ile birlikte Kuzey Irak'ta ortak tatbikat ve eğitim yaptık. Bu yüzden ABD ve Türkiye Cumhuriyeti'nin arasındaki ilişki bence çok özeldir." 
   
   Silopi'de zirve 
   Türk askerinin Irak'ta görev almasına ilişkin Türk askeri yetkililerle Silopi'de iki görüşme yaptıklarını açıklayan Petraeus, şöyle devam etti 
   "İki hafta önce Silopi'de yüksek düzeydeki askeri komutanlarla görüşme yaptık. Toplantıda, Irak'taki Türk birliğine komuta edecek Türk komutanı belirledik. Bir hafta önce de karayolundan araçla Silopi'ye geçip Türk Özel Kuvvetleri komutanı ile aynı konuda görüştüm. Tanrı'dan dileğim, gelecek üç hafta içinde büyük Türk komutanlarıyla görüşme imkanı bulayım. Irak'ı yeniden inşa için gelecekte güç birliği yaparak ortak çaba göstermeliyiz. 
   Petraeus, Uday ve Kusay'ın öldürülmesi operasyonunun detaylarını da şöyle anlattı 
   "Kardeşlerin bulunduğu eve iki koldan operasyon düzenlendi. Birliklerden biri özel kuvvetlerdendi, diğeri ise benim emrim altında bulunan kuvvetti. Önce evdekilere 'teslim olun, dışarı çıkın' çağrısı yaptık. Onlar bunu reddetti. Biz onları canlı olarak ele geçirme amacındaydık. Fazla kayıp vermemek için tanklara karşı kullandığımız roketi kullandık. Uday, Kusay ve oğlu, eve atılan roketle öldü. 
   
   Sürekli operasyon 
   Petraeus, Baas Partisi'nin üst düzey yöneticilerinin Musul'da ele geçirildiği, Saddam'ın da Musul'da olabileceği yönündeki iddialara ise gülerek şu yanıtı verdi 
   "Eğer Saddam'ın nerede olduğunu bilsem zaman kaybetmeden onu tutuklamak için operasyon yaptırırım. Biz sürekli operasyonlar yaparız. Her operasyona Irak polisi ile gider ve operasyon bölgesinde yaşayan insanları bilgilendiririz." 
   
   
</TEXT>
</DOC>
