<DOC>
<DOCNO> 168355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur33.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de mahkeme salonunda silahlı saldırı... 
</HEADLINE>
<TEXT>

     İzmir Adliyesi'ne silahla giren bir kişinin açtığı ateş sonucu, bir jandarma eri yaralandı. Kardeşini öldürmekten yargılanan sanığı öldürmeyi planlayan saldırgan, silahı tutukluk yapınca yakalandı. 
     İzmir 2. Ağır Ceza Mahkemesi'ndeki ''adam öldürme'' davasının görüldüğü duruşmaya, Murat Esen, izleyici olarak katıldı. Bir süre duruşmayı izleyen Esen, ayağa kalkarak tabancasını sanık sandalyesinde duran İbrahim Çamdallı'ya doğrulttu. 
     Esen'in silahını ateşlemesi sonucu kurşun, sanık güvenliğini sağlayan bölümde duran jandarma eri Ahmet Yüksel'e isabet etti. Jandarma Eri Yüksel, kolundan yaralandı. Esen, silahı bir kez daha ateşlemek istedi, ancak silah tutukluk yaptı. Saldırgan, güvenlik önlemi için kapı önünde bekleyen diğer jandarmalar tarafından yakalandı. 
     Zanlı Esen, tutukluların konulduğu nezarethaneye götürüldü. 
     Olayın duyulması üzerine İzmir Cumhuriyet Başsavcısı İlhan Mesutoğlu, İl Jandarma Alay Komutanı Kurmay Kıdemli Albay Mehmet Çörten ve Asayiş Şube Müdürü Hüseyin Toptaş, adliyeye gelerek olayla ilgili inceleme yaptı. 
     Başsavcı Mesutoğlu, gazetecilere yaptığı açıklamada, silahlı saldırganın planlı bir şekilde adliyeye girerek, duruşma salonuna geldiğini söyledi. Mesutoğlu, ''Saldırgan, duruşma sanığını öldürmek için ateş açmış. Kurşun jandarma erine isabet etmiş, ikinci kez ateş etmek istemiş, ancak silah tutukluk yapmış'' dedi. Mesutoğlu, olayla ilgili soruşturmanın sürdüğünü söyledi. 
     Esen'in, İzmir Adliyesi'ne eşyaların taşındığı ve personelin giriş yaptığı kapıdan girdiğinin belirlendiği bildirildi. 
     
</TEXT>
</DOC>
