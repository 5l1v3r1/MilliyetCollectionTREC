<DOC>
<DOCNO> 161031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo09.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 80 sarı, 4 kırmızı kart gördü... 
</HEADLINE>
<TEXT>

     Beşiktaş, 100. yılını kutladığı 2002-2003 futbol sezonunu şampiyon tamamlarken, ligde 2001-2002 sezonuna oranla daha hırçın bir görüntü sergiledi. 
     Siyah-beyazlılar, 2001-02 sezonunda 66 sarı, 5 de kırmızı kart görürken, geride bırakılan sezonda ise 80 kez sarı, 4 kez de kırmızı kartla cezalandırıldı. 
     Beşiktaş'ın Brezilyalı futbolcusu Carlos Antonio Zago, forma giydiği 31 maçın 12'sinde sarı kartla cezalandırılırken, takımının en çok kart gören oyuncusu oldu. 
     Sergen Yalçın 9 sarı, 1 kırmızı, İlhan Mansız ise 9 sarı kart görerek, en hırçınlar listesine girdi. 
     
     EN ÇOK KART ŞAMPİYONLUK MAÇINDA 
     Ligde yalnızca ilk yarıdaki Adanaspor maçında kart görmeyen siyah-beyazlıların en hırçın oldukları maç ise ikinci yarıda Galatasaray ile yaptıkları ve şampiyonluklarını ilan ettikleri karşılaşma oldu. 
     Beşiktaşlı futbolcular, Galatasaray karşısında toplam 7 sarı kartla cezalandırıldı. 
     
     12 FUTBOLCU, TAKIMINI YALNIZ BIRAKTI 
     Beşiktaş'ta, ligde şimdiye dek 12 futbolcu cezaları nedeniyle takımlarını 20 maç yalnız bıraktı. 
     Siyah-beyazlılarda, cezaları nedeniyle Nouma ve Sergen 3, Zago, Yasin Sülün, İlhan Mansız 2'şer, Tolga, Tümer, Ahmet Yıldırım, Tayfur, Ronaldo ve Ahmet Dursun da 1'er maç forma giyemedi. 
     Ali Eren ise ligde yalnızca 2 sarı kart görmesine karşın, sezon başında İsviçre'deki hazırlık maçında yaptığı centilmenlik dışı hareket nedeniyle 2 maç ceza aldı. 
     
     EN CENTİLMENİ KAAN DOBRA 
     Beşiktaş'ta, 34 lig maçının 24'ünde görev yapan Kaan Dobra, bugüne dek tek bir sarı kart dahi görmeyerek, takımının en centilmen futbolcusu oldu. 
     Kaan Dobra'nın yanısıra, çok fazla forma şansı bulamayan Serdar, Bayram, Niyazi, Zafer, Ali Cansun, Eser ve Göksel de kart görmedi. 
     
</TEXT>
</DOC>
