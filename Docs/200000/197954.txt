<DOC>
<DOCNO> 197954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun11.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze İstifa tek çözümdü .. 
</HEADLINE>
<TEXT>

     Gürcistan'da 2 Kasım'da yapılan seçimleri protesto eden muhaliflerin başkent Tiflis sokaklarına dökülmesiyle patlak veren siyasi krizin istifaya sürüklediği eski Cumhurbaşkanı Eduard Şevardnadze, ''İstifa tek çözümdü'' dedi. 
     Mor renkli kravatı ve gülümseyen yüzüyle Başkanlık binasına eşyalarını almaya gelen Şevardnadze, gazetecilere, istifa kararını almanın kolay olmadığını, ancak istifanın tek çözüm olduğunu söyledi. 
     Çalışma arkadaşlarına veda ederek, Başkanlık binasında bulunan makale, belge ve kitaplarını alan Şevardnadze, anılarını yazmak için bunlara ihtiyacı olduğu belirtirken, yanında küçük kızı Sofiko da vardı. Sofiko, son 3 gündür babasının her yaptığını, her hareketini ve her söylediğini filme alıyor. 
     3 muhalif lider Mihali Saakaşvili, Nino Burjanadze ve Zurab Jvania'dan hangisinin yerine cumhurbaşkanı olacağı sorularını yanıtsız bırakan Şevardnadze, ''Karar vermek onlara düşer. Biri cumhurbaşkanı, biri başbakan, biri de parlamento başkanı olur. Bu üçü arasında kimi tercih ettiğimi söylemem, bu tehlikeli olur ve bu ekibin bölünmesine yol açar'' dedi. 
     Şevardnadze, 2 Kasım'da başlayan süreç sonucu ''Kadife devrime'' dönüşen protesto gösterilerinin ardından pazar günü istifa etmeyi kabul etmişti. 
     
</TEXT>
</DOC>
