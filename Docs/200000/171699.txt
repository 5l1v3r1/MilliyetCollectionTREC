<DOC>
<DOCNO> 171699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'dan sonra Adabank'ın yönetimi de BDDK'ya geçti 
</HEADLINE>
<TEXT>

   İmar Bankası'nda yönetimi BDDK'ya teslim eden Uzanlar'ın ikinci bankası Adabank'ta da yönetim değişti. BDDK, bankadaki iki yöneticisini genel müdür ve yönetim kurulu başkanı olarak atadı 
      EKONOMİ SERVİSİ 
   
   Bankacılık Düzenleme ve Denetleme Kurulu BDDK , İmar Bankası'ndan sonra Uzanların ikinci bankası Adabank'ın da yönetim ve denetimine el koydu. Bankanın yönetim kurulunda iki üye dışındaki tüm üyelerin değiştirildiğini açıklayan BDDK, kendi atadığı iki üyeyi genel müdür ve yönetim kurulu başkanı yaptı. 
   BDDK, Uzan Grubu'na ait Adabank'ın yönetimini de dün geceyarısı değiştirdi. BDDK dün gece yaptığı açıklamada, Bankalar Kanunu'nun 14. maddesinin 1'inci fıkrası uyarınca Kaya Zatıtürk ve Ahmet Özer dışındaki banka yönetim kurulu üyelerinin görevlerinden alınarak yerlerine gerekli atamaların yapıldığını bildirdi. 
   
   'Endişeye gerek yok' 
   BDDK, Zatıtürk'ü Adabank Yönetim Kurulu Başkanlığı'na, Özer'i de genel müdürlük görevine getirdiğini duyurdu. Açıklamada, İmar Bankası'nın bankacılık yapma ve mevduat kabul etme yetkisinin kaldırıldığı, aynı sermayedar grubuna ait Adabank'taki gelişmeleri yakından takip etmek için yönetim kuruluna atamalar yapıldığı ifade edildi. 
   Açıklamada, bankanın BDDK'nın yönetim ve denetimi altında faaliyetlerini sürdürdüğü, tasarruf sahiplerinin endişe duymalarını gerektirecek bir konu olmadığını bildirdi. 
   
   Yasa ne diyor 
   Bankalar Yasası'nın 14 1 maddesi, aldığı kararlarla bankanın emin bir şekilde çalışmasını tehlikeye düşürecek nitelikte işlemlerin tespit edilmesi durumunda BDDK'nın yapabileceği işlemleri açıklıyor. 
   Söz konusu fıkrada, bankanın verilen sürelerde Kurumun istediği tedbirleri almak ve aldığı tedbirleri Kuruma bildirmek zorunda olduğu belirtiliyor. Bu tür işlemlerin sürmesi durumunda ise yönetim kurulu üyelerinin bir kısmını ya da tamamını görevden alıp kurula üye atama yapabiliyor. BDDK bunun yanında, bankanın faaliyetlerini kısıtlama, mevduatı yüzde 100'e kadar karşılık ayırma zorunluluğu getirme gibi tedbirler de alabiliyor. 
   
   İmar'ın bilgi işlemcisi gözaltında    İmar Bankası'nın bilgi işlem operasyonlarını yöneten Merkez Yatırım ve Ticaret AŞ'de bilgisayar programcısı olarak çalışan Halil İbrahim Karaca yakalandı. Edinilen bilgiye göre, Mali Şube Müdürlüğü görevlileri, Şişli Cumhuriyet Savcılığı'nın talimatı doğrultusunda, Karaca'yı dün gözaltına aldı. 
   Karaca'nın gözaltına alınmasından sonra BDDK'dan 3 yetkili de Mali Şube Müdürlüğü'ne geldi. 
   BDDK, banka kayıtlarına ulaşamaması üzerine Merkez Yatırım yetkilileri hakkında, "istenilen bilgi ve işlem kayıtları teslim edilmediği" gerekçesiyle suç duyurusunda bulunmuştu. 
   
   Genel Müdürlüğe polis baskını    Adabank yönetiminin değiştiği kararının açıklamasından önce mali polis dün akşam Adabank'ın İstanbul'daki genel müdürlüğüne baskın yaptı. Baskında kayıtlar kontrol altına alındı. 
   BDDK çalışanlarının da bulunduğu baskında polis çalışanların tek tek kimliklerini kontrol etti ve kontrol edilenler gruplar halinde evlerine gönderildi. Bu arada mali polis dışarıya evrak çıkarılmaması için her türlü önlemi aldığı gözlendi. Binanın arka girişine de polis otosu koyup çıkışları kontrol altına alan polis daha sonra bazı belgeleri merkeze götürdü. 
   İçeride evrakları kontrol ettiği öğrenilen polisin sabaha kadar bina önünde ve arkasında nöbet tutacağı belirtildi. Bu arada İmar Bankası'nda çalışan 130 üst düzey görevlinin bankaya el konulmasından bir gün sonra istifa ettiği öğrenildi. İddiaya göre bu çalışanlar istifadan hemen sonra Adabank'ta işe başladı. Polisin banka içinde kimlik tespiti yapmasının nedeninin de bu olduğu belirtiliyor. 
   
   Karaca'nın ifadesi 
   İmar Bankası'nın bilgisayar kayıtlarını tutan Merkez Yatırım'da programcı olarak çalışan Halil İbrahim Karaca'nın dün gözaltına alındığı açıklandı. Karaca'nın gözaltında, İmar Bankası'na ait bazı belgelerin Adabank'ta olduğunu söylediği bunun üzerine polisin Adabank'ta bu belgelerin izini sürdüğü de iddialar arasında. 
   
   İlk 3 ayda zarar etti    Uzan Grubu'nun bankacılıktaki ilk göz ağrısı Adabank, 1984 yılında kuruluş izni aldı. Uzan Grubu'nun bankacılıktaki ilk göz ağrısı Adabank, 1984 yılında kuruluş izni aldı. 1985 yılında faaliyete geçen banka Mart 2003 bilançosunda zarar açıkladı. Bilançoya göre, Adabank 339.1 trilyon liralık aktif büyüklüğü ile 53 banka arasında Türkiye'nin 32. büyük bankası. Bankanın 94.2 trilyon kredi, 206.1 trilyon mevduatı bulunuyor. 80 trilyon liralık özsermayesi olan banka Mart 2003 itibariyle 11.1 trilyon lira zarar açıkladı. 82 şubesi olan bankanın personel sayısı ise 513. 
   
   
</TEXT>
</DOC>
