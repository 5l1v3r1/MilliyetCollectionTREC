<DOC>
<DOCNO> 175251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko26.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'ta pamuğun saltanatı sürüyor... 
</HEADLINE>
<TEXT>

     Güneydoğu da, GAP'ın devreye girmesiyle pamuk üretimi her yıl katlanarak artıyor. Bölgede ürün deseninin çeşitlendirilmesine yönelik çalışmalar devam ederken, Şanlıurfa'da 1995'de 277 bin 696 ton olan pamuk üretiminin, 2003'de 572 bin ton olarak gerçekleşmesi bekleniyor. 
     Tarım İl Müdürü Mehmet Altun, yaptığı açıklamada, pamuk pazarının iyi olması nedeniyle GAP çiftçisinin, bu ürüne yöneldiğini söyledi. 
     Çiftçinin, pamuğun yerine koyabileceği daha verimli alternatif bir başka ürün olması durumunda pamuk üretiminin gerileyeceğine işaret eden Altun, şunları söyledi 
     ''Şu anda halen ikinci ürün olarak mısır üretiliyor. Fakat, mısırın piyasası olmadığı için çiftçi fazla rağbet göstermedi. Pamuğa verilen destek, piyasasının olması bu çiftçiyi pamuğa yöneltiyor. Şanlıurfa'da şu anda Türkiye pamuk üretiminin üçte biri gerçekleştiriliyor. 2002 yılında 1 milyon 522 bin 88 dekar alanda üretim yapılırken, bu sezon yaklaşık 1 milyon 550 bin dekar alanda üretim yapıldı'' dedi. 
     Bölgede halen, yüzde 90'lar seviyesinde bulunan pamuk ekim oranının, ikinci ya da başka daha değerli ürün deseninin belirlenmesi durumunda pamuk üretiminin belirgin bir şekilde gerileyeceğini ifade eden Altun, Şanlıurfa ve çevresinde bazı üreticilerin arazilerini dinlendirmek amacıyla hububata yöneldiğini kaydetti. 
     Şanlıurfa Ziraat Odası Başkanı Halil Dolap da, pamuk üretimi nedeniyle, bölgede tarıma dayalı sanayide de büyük gelişmeler olduğunu belirterek, Şanlıurfa'da, pamuk üretimiyle ilgilenen 80 dolayında firma ve kuruluşun olduğunu bildirdi. 
     
     EKONOMİSİ PAMUĞA DAYALI KENT 
     Şanlıurfa'da 16 bin 830 çiftçinin pamuk ekimi gerçekleştirdiği geçen sezon, sadece destekleme priminden 47 trilyon lira para girdi. Kent ekonomisine, pamuktan yılda ortalama 600 trilyon lira dolayında girdi sağlanırken, destekleme primi ve pamuk alımlarının olduğu dönemde, çırçır prese fabrikalarının çalışmaya başladığı, piyasaların canlandığı gözleniyor. 
     Pamuk sayesinde her yıl, binlerce tarım işçisine ve çırçır prese fabrikasında çalışacaklara istihdam olanağı da sağlanmış oluyor. 
     
</TEXT>
</DOC>
