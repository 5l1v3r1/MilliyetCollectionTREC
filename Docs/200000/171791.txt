<DOC>
<DOCNO> 171791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sondun09.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta çıldıran erkek kabin görevlisi soyundu 
</HEADLINE>
<TEXT>

     Singapur havayollarında görevli bir erkek kabin görevlisi, yolcu olarak bulunduğu uçakta, diğer yolcuların şaşkın bakışları arasında soyundu. 
     Singapur Strait Times gazetesinin haberine göre, 11 Temmuz'da meydana gelen olayda 31 yaşındaki kişi, Avustralya'dan Singapur'a dönmekte olan uçakta yanında oturanların üzerine bir bardak şarap döktü. Sonra tuvalete gitmek için ayağa kalkan görevli, birden bağırmaya ve soyunmaya başladı. Çırılçıplak kaldıktan sonra da cüzdanındaki tüm kartları ve bazı resimleri havaya saçmaya başladı. 
     Bu arada yolculara yemek servisi yapmakta olan kabin görevlileri, servis arabasının yolu kapaması nedeniyle olaya müdahale edemeyince arkadaşlarını önce sözle sakinleştirdiler ve sonra yeniden giyinmesini sağladılar. 
     Bir havayolu yetkilisi, uçak Singapur'a indikten sonra bu kişinin bir hastaneye götürüldüğünü ve olaydan bu yana raporlu olduğunu bildirdi. 
     
</TEXT>
</DOC>
