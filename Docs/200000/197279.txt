<DOC>
<DOCNO> 197279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo01.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim, Fenerbahçe-Rize maçının tekrar kararını durdurdu 
</HEADLINE>
<TEXT>

     Futbol Federasyonu Tahkim Kurulu, hakem Ali Aydın'ın ''kural hatası'' yaptığı gerekçesiyle, Futbol Federasyonu Yönetim Kurulu'nun tekrarlanması yönünde karar verdiği Fenerbahçe-Çaykur Rizespor maçıyla ilgili yürütmeyi durdurma kararı aldı. 
     Kurul, Futbol Federasyonu'nun Levent'teki binasında bu akşam yaptığı toplantıda, Çaykur Rizespor Kulübü'nün başvurusunu görüştü. Tahkim Kurulu, dosyanın daha iyi incelenmesini kararlaştırırken, maçın tekrar oynanmasıyla ilgili de ''telafisi zor imkanlar sağlayabileceği'' gerekçesiyle yürütmeyi durdurma kararı aldı. Bu kararla, Futbol Federasyonu tarafından maçın tekrarlanacağı tarih olarak belirlenen 3 Aralık Çarşamba günü Fenerbahçe-Çaykur Rizespor maçı yapılmayacak. 
     Fenerbahçe ile Çaykur Rizespor takımları arasında 8 Kasım Cumartesi günü yapılan ve 1-1 sona eren ligin 12. hafta maçında hakem Ali Aydın, Çaykur Rizesporlu oyuncu Victoria'ya 2 kez sarı kart göstermiş, ancak kırmızı kartla oyun dışında bırakmamıştı. 
     Futbol Federasyonu Yönetim Kurulu da hakemin ''kural hatası'' yaptığını bildirerek, karşılaşmanın tekrar oynanması kararını almıştı. 
     Bu arada Tahkim Kurulu, 5 Aralık Cuma günü konuyla ilgili duruşmalı toplantı yapacak. 
     Öte yandan, Tahkim Kurulu kararının açıklanmasının ardından, Futbol Federasyonu'ndan yapılan yazılı açıklamada da yürütmeyi durdurma kararı gereğince, Fenerbahçe-Çaykur Rizespor maçının, kesin karar verilinceye dek, daha sonra belirlenecek bir tarihe ertelendiği bildirildi. 
     
</TEXT>
</DOC>
