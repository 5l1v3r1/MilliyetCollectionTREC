<DOC>
<DOCNO> 173802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur13.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da haraç çetesi... Dördü polis çıktı... 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan ''Umut Operasyonu Davası'' kapsamında halen cezaevinde tutuklu olan Muzaffer Dağdeviren'e bağlı çıkar amaçlı suç örgütü oluşturarak tehdit, çek ve senet tahsilatı ile adam kaçırmaya teşebbüs gibi 22 ayrı suça karıştıkları öne sürülen 4'ü polis 20 kişi yakalandı. 
     İstanbul Organize Suçlar Şube Müdürlüğü'nden yapılan açıklamaya göre, halen cezaevinde tutuklu olan ''çıkar amaçlı suç örgütü başı''nın kontrol ve yönetiminde tehdit, çek ve senet tahsilatı ile adam kaçırmaya teşebbüs suçlarını işledikleri, ayrıca yeni eylemler için hazırlık yaptıkları belirlenen 4'ü polis 20 kişi, 1 Ağustos 2003 tarihinde başlatılan operasyon kapsamında gözaltına alındı. 
     Bu kişilerin üzerleri, ev ve işyerlerinde yapılan aramalarda, 2 adet ruhsatsız tabanca, bunlara ait 26 adet fişek, 130 adet çek ve senet, 1 adet hesap cüzdanı, 8 adet pasaport, 1 adet kelepçe ve 1 adet sahte kimlik ele geçirildi. 
     Sorguları yapılan kişilerin, 1998 yılından bu yana, Beyoğlu'nda bir çay bahçesinin ihalesinin takibi ve zorla alınmaya kalkılması, Anadolu yakasında bir şahıs adına yapılan arsa satışından pay alınması, başka bir kişiden 36 bin dolarlık alacağın tahsil edilmesi, çete adına Büyükçekmece'de otobüs veya minibüs hattı alınmak istenmesi, Pendik'te bir kişiden tahsilat yapılması, Esenler'de bir kişinin dövülmesi, yurtdışı bağlantılı uyuşturucu madde ticareti yapan kişilerin tespit edilerek haraç almak amacıyla takip edilmesi, çete üyelerinden birinin ortağının borcunun tahsil edilmesi, matbaacılık yapan bir kişiden 30 bin dolarlık tahsilat gerçekleştirilmesi, Silivri'de oto alımından dolayı 2 kişi arasındaki ihtilafın çözülerek 1 milyar 300 milyon lira alınması olaylarını gerçekleştirdikleri belirlendi. 
     Bu kişilerin ayrıca, 100 bin mark alacaktan dolayı bir kişinin ölümle tehdit edilmesi, Tekirdağ'daki bir benzin istasyonunun mülkiyet sahibi ile işletmecisi arasındaki ihtilafın çözülerek para alınması, Afyon'da dolandırıcılık yapan bir kişinin menfaat temin etmek amacıyla taciz edilmesi, yine başka bir dolandırıcıdan para istenmesi, Ankara DGM'ce uyuşturucu madde kaçakçılığı yapan kişilerle ilgili telefon dinleme kararlarını temin eden bir avukat aracılığıyla ele geçirilen isim listesinden olayın muhataplarına bilgi verilerek menfaat temin edilmeye çalışılması, Hollanda'da yaşayan bir şahıstan borcuna karşılık 8 bin euro alınması, Marmaris'te bir otele ipotek konulması için araştırma yapılması, Üsküdar'da sahte tapulu arsa satan bir kişinin tehdit edilmesi, Sivas'ta inşaatı zamanında bitiremeyen bir müteahhidin tehdit edilmesi, bir şirketi dolandıran kişilerin alıkonularak şirket sahiplerinden para almaya çalışılması, Gaziantep'te uyuşturucu kaçakçılığı yapan bir kişiye alıkonulduğu dönemde yardımcı olunması ve bir kişinin yüklü miktardaki parayı KKTC'den Türkiye'ye sokmasına yardımcı olunması eylemlerini gerçekleştirdikleri anlaşıldı. 
     
     ELEBAŞI CEZAEVİNDE 

     Çıkar amaçlı suç örgütünün elebaşı konumunda olan Muzaffer Dağdeviren, gazeteci-yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan ''Umut Operasyonu Davası'' kapsamında Ankara 2 No'lu DGM'de tutuklu yargılanıyor. 
     Dağdeviren hakkında, ''Türkiye'de mevcut anayasal düzeni silah zoruyla yıkıp, yerine din kurallarına dayalı devlet kurmayı amaçlayan silahlı çetenin sair efradı olduğu'' gerekçesiyle daha önce mahkemece verilen 12 yıl 6 aylık ağır hapis cezası, eksik soruşturma gerekçesiyle Yargıtay 9. Ceza Dairesi'nce bozulmuştu. 
     Polis yetkilileri, gözaltına alınan 20 kişi arasında, Ankara Emniyet Müdürlüğü'nde görevli 1 ve İstanbul Emniyet Müdürlüğü'nde görevli 3 polisin de bulunduğunu kaydettiler. 
     Polisteki işlemleri tamamlanan 20 kişi, daha sonra İstanbul DGM Cumhuriyet Başsavcılığı'na sevk edildi. 
     
</TEXT>
</DOC>
