<DOC>
<DOCNO> 196348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko11.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram şekerleri müşteri bekliyor... 
</HEADLINE>
<TEXT>

     Ramazan Bayramı'na bir hafta kalmasına karşın, piyasaların beklenilen hareketlenmeyi gösteremediği gözleniyor. 
     Yaklaşan bayram nedeniyle beklenen canlanma olmasa da bu günlerde satışları en iyi olan esnaf, hiç şüphesiz başta şeker olmak üzere bayrama yönelik pasta, börek, kurabiye ve Gaziantep'e özgü bir çeşit bayram yemeği olan ''Yuvarlama'' malzemesini satanlar. 
     Bayram şekerlerinin kilosu 2 milyon 500 ile 7 milyon 500 bin lira arasında, çikolatanın fiyatı ise 5 milyon ile 12 milyon arasında değişiyor. Yuvarlama yemeği, pasta ve börek için satılan malzemelerden irmik, un ve pirinç ununun kilosu ise 750 bin lira ile 1 milyon lira arasında değişiyor. 
     Bayramlık malzeme satışı yapan Gaziantepli esnaf Turan Efendioğlu, AA muhabirine şunları anlattı 
     ''Bayrama kısa bir zaman kalmasına karşın, henüz yeterli müşteri bulamıyoruz. Ancak biz, diğer esnaf gruplarına göre şanslıyız. Satışlar henüz yeterli düzeyde olmasa da yavaş yavaş hareketlenme başladı. 
     İnsanlar, ekonomik durumlarına göre, ihtiyaçlarını gidermeye çalışıyor. Biz de her kesime hitap etmek için değişik kaliteden ürünleri satışa sunuyoruz. Ekonomik durumu iyi olan kilosu 12 milyona şeker alırken, dar gelirliler kilosu 2 milyon 500 bin liraya satılanı tercih ediyor. Bu yılki şeker ve diğer bayramlık malzemelerin fiyatlarında ciddi bir artış yok. Neredeyse, bir yıl önceki fiyatlarla aynı düzeyde. Önümüzdeki günlerde satışlarımızın artmasını bekliyoruz. Çünkü, Türk insanı hep sonunu bekler ve her konuda olduğu gibi bayram alış-verişini de son güne bırakır. Bayrama 3 gün kala satışlarda patlama bekliyoruz.'' 
     
</TEXT>
</DOC>
