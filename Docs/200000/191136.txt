<DOC>
<DOCNO> 191136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo02.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay suçlaması 
</HEADLINE>
<TEXT>

   Daum, yıldız futbolcunun aklının çelindiğini vurguladı, "Çünkü menajeri santrfor oynayarak, daha çok gol atması halinde fazla para kazanacak" yorumunda bulundu 
      YUSUF KOBAL 

   
   'Kendini bulmalı' 
   SARI - Lacivertli ekibin teknik patronu, çevresinden gelen yorumlarla Tuncay'ın kafasının karıştırıldığını söyledi. Menajerini suçlayan Daum, "Çünkü santrfor oynaması halinde onu pazarlama olanağı bulup, daha fazla para kazanacak. Tuncay kendini bulmalı. Unutulmamalı ki, yanlış oynadığı iddia edilen pozisyonda dört gol attı. Tüm eleştirileri karşısına koyacağımı düşünüp, bugün kendisini oyundan almadım" dedi. 
   
   'Evet, hatalıyım' 
   TAKIMDAKİ eleştirmesi gereken konuları doğum gününde açmanın zor olduğunu belirten Alman hoca, "Adana önünde işimizi zorlaştırdık. Değişiklik yaparak maça hayat verdik. Ciddiyet eksikti" yorumunu yaptı. Yusuf'u kurtarıcı olarak görmediğini vurgulayan Daum, "Kulübede otururken şu an değişiklik yapmak yüzde yüz doğru zamandır diye bir şey olmaz. Değişiklikleri geç yaptığımı kabul ediyorum, hatalıyım" itirafında bulundu. 
   
   'Savunma başarıdır' 
   ÇARPICI açıklamalar yapan Fenerbahçe'nin teknik patronu, şöyle devam etti "Üç haftadır çalışıyoruz, yine de kornerleri istediğim şekilde kullanamıyoruz. Son maçlardaki en iyi oyuncumuz Serhat. Kendisini inanılmaz geliştirdi. Sol tarafta ise Serhat ile eşdeğer oyuncumuz yok. Kemal bunu Galatasaray maçında bir kez yapabilmişti. Takımda çok değişiklik yapmak istemiyorum. Dörtlü savunmayı oturtmak bile Fenerbahçe'de büyük başarıdır. Şu anda bunu başardık". 
   
   Luciano'nun keyfi yerinde    MEHMET ÇİFTÇİ 

   Türkiye'yi ve Fener'i övdü 
   FUTBOLDA en mutlu günlerinin Türkiye'de geçtiğini söyleyen Fabio Luciano, Brezilya basınında Fenerbahçe'yi ve ülkemizi göklere çıkardı. Sambacı, "Şimdi bu ülkenin neden dünya üçüncüsü olduğunu daha iyi anlıyorum" diye konuştu, Türkler'in Brezilya ile karşılaştırılmayacak kadar iyi futbol tesisleri olduğunu vurguladı. 
   
   Sözleşmesini uzatmak istiyor 
   LUCİANO, Fenerbahçe'de yer bulmanın çok zor olduğunu belirterek, takımın çok kaliteli isimlerden kurulduğuna da dikkat çekti. Başarılı savunmacı, Sarı - Lacivertli forma altında Brezilya Milli Takımı'nı hedeflediğini de belirtti. Fenerbahçe ile sözleşmesini sürdürmek isteyen Sambacı, "Sorun çıkacağını sanmıyorum" dedi. 
   
   
</TEXT>
</DOC>
