<DOC>
<DOCNO> 154074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur05.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"İçeride kalanların en az üçte ikisinin ölü olduğunu düşünüyoruz" 
</HEADLINE>
<TEXT>

     Bingöl'deki depremde en büyük hasarı gören Yatılı İlköğretim Bölge Okulu'nun YİBO enkazında canlı bulma umudu devam ediyor. 
     Enkazda ekibiyle birlikte arama ve kurtarma çalışmalarını sürdüren Özel Kuvvetler Doğal Afetler Arama Kurtarma Tabur Komutanı Binbaşı Oğuz Tozak, çalışmalarla ilgili olarak, enkazda canlı bulma umutlarını halen sürdürdüklerini söyledi. 
     Binanın blok halinde çökmesi nedeniyle enkazı ''zor bir enkaz'' olarak nitelendiren Tozak, üç ayrı katın depremde birleşip iki metre olduğunu belirtti. Enkazdaki bu zorluklara rağmen canlı öğrenci kurtarmak için çaba harcadıklarını söyleyen Tozak, canlı öğrenci bulunma umutlarını önümüzdeki günlerde de sürdüreceklerini, çünkü bir insanın 5 gün boyunca enkaz altında yaşayabileceğini kaydetti. 
     Çalışmaları sırasında enkaz altında buldukları, canlı çıkarılan öğrencilerle enkaz altındayken yer yer diyalog kurduklarını kaydeden Tozak, öğrencilerin büyük bir korku yaşadıklarını söyledi. 
     
     CANLI BİR ÖĞRENCİ TESPİT EDİLDİ 
     Şu anda enkazda bir canlı öğrenci tespit ettiklerini bildiren Tozak, bu öğrencinin de bir an önce çıkarılması için çaba sarf ettiklerini anlattı. Tozak, enkaz altında halen 70-80 öğrenci olduğunu düşündüklerini belirterek, ''Ama ne yazık ki, bu öğrencilerin en az üçte ikisinin ölü olduğunu düşünüyoruz'' dedi. 
     Enkazda cesetlere rastladıklarını kaydeden Tozak, ancak cesetlerden önce sağ öğrencileri kurtarabilmek için çalışmalarını bu yönde sürdürdüklerini söyledi. 
     Tozak, şu andan itibaren artık enkazın en üst katından tarayarak en alt katına doğru inmeye başlanacağını da bildirdi. 
     
     ARAMA-KURTARMA EKİPLERİ ARASINDA DAYANIŞMA 
     Deprem alanındaki çalışmaların organizasyonunu sağlayan Genelkurmay Başkanlığı Özel Kuvvetler Sivil-Halk İlişkileri Alay Komutanı Albay Mustafa Baysal da, çalışmalar boyunca kurtarma ekipleri arasında çok iyi bir dayanışma sağlandığını söyledi. 
     Bölgeye gelen ekiplerin sayılarının kurtarma çalışmaları için yeterli olduğunu anlatan Baysal, ekiplerin profesyonel olduğunu ve iyi bir çalışma sergilediğini anlattı. 
     Baysal, binanın geriye doğru yıkılması nedeniyle enkazın zor olduğunu belirterek, bu nedenle canlı bulunan öğrencilere ulaşmanın bazen çok uzun zaman aldığını ifade etti. 
     Enkazda canlı bulma umudunu koruduğunu belirten Baysal, bu umudun en az bir hafta devam edebileceğini kaydetti. 
     YİBO enkazında 20 ayrı arama-kurtarma ekibi çalışıyor. 
     




</TEXT>
</DOC>
