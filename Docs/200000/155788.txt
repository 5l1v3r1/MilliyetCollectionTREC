<DOC>
<DOCNO> 155788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yazar/tamer.html </URL>
<DATE> 2003/05/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Wolfowitz ve Perle, beni neden çıldırttı 
</HEADLINE>
<TEXT>

     Amerika’nın her türlü hukuk kuralını çiğneyerek Irak’ı işgal etmesinden sonraki gelişmelerin her aşamasında üstüme vazife olmadığı halde tepki verir oldum. İçimde büyümesini engelleyemediğim bir Amerikan aleyhtarlığı oluşuverdi. 
     Son olarak Bush çetesinin has unsurlarından Paul Wolfowitz’in demeci ve Karanlıklar Prensi Richard Perle’ün İstanbul’a gelişinde olduğu gibi her yeni örnekte tepkim daha da kabarıyor. Bunu engelleyemiyorum. 
     
     Perle’e protesto 
     Örneğin Richard Perle Forum İstanbul toplantısında konuşma yapmak için Türkiye’ye geldi diye, aylardır katılmayı çok istediğim Forum İstanbul’a gitmekten vazgeçiverdim. 
     Randevu taleplerine Wolfowitz’den olumlu yanıt alan Cengiz Çandar ve Mehmet Ali Birand, kimilerine göre bir gazetecilik başarısının altına imza atmış olabilirler. Ama kendi hesabıma ben, Wolfowitz’in Türkiye’den hatasını kabul etmesini ve özür dilemesini istediğini duyar duymaz feci sinirlendim, cinlerim tepeme çıktı. 
     Wolfowitz’in bu çıkışının zamanlamasına baktığımızda 
     a Geçmişin muhasebesinden çok geleceğe yönelik olduğu, 
     b Kuzey Irak ve Kürtlerle ilgili muhtemel yeni gelişmelerde Türkiye’nin sesini yükseltmesini önleme, 
     c AKP hükümetinin Suriye ve İran’la ilişkilerini denetleme ve frenleme, 
     d ABD’nin bundan sonraki yayılmacı hamlelerine karşı Türkiye gibi başkaldırabilecek diğer ülkelere göz dağı verme amacı seziliyor. 
     
     Dizlerini dövenlere... 
     Wolfowitz ile Grossman’ın uyarılarının ardından Türkiye’deki koro, şimdi sesini yeniden yükseltmeye başladı "Zaten tezkereyi Meclis’ten geçirmeyerek bir halt ettik. 26 milyar doları kaçırdık. Irak’ta ABD’nin yanında yer almamakla Türkiye büyük kayıplara uğradı. Bari şimdi hatamızı telafi edelim Aksi halde Amerika, Irak’ın yeniden yapılanmasından bize zırnık koklatmaz İlişkileri bir an önce tamir etmek için ne gerekiyorsa yapalım " 
     Amerika ile stratejik ortaklığı kaçırdığımız için dizlerini dövenlere naçizane birkaç soru sormak istiyorum 

</TEXT>
</DOC>
