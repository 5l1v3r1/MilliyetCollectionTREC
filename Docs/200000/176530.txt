<DOC>
<DOCNO> 176530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo24.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Tuncay forvetin arkasında oynayacak... İlhan şanssız 
</HEADLINE>
<TEXT>

     Milli Takımlar Teknik Direktörü Şenol Güneş, Moldova ile 20 Ağustos Çarşamba günü Ankara'da yapacakları özel maçta, milli takımdaki rekabeti artırması anlamında tüm futbolcuların iyi oynayacaklarını düşündüğünü söyledi. 
     Moldova maçının özel bir karşılaşma olduğunu, ancak ciddiye alınması gerektiğini belirten Şenol Güneş, düzenlediği basın toplantısında, ''Türkiye artık dünyada bir renk ve sestir. Hepimiz Türkiye için varız ve küçük ya da büyük demeden görevlerimizi yapmalıyız'' dedi. 
     Türkiye'nin 2006 Dünya Kupası için şimdiden hazırlıklara başladığını belirten Güneş, ''Moldova ile yapacağımız maç için çağırdığımız futbolcularımız asıl kadro değil. Yıldıray ve Emre'nin sakatlıkları var. Ümit Davala'yı çağırmadık. Ancak, Moldova maçı sayesinde aşama kaydeden ve milli takım kadrosuna dahil edilebilecek oyuncularımızı da yakından görme şansı bulacağız. Takımdaki rekabeti arttırmaları anlamında futbolcularımızın iyi oynayacaklarını düşünüyorum. 2006'nın altyapısını oluşturmaya çalışıyoruz'' diye konuştu. 
     Türkiye'nin yıl sonuna dek 4 maç yapacağını belirten Güneş, şunları söyledi 
     ''Liechtenstein ve İngiltere ile Portekiz'de yapılacak Avrupa Şampiyonası finallerine katılabilmek için çok önemli 2 maç oynayacağız. Bu maçlar öncesi 2 de özel maç yapacağız. Moldova ile Çarşamba günü oynadıktan sonra, İngiltere maçı öncesi de İrlanda Cumhuriyeti ile bir maç yapacağız. Biz önce Liechtenstein sonra da İngiltere maçlarını kazanmalıyız. Bize neden FB Şükrü Saracoğlu Stadı'nda İngiltere maçı öncesi maç yapmadığımız soruluyor. Ancak, oranın büyüsü bozulmamalı. İngiltere maçı Türk futbol tarihihin 1 numaralı maçıdır ve seyircileri ayrıca motive etmeye ihtiyaç yoktur. Zaten o gün geldiğinde halkımız kendilinden bir bütün olup, milli takımı destekleyecektir. Ayrıca, yine Anadolu'da, Adana ya da Diyarbakır'da da milli maç oynayacağız.'' 
     
     MOLDOVA SERT OYNUYOR 
     Güneş, Moldova'nın sert oynadığını belirterek, ''Kalabalık savunmayla oynayıp hızlı hücuma çıkmayı düşüyorlar. Futbol kalitesi olarak biz üstün görünsek bile dünyada gerçekten tüm takımlar zorlu rakip'' dedi. 
     
     TUNCAY HER YERDE GÖREV YAPABİLİR 
     Güneş, basın mensuplarının sorularını yanıtlarken de Fenerbahçeli Tuncay'ın, verilen her görevi yapabilecek kalitede olduğunu söyledi. 
     Güneş, Tuncay'ı milli takımda orta alanın önünde ya da ortasında hücuma dönük olarak oynatacağını belirterek, ''Milli takım olarak bizim seçme hakkımız var. Kulüplerde ise antrenörler eksiklik hissettiğinde bazı oyuncularına böyle görevler verebiliyor. Tuncay yükselen bir değer. Trabzonspor maçında verilen görevi en iyi şekilde yaptı ve kendisini beğendim'' diye konuştu. 
     
     İLHAN MANSIZ ŞANSSIZ 
     Milli organizasyonlar sonrası futbolculardan, kulüplerinde daha büyük beklentiler oluştuğunu ifade eden Güneş, şunları söyledi 
     ''Milli organizasyonlar sonrası futbolcularda görülen düşüş fiziksel değil, psikolojik olabilir. Organizasyonun üzerinden 6 ay geçiyor, hala fiziksel düşüten bahsedemeyiz. Psikolojik nedenlerle düşüş olabilir. Hasan'ı izliyoruz. Sorunlarını halletti ve yeniden eski günlerine doğru gidiyor. İlhan ise başarıyı geç yakalamasına rağmen, şu an aramızda değil. Sakatlığını atmış değil. Sakatlığı onu süründürüyor. Ayrıca futbol sonrası ticari yönü de ön plana çıktı. Kazandığımız iyi bir oyuncu şu an bizimle değil. Biz futbolcularımızın para kazanmasını istiyoruz. Ancak para kazanmaktan önce değer kazanmak ve onu devam ettirmek de önemli.'' 
     
     ŞİDDETİ ANLAMAK MÜMKÜN DEĞİL 
     Güneş, futbolun bir oyun ve eğlence olduğunu, futbol sahalarında görülen şiddet olaylarına anlam veremediğini belirterek, şöyle konuştu 
     ''Artıları fazla olan bir ülkeyiz. Amerika'dan, Avrupa'dan farkımız yok. Ancak, yanlış kullanılıyoruz. Futbol oynanırken, oyuncu keyif alıyor. Seyirciler kavga ediyor. Oysa herkesin keyif almasını sağlamalıyız. Biz futbol sayesinde bütün dünya insanları ile tanışıyoruz. Kendi insanlarımızı uzaklaştırıyoruz. Çocuk eğlence için sahaya gelebilmeli. Oysa çocuk geliyor kafası kanıyor. Kabalığı, vahşiliği ve şiddeti kınıyorum.'' 
     
     TAN'A BAŞSAĞLIĞI 
     Güneş, geçtimiz günlerde yaşamını yitiren gazeteci Mehmet Tan'a başsağlığgı dilerken, Türkiye Milli Oliyat Komitesi Başkanlığı'na seçilen Togay Bayatlı'ya ise başarı temennisinde bulundu. 
     
</TEXT>
</DOC>
