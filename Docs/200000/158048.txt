<DOC>
<DOCNO> 158048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo05.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Kadıköy'e Fenerbahçe'yi yenmek için gideceğiz... 
</HEADLINE>
<TEXT>

     Son haftalarda aldığı başarısız sonuçlarla düşme korkusunu yaşamaya başlayan Diyarbakırspor, Fenerbahçe maçı hazırlıklarını 3 puan üzerine sürdürüyor. 
     Futbol Şube Sorumlusu Ahmet Göksu, son haftalarda aldığı kötü sonuçlara üzüldüklerini belirterek, ''Şansız haftalar geçirdik. Hocam ve futbolcu arkadaşlarımıza güvenimiz sonsuzdur. Fenerbahçe'den 3 puan alarak bu şansızlığımızı yenmek istiyoruz'' dedi. 
     Taraftarların sabırlı olmalarını ve kesinlikle küme düşmeyi düşünmemelerini de isteyen Göksu, şöyle konuştu 
     ''Kadıköy'e Fenerbahçe'yi yenmek için gideceğiz. Fenerbahçeyi yenecek güçteyiz. Ben Beşiktaş maçında da iddialıydım ve kazanacağımızı söylemiştim. Fenerbahçe maçını da kazanacağımızı söylüyorum. Taraftarlarımıza bu sevinci yaşatacağız. Bundan hiç kimsenin şüphesi olmasın. Bu takım önümüzdeki sezonda Süper Birinci Lig'de oynayacaktır. Taraftarlarımızdan tek isteğimiz sabırlı olmaları ve son haftaya kadar takımlarını desteklemeleridir.'' Göksu, takımda sakat ve cezalı futbolcularının bulunmadığını kaydederek, İstanbul'da bulunan taraftarlarının kendilerini desteklemek için maça gelmelerini istedi. 
     
</TEXT>
</DOC>
