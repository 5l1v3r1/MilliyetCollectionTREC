<DOC>
<DOCNO> 192764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/spo01.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun öfkesi 
</HEADLINE>
<TEXT>

   Rumen hoca, Galatasaray maçının faturasını hakem İsmet Arzuman ile tribünlerdeki gergin atmosfere bağladı, "Bir penaltımız verilmedi. Aslında rahat kazanabilirdik" ifadesini kullandı 
      BÜNYAMİN OSMAN 

   
   Dert yandı 
   GALATASARAY beraberliği sonrası fazla yorum yapmayan Beşiktaş Teknik Direktörü Mircea Lucescu, Rumen basınına ilginç açıklamalarda bulundu. "Aslında rahat kazanabileceğimiz bir maçtı" ifadesini kullanan tecrübeli hoca, öncelikle hakemden dert yandı. İsmet Arzuman'ın Frank de Boer'in yaptığı penaltıya göz yumduğunu ve maçın seyrini değiştirdiğini iddia eden Lucescu, "Maç öncesi ve sonrası garibime giden bir sürü işler oldu. Bunların raslantı olduğunu düşünmüyorum" dedi. 
   
   Sert çıktı 
   RUMEN teknik adam, tribünlere de kırıldığını belirtti. Gereksiz yere başlayan meşale krizinin takımı olumsuz etkilediğini vurgulayan Beşiktaş çalıştırıcısı, çıkan olaylardan utandığını ifade etti. Tribünlerin atmosferinin, beraberliği getiren başka bir sebep olduğunu belirten Lucescu, "Rakibin tam savunmasının düştüğü anda dinlenmeleri için fırsat verdik" diye konuştu. Bu arada Rumen hocanın maç sonrası Pancu, Tümer ve Kaan'a, "Hiçbirinizi tanıyamadım" direyerek sert çıktığı öğrenildi. 
   
   'Boksör değiliz '    Galatasaraylı Bülent'in kendisine küfür ettiğini söyleyen Pancu, "Yaptıkları kariyerine yakışmıyor" dedi 
   Provoke uğraşı 
   İNÖNÜ Stadı'ndaki dev derbinin futbolundan çok, saha dışı olayları tartışılırken, bu gelişmelerin kahramanları arasında yer alan Pancu, kendini savundu. Karşılaşma sırasında Galatasaray kaptanı Bülent'in Rumence küfür ettiğini belirten Rumen futbolcu, "Zaten geçen yıl oynadığımız maçlarda da aynı şekilde beni provoke etmek için uğraştı. Ama karşılık vermedim. Biz boksör değiliz. Futbol oynamak için sahadaydık" ifadesini kullandı. 
   
   "İlk ve son kez" 
   BU hareketlerin Bülent'in kariyerine yakışmadığını ifade eden Pancu, "Yaptıklarının profesyonellikle ilgisi yok" yorumunu yaptı. Bülent'e ilk ve son kez cevap verdiğini söyleyen Beşiktaşlı futbolcu, "Zaten kafam karışık. Bir de onunla uğraşmak istemiyorum" dedi. Rumen oyuncu, Bülent'in hakemlere karşı el, kol hareketi yaptığını, sürekli konuştuğunu da söyleyerek "Ama ona kimse dokunmuyor" yorumunda bulundu. 
   
   'Sahte kabadayı'    MENAJER Sinan Engin de, kaptan Bülent'e yüklendi. Engin, "Bülent Korkmaz sahte kabadayılık yapıyor. Hangi rakip futbolcu Beşiktaş soyunma odasına girer de posta koyar Zaten böyle bir şey olsa bizim çocuklar kapıyı kapatır, sorunu çözerler. Ayhan ile kavga eden görevliye 10 kişi saldırdı. Erkekliğin raconunda böyle birşey yok. Yalnız Ayhan efendi konuşmalarına dikkat etmeli. BJK İnönü Stadı'nda kavga çıkarmadık. Çıkarsaydık oradan çıkış yoktu" dedi. 
   
   Yönetimden tam destek    SİYAH - Beyazlı yönetim Galatasaray önünde kaçan iki puanın üzüntüsünü yaşarken takıma ve teknik heyete de toz kondurmadı. İkinci Başkan Hüsnü Güreli, "Kazanmayı çok istedik ama olmadı. Futbolda bu tür sonuçlar normal. Artık Şampiyonlar Ligi'ni düşünmeliyiz. Ligin telafisi var ancak Avrupa'daki şans ayağımıza bir daha zor gelir. Bu takımla gurur duyuyoruz ve ilerleyen haftalarda daha iyi olacağız" diye konuştu. 
   
   'Kamuoyu yorumlasın'    FUTBOL Şube Sorumlusu Yıldırım Demirören, Galatasaray Teknik Direktörü Fatih Terim'in Siyah - Beyazlı tribünlere yaptığı el hareketi ile ilgili olarak, "Bu konuda yorum kamuoyunun" ifadesini kullandı. Farklı kazanacakları derbiyi berabere bitirdiklerini ileri süren Demirören, "40. dakikada ilk atağını gerçekleştiren, 42. dakikada ilk kornerini kullanan Galatasaray'ı elimizden kaçırdık, üzgünüz" dedi. 
   
   Sergen hak verdi    GALATASARAY derbisinde yedekler arasında sahaya çıkan Beşiktaş'ın en önemli silahı Sergen Yalçın, sağ karın adalesindeki ağrılardan yakındı. Tecrübeli oyuncu, "Depar atamıyorum, koşamıyorum, toplara doğru dürüst vuramıyorum. Zorladığım anda inanılmaz ağrı yapıyor. Bu şekilde oynamam çok zor. Bu şartlarda yedek olmam çok doğal" dedi. Dün takımdan ayrı kondisyon çalışması yapan Sergen, Sparta Prag maçından sonra karın adalesindeki sakatlık nedeniyle yurt dışına gideceğini de sözlerine ekledi. 
   
   Gözler Prag'a döndü    BEŞİKTAŞ'TA gözler salı günü oynanacak Sparta Prag maçına çevrildi. Bu karşılaşma için hiç izin yapmadan çalışmalara başlayan Siyah - Beyazlı ekipte derbide forma giyenler koşu yaparken diğer oyuncular çift kalede yer aldı. Hafif sakatlığı bulunan Cordoba takımla birlikte koşuya katıırken kulüp doktoru Ayhan Optur, Cordoba da dahil olmak üzere şu anda takımda sakatlığı nedeniyle oynayamayacak futbolcu bulunmadığını açıkladı. Beşiktaş bu akşam Prag maçı için kampa girecek. 
   
   
</TEXT>
</DOC>
