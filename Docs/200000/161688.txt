<DOC>
<DOCNO> 161688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko12.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep GSYİH'de Kilis'in gerisinde kaldı 
</HEADLINE>
<TEXT>

     Gaziantep'in, eski ilçesi Kilis'in gerisinde 1593 dolarlık gayri safi yurtiçi hasılaya GSYİH sahip olması iş ve sanayi çevrelerinde tepkilere neden oldu. 
     Gaziantep Sanayi Odası Başkanı Nejat Koçer, yaptığı açıklamada, Devlet İstatistik Enstitüsü'nün DİE yeniden yapılanması ve güncelleşmesi gerektiğini savundu. 
     Koçer, DİE'nin, GSYİH'yi hangi kriterlere göre belirlediğini ortaya koyması gerektiğini savunarak, şunları söyledi 
     ''GSYİH rakamlarının gerilemesi, Cumhuriyet tarihinin en büyük küçülmesini yaşayan Türkiye'nin bir yansımasıdır. Ancak DİE, bunu tespit ederken hangi kriterlere göre yaptığını iyi bilmek gerekir. DİE'nin belirlediği kriterler eskidi. Eski kriterlerle yeni Türkiye'yi tarif etmek imkansız. İki yıl öncesi kriterleri 2003 yılında ortaya koyuluyor. Halbuki, bugünkü Türkiye'de 1 ay bile uzun bir zamandır ve herşey çok çabuk bir zaman diliminde değişebiliyor.'' Birbirinden farklı özelliklere sahip illeri, aynı kriterlerle GSYİH tespit etmenin yanlış bir uygulama olduğunu ifade eden Koçer, sözlerini şöyle sürdürdü 
     ''Göç, GSYİH'yı düşüren önemli bir faktördür. Gaziantep çok yoğun göç alan bir kent. Her yıl yüzde 6,5 oranında göç yoğunluğu yaşıyor. Aldığı göç, hayat standardının düşmesinde önemli bir etkendir. Bu da GSYİH'yı negatif etkiler. Ciddi bir sanayi tesisine sahip olmayan eski ilçemiz Kilis'in, 1817 dolar GSYİH ile Gaziantep'in üstünde yer alması, DİE'nin kriterlerini tartışma noktasına taşır. İllerdeki araç sayısı, GSYİH tespitinde bir kriterdir. Oysa Gaziantep'te binlerce İstanbul ve Ankara plakalı araç bulunmaktadır. İstanbul ve Ankara'dan çıkarılan araç plakaları, çıkarıldıkları illerde olduğu düşünülürse o ile sığması mümkün değil. Bu kriterin ayakları ne yazık ki yere basmıyor.'' Nejat Koçer, GSYİH tespitinde, kriterlerinin güncel ve doğru olması gerektiğini belirterek, DİE'nin yeniden yapılması gerektiğini savundu. 
     Gaziantep için açıklanan 1593 dolar GSYİH'yı inandırıcı bulmadıklarını belirten GSO Başkanı Nejat Koçer, gerçek ve doğru kriterlerle yeni bir GSYİH çalışmasını kendilerin yapacaklarını kaydetti. Koçer, ''o ilin gerçek doğrularıyla GSYİH tespit edilmeli. Gerçek verilerle, GSYİH'yı yeniden tespit edeceğiz'' diye konuştu. 
     Koçer, GSO olarak, bu konuda öncülük yaparak, GSYİH'nın yeniden tespit edilmesi için firma arayışlarına başladıklarını, konunun uzmanı kişilerle temasa geçtiklerini belirtti. Nejat Koçer, kısa süre içinde Gaziantep'in gerçek GSYİH rakamlarını, doğru bilgi ve verilerle tespit edileceğini sözlerine ekledi. 
     
</TEXT>
</DOC>
