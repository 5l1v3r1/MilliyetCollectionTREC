<DOC>
<DOCNO> 153322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur07.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS adaylarının gözde tercihi öğretmenlik... 
</HEADLINE>
<TEXT>

     Milli Eğitim Bakanlığı'nın MEB , ''gözden düştüğü'' gerekçesiyle cazip hale getirmek için uğraş verdiği öğretmenlik mesleği, son yıllarda üniversite adaylarının gözdesi haline geldi. 
     Öğrenci Seçme Sınavı'na ÖSS başvuran adayların yarıya yakınının tercih ettiği bazı öğretmenlik programlarının taban puanları, talebin her geçen yıl artması nedeniyle birçok mühendislik programı ile tıp fakültesinin üzerine çıktı. 
     MEB'in verilerine göre, 2001-ÖSS'ye başvuran 1 milyon 419 bin 127 kişiden yüzde 48'i 682 bin 862 kişi , öğretmenlik programlarını tercih etti. Öğretmenlik programlarını tercih edenlerin yalnızca yüzde 3'ü 21 bin 309 yerleşmeye hak kazanırken, bunlardan yüzde 57'sinin öğretmenlik programlarını ilk 5 tercih arasında gösterdikleri belirlendi. 
     
     ÖĞRETMENLİK, TÜM FAKÜLTELERİ SOLLADI 
     2002-ÖSS'de Marmara Üniversitesi Atatürk Eğitim Fakültesi Matematik Öğretmenliği programına en düşük 214.8 sayısal puan türüyle öğrenci alınırken, aynı üniversitenin İngilizce öğretim yapan Tıp Fakültesi'ne en düşük 213.320, Endüstri Mühendisliği'ne 212.583, Makina Mühendisliği Fakültesi'ne 206.823, Diş Hekimliği Fakültesi'ne 205.635, Eczacılık Fakültesi'ne 203.2 puanla öğrenci yerleştirildi. 
     Boğaziçi Üniversitesi Eğitim Fakültesi Matematik Öğretmenliği programına en düşük 221.841, Bilgisayar Öğretmenliği programına da 221.665 sayısal puanla öğrenci kabul edilirken, aynı üniversitenin Bilgisayar Mühendisliği bölümüne 221.018, Elektrik-Elektronik Mühendisliği bölümüne 221.381, Endüstri Mühendisliği bölümüne 221.100 taban puanıyla öğrenci alındı. 
     ODTÜ Eğitim Fakültesi Bilgisayar ve Öğretim Teknolojileri Öğretmenliği programı da 208.915 sayısal taban puanıyla Gıda, Çevre, Metalurji ve Malzeme ile Petrol ve Doğalgaz mühendislikleri bölümlerinin taban puanlarını geride bıraktı. 
     
     HANGİ ALANLARDA ÖĞRETMEN İHTİYACI VAR 
     MEB, ÖSS'de ihtiyaç duyulan alanlarla ilgili öğretmenlik programlarını ilk 5 tercihi arasında göstererek yerleşmeye hak kazananları, burs vererek destekliyor. Halen 19 bine yakın öğretmen adayı burs alıyor. 
     ''2001-2005 yılları arasında öğretmen ihtiyacı projeksiyonu'' hazırlayan MEB İngilizce, Rehberlik, Özel Eğitim Zihinsel Engelliler , İş Eğitimi, Türkçe Edebiyat, Matematik, Bilgisayar ve Muhasebe grubu alanlarında diğer branşlara göre daha fazla öğretmene gereksinim duyulduğunu belirledi. 
     




</TEXT>
</DOC>
