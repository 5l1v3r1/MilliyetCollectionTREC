<DOC>
<DOCNO> 169307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko11.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin sanayi stratejisi şekillendirildi 
</HEADLINE>
<TEXT>

     Kamu sektörü yatırımları, öncelikle ekonomik ve sosyal altyapı üzerinde yoğunlaştırılacak. 
     Buna karşılık özel sektör ise faaliyetlerini sürdürmesi ve artan şekilde devletin çekildiği alanlara yatırım yapması yönünde teşvik edilecek. 
     DPT koordinatörlüğünde AB'ye gönderilmek için hazırlanan Sanayi Stratejisi, Türkiye'nin sanayi politikasının genel çerçevesini vermek üzere şekillendirildi. 
     Stratejide yer alan beklentileri göre, GSYİH büyüme oranı bu yıl için yüzde 5.1, gelecek yıl için yüzde 5, 2005 yılı için de yüzde 5.1 olacak. 
     2005 yılında 47 milyar dolarlık ihracat, 67 milyar dolarlık da ithalat planlanırken, 2005'te 1 milyar 954 milyon dolar tutarında net doğrudan yabancı yatırım öngörülüyor. 
     
     SANAYİNİN YAPISI 
     Strateji göre, Türk sanayi esas olarak özel sektör faaliyetlerinden oluşuyor. Nitekim imalat sanayi üretiminin yüzde 80'inden fazlası ve brüt sabit yatırımların yaklaşık yüzde 95'i özel sektör tarafından gerçekleştiriliyor. 
     Kamu sektörünün sanayi içindeki payı son yıllardaki özelleştirmeler neticesinde azalıyor. 
     İmalat sanayiinin sektörel yapısı çeşitlilik arzederken, 2000 yılı itibariyle gıda imalat sektöründe en büyük paya sahip bulunuyor. Bunu giyim, kimya ve otomotiv takip ediyor. 
     
     SANAYİNİN YOĞUNLAŞTIĞI İLLERİN GÖRECELİ ÖNEMİ AZALIYOR 
     Stratejide, sanayi işletmelerinin bölgesel dağılımının eşit olmadığı, daha çok Marmara bölgesinde yoğunlaştığı, ancak İstanbul, İzmir, Adana ve Ankara gibi geleneksel olarak sanayinin yoğunlaştığı illerin göreceli olarak öneminde bir azalma görüldüğü vurgulanıyor. 
     İçel, Kırklareli, Sakarya ve Tekirdağ gibi yeni sanayi merkezlerinin oluştuğu, aynı zamanda Denizli ve Gaziantep'in de yeni sanayi merkezleri konumuna geldiği ifade edildi. 
     
     GÜMRÜK BİRLİĞİ 
     Stratejiye göre, Gümrük Birliği ile sanayinin rekabet edilebilirliği geliştirildi. 
     Dış ticaret, gümrükler, malların serbest dolaşımı ve sınai mülkiyet hakları gibi pek çok alanda mevzuat uyumu gerçekleştirildi. 
     Sübvansiyon sistemi basitleştirilerek, AB ve Dünya Ticaret Örgütü kuralları gibi uluslararası yükümlülüklerle uyumlaştırıldı. 
     
     TÜRK SANAYİSİNİN GÜÇLÜ VE ZAYIF YÖNLERİ 
     Yetersiz sermaye birikiminin dışında, makroekonomik istikrarı sağlamadaki güçlükler, yüksek enflasyon oranları, yüksek vergiler, sermayenin ve temel sınai girdilerin yüksek maliyetleri Türk sanayisinin rekabet edebilirliğinin olumsuz etkileyen unsurlar olarak belirlendi. 
     Stratejiye göre, son yıllarda, Türkiye'de makroekonomik istikrarsızlığın temelinde yapısal sorunlar yatıyor. 
     Kamu finansmanındaki sorunların yanı sıra sürekli yüksek enflasyon da ekonomi üzerinde olumsuz etki yaptı ve büyüme oranlarının potansiyelinin altında kalmasına neden oldu. 
     
     SANAYİNİN TEMEL ZAAFLARI 
     Yoğun bürokrasi, yatırım ortamındaki belirsizlikler, yetersiz ar-ge harcamaları olduğu kadar tasarım ve marka yaratmada yetersizlikler, finansman kaynaklarına erişmede engeller, etkin olmayan pazarlama hizmetleri, düşük ölçekli ekonomiler, düşük verimlilik ve kalite ile çevre konularında farkındalık yetersizliği gibi nedenler sanayinin temel zaafları olarak sıralandı. 
     
     GÜÇLÜ YANLAR 
     Buna karşılık AB ile ekonomik entegrasyon, AB, Merkezi ve Doğu Avrupa ülkeleri, Bağımsız Devletler Topluluğu ve Orta Doğu ülkeleri pazarlarına olan coğrafi yakınlık, eğitilmiş işgücü, alt yapı ve telekomünikasyon sisteminde kaydedilen ilerlemeler, büyük bir iç pazar ve liberal ekonomi politikaları Türkiye'nin rekabet edebilirliğini artıran unsurlar olarak ortaya konuyor. 
     
     GENEL POLİTİKALAR 
     Stratejiye göre, savunma ve havacılık, makine, kimya, elektronik ve bilişim ile biyoteknoloji gibi bilgi ve teknoloji yoğun sanayi desteklenecek, sanayide ileri teknolojilerin kullanımı geliştirilecek ve geleneksel sanayinin rekabet gücü artırılacak. 
     İşletmelerin kurumsal ve mali yapılarının geliştirilmesine, yeni teknolojilerin, bilişim teknolojilerinin, üretim sürecinde esnek üretim ve arz planlama sistemlerinin kullanımının yaygınlaşmasına önem verilecek. Bilgi ve iletişim teknolojileri alanındaki rekabet gücünün artırılmasına önem verilecek, elektronik ticaretin yaygın kullanımı hızla geliştirilecek, stratejik sektörlerin gelişimi ve yabancı piyasalara yönelimleri için gerekli altyapı geliştirilecek. 
     Sanayinin yeniden yapılandırma süreci ulusal hedef ve stratejiler ışığında hızlandırılacak. Özelleştirme faaliyetlerine özel önem verilecek. 
     
     KİM, NEREYE YATIRIM YAPACAK 
     Kamu sektörü yatırımları, öncelikle ekonomik ve sosyal altyapı üzerinde yoğunlaştırılacak. 
     Özel sektör ise faaliyetlerini sürdürmesi ve artan bir şekilde devletin çekildiği alanlara yatırım yapması yönünde teşvik edilecek. 
     İhracatın artırılması amacıyla, rekabet gücünün artırılmasına ve dünya ticaret eğilimleri doğrultusunda ihracat yapısının değişimine önem verilecek. 
     Teknoloji geliştirme bölgeleri ile orta ölçekli işletmeleri geliştirmek amacıyla özel organize sanayi bölgeleri kurulacak. 
     
     SEKTÖREL POLİTİKALAR 
     Yüksek katma değerli üretimin artırılması ve rekabet ortamını sağlayan bir yapının oluşturulması için, özel sektör öncülüğünde tarım ve sanayi işbirliğinin geliştirilmesi ve bütünleştirilmesi de hedefler arasında yer alıyor. 
     Stratejiye göre, tekstilde tasarım, koleksiyon tipi üretim, destek ve pazarlama faaliyetlerine özel önem verilecek. 
     Petrol ürünleri talebini karşılamak üzere ülkede yeni bir rafinerinin kurulması teşvik edilecek. 
     İnşaat malzemeleri ve makine sanayiinde AB mevzuatı çerçevesinde üretim kalitesi ve ürün güvenliği sağlanacak. 
     Halen kamusal şirketler tarafından işletilen demiryolu araçları sanayisinin özel sektöre açılması konusunda çalışmalar yapılacak. 
     
</TEXT>
</DOC>
