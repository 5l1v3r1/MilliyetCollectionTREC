<DOC>
<DOCNO> 177044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur21.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemik erimesi erkekleri de tehdit ediyor... 
</HEADLINE>
<TEXT>

     Ege Üniversitesi EÜ Tıp Fakültesi Fiziksel Tıp ve Rehabilitasyon Ana Bilim Dalı Öğretim Üyesi Prof. Dr. Simin Hepgüler, kemik erimesinin erkekleri de tehdit ettiğini bildirdi. 
     Prof. Dr. Hepgüler, halk arasında kemik erimesi olarak bilinen osteoporozun kadınlar kadar sık olmamakla birlikte, erkeklerde de görüldüğünü belirtti. 
     Tüm kalça kırıklarının yüzde 25-30'unun erkeklerde saptandığına dikkati çeken Hepgüler, açıklamasında, ''Birçok erkekte omurga deformiteleri görülmektedir. Kalça kırıklarının sıklığı hem erkek hem de kadınlarda giderek artmakta ve 2025 yılında dünyada yılda 1.1 milyon erkekte kalça kırığı beklenmektedir'' görüşüne yer verdi. 
     Erkek çocukların kemiklerinin kız çocuklarına göre daha uzun sürede geliştiğini ve kemik hücrelerinin daha yoğun olduğuna işaret eden Prof. Dr. Hepgüler, şunları kaydetti 
     ''Erkeklerde hiçbir zaman kadınlardaki menopoz gibi hayatlarını ve metabolizmalarını etkileyen ani bir kesinti durumu söz konusu olamaz. İlerleyen yaşlarda andropoz denen durum erkeklerde görülse de bu çok daha yavaş olarak kendini gösterir. Bir önemli faktör de, erkeklerin ilerleyen yaşlarda başka hastalıklardan dolayı yaşamlarını yitirebilmesi. Başka bir deyişle, erkeklerin yaşam süresinin daha kısa olması. Tüm bunlar osteoporozun erkeklerde daha geç yaşta seyretmeye başlamasına yol açıyor.'' Erkek osteoporozunun nedenleri arasında aşırı kortizon kullanımı, cinsiyet hormonu azlığı, ilaçlar, alkol, tütün kullanımı ve yaşam tarzı gibi faktörlerin yer aldığını belirten Hepgüler, osteoporozun en ciddi sonucu olan kırıkların en sık kalça, omurga ve el bileğinde ortaya çıktığını ifade etti. 
     Prof. Dr. Simin Hepgüler, omurga kırıklarının çoğu zaman sessiz biçimde olup, sonrasında gelen kırıkların, omurgada şekil bozukluğuna ve kamburluğa neden olabildiğine dikkati çekerek, şu bilgiyi verdi 
     ''Osteoporoza bağlı kırıklardan en tehlikeli sonuçlara neden olanlar kalça kırıklarıdır. Kalça kırıkları daha ileri yaşlarda genellikle 70 yaş sonrası ortaya çıkıyor, kişiyi uzun süre yatağa bağlayabiliyor, cerrahi müdahale gerekebiliyor ve alınan tüm önlemlere karşın kırık geçirenlerin dörtte biri olaydan sonra bir yıl içinde kaybedilebiliyor.'' 
     
</TEXT>
</DOC>
