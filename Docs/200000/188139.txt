<DOC>
<DOCNO> 188139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun11.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin... Kurey Yeniden başbakan olmayacağım 
</HEADLINE>
<TEXT>

     Filistin Başbakanı Ahmed Kurey, yeni kabine 3 hafta içinde belirlendiğinde, başbakanlık için tekrar aday olmayacağını kaydetti. 
     Kurey, El Fetih hareketinin merkezi komite toplantısının ardından El Fetih yetkililerine yaptığı açıklamada, olağanüstü kabinenin görev süresi dolduğu zaman başbakan olarak kalmaya niyeti olmadığını söyledi. 
     Ahmed Kurey, yeni hükümetin, yeni başbakan ile birlikte 3 hafta içinde belirleneceğini ifade etti. 
     
     MEVCUT KABİNE İÇİŞLERİ BAKANI OLMADAN GÖREV YAPACAK 

     Filistin Başbakanı Ahmed Kurey başkanlığındaki kabinenin bir ay süreyle içişleri bakanı olmaksızın görev yapacağı bildirildi. 
     Olağanüstü Filistin kabinesinde dışişleri bakanlığı görevini üstlenen Nebil Şaat yaptığı açıklamada, ''Bir aylık bir süre içerisinde kabinenin genişletilip genişletilemeyeceğini göreceğiz, ancak bu sürede görevimizi içişleri bakanı olmaksızın sürdüreceğiz'' dedi. 
     Bu arada, Filistin lideri Yaser Arafat'ın El Fetih hareketi Merkez Komitesi üyesi Abbas Zeki, içişleri bakanlığı görevini ulusal güvenlik konseyinin üstleneceğini açıkladı. 
     Arafat'ın danışmanı Nebil Ebu Rudeyna, parlamentodan güvenoyu almasından önce kabinenin diğer üyeleriyle birlikte Arafat'ın huzurunda ant içmeyi reddeden ve Arafat'ın, içişleri bakanı olarak kabinede yer almasına muhalefet ettiği öne sürülen Nasır Yusuf'un yemin ettiği zaman görevine başlayabileceğini söylemişti. 
     Filistin lideri Arafat ile Filistin Başbakanı Ahmed Kurey'in, en azından geçici bir süre için de olsa anlaşma sağladıkları ve olağanüstü hükümetin ay sonuna kadar görevine devam edeceği açıklanmıştı. 
     Görüş farklılıklarının, yeni kabinenin şekli üzerinde ağırlık kazandığı ve Arafat'ın, Nasır Yusuf'un içişleri bakanı olarak kabinede yer almasına muhalefet etmesinden kaynaklandığı ileri sürülüyordu. 
     
</TEXT>
</DOC>
