<DOC>
<DOCNO> 178478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko38.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi daireleri bu hafta sonu açık... 
</HEADLINE>
<TEXT>

     İstanbul'daki vergi daireleri, Vergi Barışı Kanunu'na göre yapılacak 4. taksit ödemeleri için hafta arasında fazla mesai yapacak, hafta sonu da açık olacak. 
     İstanbul Defterdarı Kadir Boy, yaptığı yazılı açıklamada, Vergi Barışı Kanunu'na göre yapılacak 4. taksit ödeme süresinin 1 Eylül Pazartesi günü mesai saati bitiminde sona erdiğini anımsattı. 
     Boy, bu nedenle bugünden itibaren hafta arası 17.00-19.00, 30 Ağustos Cumartesi ile 31 Ağustos Pazar günleri 10.00-17.00 ve Pazartesi günü 17.00-22.00 saatleri arasında vergi dairelerinin açık olacağını belirtti. 
     Mükelleflerin gecikme zammı ve cebr-i takibata maruz kalmamaları için taksit ödemelerini düzenli olarak yapmalarının kendi menfaatlerine olacağını vurgulayan Boy, Vergi Barışı Kanunu'na göre ödenmeyen 1.,2., 3. taksitlerin ayrı ayrı yüzde 10 fazlası ile tahsil edileceğini kaydetti. 
     Kadir Boy, borçlarını taksit sürelerinden önce ödeyen mükelleflerin ise erken ödeme indiriminden yararlanacağını duyurdu. 
     
</TEXT>
</DOC>
