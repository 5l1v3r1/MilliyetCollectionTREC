<DOC>
<DOCNO> 185248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/yasam/yas01.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atlantis' ile komşu çıktık 
</HEADLINE>
<TEXT>

   Amerikalı araştırmacı Robert Sarmast, efsanevi batık kent Atlantis'in kalıntılarının, Kıbrıs ile Suriye arasında bir yerde olduğunu iddia etti 
      DIŞ HABERLER SERVİSİ 
   
   Yunanlı düşünür Platon'un anlatımıyla efsaneleşen, 'kayıp medeniyet' Atlantis'in, Kıbrıs'ın doğusunda olduğu iddia edildi. İddianın sahibi ise Amerikalı araştırmacı Robert Sarmast'tı.. 
   İngiliz The Observer gazetesine konuşan Sarmast, bugüne kadar Bolivya, Türkiye, Antarktika ve Hindistan denizlerinde kalıntıları aranan Atlantis'in, Kıbrıs ile Suriye arasında olduğunu, deniz radarıyla tespit ettiğini söyledi. 
   Robert Sarmast, bir petrol firmasının yardımıyla yürüttüğü araştırmalar sonucu, Kıbrıs'ın doğusunda deniz dibinde batık bir adanın varlığını belirlediğini, deniz derinliğini göz önüne alarak üç boyutlu haritalar çıkardığını ve araştırma sonuçlarına bakarak, bölgede batık bir adanın varlığına emin olduğunu belirtti. 
   
   Tarifleri, birebir uyuyor 
   'Atlantis'in Keşfi Şaşırtıcı Kıbrıs Adası Vakası' adlı kitabını önümüzdeki ay İngiltere'de piyasaya sürecek olan Sarmast, deniz dibinde bulduğu batık adanın, Platon'un Atlantis tarifine bire bir uyduğunu da vurguladı. 
   Batık adanın, 1 mil yaklaşık 1.61 kilometre derinlikte olduğunu söyleyen Sarmast, ada eğer Platon'un Atlantis'i ise, geniş binalar, köprüler, tapınaklar ve kanalların kısa sürede ortaya çıkarılacağını söyledi. 
   
   
</TEXT>
</DOC>
