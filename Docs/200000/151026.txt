<DOC>
<DOCNO> 151026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo21.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş üzgün, stresli ve umutlu... 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, yarın Fenerbahçe karşısında galip gelerek, hem Diyarbakırspor yenilgisini unutturmak, hem de liderliklerini sürdürme amacında olduklarını söyledi. 
     Mete Düren, Diyarbakırspor yenilgisinin, acı çekmeden ve çaba sarfetmeden şampiyonluğun gelemeyeceğini ortaya koyduğunu ifade ederek, ''Belki bu yenilgi, böyle bir gerçeği ortaya koydu. Bu maçtan çıkarılacak derslerle, Fenerbahçe karşılaşması son 7 final maçı için bir başlangıç olacaktır'' dedi. 
     Rakiplerinin soluklarını enselerinde hissetmenin ayrı bir itici güç olması gerektiğini kaydeden Düren, ''Her zaman stres, başarısızlık için bir neden olarak gösteriliyor. Ancak stres olmadan da şampiyonluk gelmez. Zor anlarda paniğe kapılmadan mücadelemizi sonuna kadar sürdürmeliyiz'' diye konuştu. 
     
     SPEKÜLASYONLAR 
     Fenerbahçe maçı öncesi ortaya bazı spekülasyonların atıldığını hatırlatan Düren, şunları söyledi 
     ''Ligin son haftalarında insanların masa başında oturup, her türlü ahlaki ve sportif duyguları bir tarafa bırakıp, ürettikleri iddiaları görünce gerçekten üzülüyoruz. Beşiktaş'ın maçı kazanması halinde öne sürülecek senaryolar şimdiden ortaya çıkarılmış durumda. Bence bu tip iddiları ortaya atanların da basın tarafından kınanması lazım.'' Düren son olarak, taraftarlara bir çağrıda bulunarak, ''Hava koşulları ne olursa olsun, taraftarlarımızın stadı doldurup, son dakikaya kadar takımlarını desteklemelerini bekliyoruz. Zaten Fenerbahçe maçının biletleri tükendi. Taraftarımızın da desteğiyle yarın iyi bir sonuç alacağımıza inanıyorum'' dedi. 
     





</TEXT>
</DOC>
