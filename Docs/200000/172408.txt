<DOC>
<DOCNO> 172408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur24.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini ve kızını yasak aşk yaşadığı için öldürüp yaktı... 
</HEADLINE>
<TEXT>

     Gaziantep'te bir anne ve kızının av tüfeğiyle vurularak öldürüldüğü ve cesetlerinin yakıldığı olay aydınlatıldı. 
     İl Jandarma Komutanlığı'ndan yapılan açıklamaya göre, Nurdağı İlçesi Gökçedere Köyü Nergizlihöyük Mevkii'nde yanık cesetleri bulunan anne Hasibe Sağıcı ve kızı Hasret Birgül'ün, genç kadının eşi Hasan S. ve arkadaşları Süleyman A. ve Coşkun G. tarafından öldürüldüğü saptandı. 
     Eşini ve üvey kızını öldürdüğü iddiasıyla yakalanan ve halen Nurdağı İlçe Jandarma Komutanlığı'nda gözaltına tutulan Hasan S. ifadesinde, 8 ay kaldığı cezaevinden çıkışında eşinin bir başkasıyla birlikte olduğunu öğrendiğini belirtti. 
     Hayvan hırsızlığı suçundan Kayseri Sarız Cezaevi'nde 8 ay kaldığını belirten Hasan S. jandarmadaki ifadesinde şunları anlattı 
     ''Cezaevine girerken eşim ve kızımı komşularım Süleyman A. ve Coşkun G'ye emanet etmiştim. Cezaevinden çıkıp eve döndüğümde karım ve kızımın davranışlarında gariplikler sezdim. Nedenini sorduğum Süleyman A. ve Coşkun G. eşimin bir minibüs şoförüyle ilişki içinde olduğunu söylediler. Eşim ve kızımı takip ettim, minibüs şoförüyle Adana'da denize girdiklerini belirledim ve onları öldürme planları yaptım. 
     1 Temmuz 2003'te, Osmaniye'de eşim ve kızımı Süleyman A'nın otomobiline bindirdim, Süleyman A'nın av tüfeğini de bagaja koymuştum. Namusuma sahip olamadıkları için Süleyman A. ve Coşkun G'yi de plana dahil ettim, olay yerine gittik.'' 
     Olay yerinde sorguladığı eşinin yaşadığı yasak ilişkiyi itiraf ettiğini öne süren Hasan S, kendisini ihbar etmemeleri için Süleyman A. ve Coşkun G'yi suç ortağı yaptığını bildirdi. 
     Olaydan 12 gün sonra yanık cesetleri bulunan eşi ve üvey kızına av tüfeğiyle kendisinden önce Süleyman A. ve Coşkun G'nin ateş ettiğini savunan Hasan S, cesetlerin üzerine benzin döküp tutuşturduktan sonra Osmaniye'ye döndüklerini ifade etti. 
     Eşinin ilişki yaşadığı minibüs şoförü ile Kadirli'de teyzesinin yanında bulunan 12 yaşındaki diğer kızı Sevda Birgül'ü de öldürmeyi planladığını itiraf eden Hasan S, bu istemini gerçekleştiremeden yakalandığını belirtti. 
     Hasan S'nin ifadesi doğrultusunda yapılan çalışmayla Süleyman A. ve Coşkun G'nin, evlerinde suç aleti av tüfeğiyle birlikte ele geçirildikleri ifade edilen açıklamada, zanlıların Nurdağı İlçe Jandarma Komutanlığı'ndaki işlemlerin ardından adliyeye çıkarılacakları kaydedildi. 
     
</TEXT>
</DOC>
