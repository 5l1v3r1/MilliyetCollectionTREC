<DOC>
<DOCNO> 155439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur13.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaşında emekli olanlar dava açıp geri dönebilecek 
</HEADLINE>
<TEXT>

     Danıştay Başkanı Nuri Alan, 61 yaşını doldurup zorunlu olarak emekli edilen memurlardan idari yargıya dava açanlara Anayasa Mahkemesi'nin kararının otomatik olarak uygulanması gerektiğini söyledi. 
     Alan, Anayasa Mahkemesi'nin memurların zorunlu emeklilik yaşını 61'e indiren düzenlemenin yürürlüğünün durdurulmasının ardından bugüne kadar emekli edilenlerin durumunun ne olacağını A.A muhabirine değerlendirdi. 
     Alan, emekliye ayrıldığı kendisine tebliğ edilen memurlardan usulüne uygun olarak tebliğden sonra 60 günlük süre ve diğer şartlar idari yargıya dava açanların, Anayasa Mahkemesi'nin verdiği yürürlüğü durdurma kararından yararlanabileceklerini bildirdi. Alan, şunları söyledi 
     ''Burada, 'Anayasa Mahkemesi kararları geriye yürümez' hükmü geçerli olamaz. Çünkü idari yargıya 60 günlük sürede dava açan memur, aynı zamanda bu davasında, söz konusu yasanın anayasaya aykırılığını da ileri sürer. Davada uygulanacak kural olan bu düzenlemenin Anayasa Mahkemesi'nce yürürlüğü durdurulduğuna göre, idari yargı bu durumu dikkate almak zorundadır. 
     Dolayısıyla Anayasa Mahkemesi'nin yürürlüğü durdurma kararı, otomatik olarak idari yargıda açılan ya da açılacak davalarda uygulanır.'' Emekli edilen memurların idari yargıya dava açmalarına hiç gerek kalmayabileceğini de belirten Nuri Alan, ''Hukuki zorunluluk olmamakla birlikte yürütme, hukuka bağlılığın ifadesi olarak dava açmadan da isteyenleri görevine iade edebilir'' diye konuştu. 
     Alan, ancak bundan sonra memurların zorunlu emekliliğinde hangi yaşın uygulanacağı konusunda bir boşluğun ortaya çıktığını söyledi. Alan, ''Anayasa Mahkemesi son düzenlemenin yürürlüğünü durdurduğu için eski düzenleme otomatik olarak yürürlüğe girmez. Burada bir boşluk var gibi. Bu boşluğun doldurulması gerekir.'' dedi. 
     
</TEXT>
</DOC>
