<DOC>
<DOCNO> 198178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/soneko04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik GAP'la sona erecek... 
</HEADLINE>
<TEXT>

     GAP'ın yürütüldüğü Güneydoğu Anadolu Bölgesi'nde, 1.7 milyon hektar arazinin tamamının sulanmasıyla birlikte, yaklaşık 3.5 milyon kişiye iş olanağı sağlanacağı bildirildi. 
     GAP Bölge Kalkınma İdaresi BKİ Bölge Müdürlüğü'nden aldığı bilgiye göre, ülke yüzölçümünün yüzde 9.7'si büyüklüğündeki 9 ilde yürütülen projenin uygulandığı bölgedeki nüfusun yüzde 63'ü kentlerde, yüzde 37'si kırsal alanlarda yaşıyor. 
     Proje tamamlandığında, yılda toplam 52 milyar metreküpten fazla su akıtan Fırat ve Dicle nehirleri üzerindeki tesislerle Türkiye toplam su potansiyelinin yüzde 28.5'inin kontrol altına alınması planlanıyor. 
     GAP'taki barajların 7 bin 460 megavatın üzerinde kurulu güç kapasitesiyle yılda 27 milyar kilovatsaatlik hidroelektrik enerjisi üreteceği tahmin ediliyor. 
     Planlanan toplam sulama alanı, Türkiye'de ekonomik olarak sulanabilir toplam alanın yüzde 20'sine, yıllık elektrik üretimi ise ekonomik olarak gerçekleştirilebilir elektrik enerjisi potansiyelinin yüzde 22'sine eşdeğer. 
     Karakaya ve Atatürk ile 1999 ve 2000 yıllarında işletmeye alınan Kralkızı, Karkamış, Dicle ve Birecik barajlarında gerçekleştirilen toplam hidroelektrik üretimi 2002 yılına kadar 184 milyar kilavatsaate ulaştı. 
     Türkiye'nin toplam hidrolik enerji üretiminin yüzde 50'sini gerçekleştiren GAP barajları, ülkedeki toplam enerji üretiminin ise yüzde 9.3'ünü karşılıyor. 
     GAP'ın sulama projeleri tamamlandığında, 1.7 milyon hektar alanın sulanmaya açılması planlanıyor. GAP'ın meydana getireceği yüksek tarım ve sanayi potansiyeliyle, bölgede ekonomik hasılanın artması, bölge nüfusunun yaklaşık 3.5 milyonuna iş imkanı yaratılması hedefleniyor. 
     Dolayısıyla GAP'la birlikte köyden kente gerçekleşen göçlerle birlikte artan işsiz sayısı, sulama projesinin devreye girmesiyle çözüme kavuşturulacak. 

     
</TEXT>
</DOC>
