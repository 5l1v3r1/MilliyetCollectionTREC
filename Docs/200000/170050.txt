<DOC>
<DOCNO> 170050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin dur ihtarına uymayınca vurulup öldürüldü... 
</HEADLINE>
<TEXT>

     Bağcılar'da bir kişi, ''dur'' ihtarına uymadığı gerekçesiyle polisin açtığı ateş sonucu vurularak yakalandı. Hastaneye kaldırılan bu kişi kurtarılamadı. 
     Polis ekiplerince takip edilen Kenan Aksakal'ın kullandığı otomobil, Kazım Karabekir Mahallesi 5 1 Sokak'ta durduruldu. Araçtan inen Aksakal, bir apartmana girerken, yanında bulunan İbrahim Demirci 24 yaya olarak kaçmaya çalıştı. 
     Polisin ''dur'' ihtarına uymayan Demirci, açılan ateş sonucu başından vurularak ağır yaralandı. Özel Yeni Ufuk Hastanesi'ne kaldırılan İbrahim Demirci, yapılan müdahalelere rağmen can verdi. 
     Durumu haber alan Demirci'nin bir grup yakını, olay yerine gelerek polis ekiplerine taşlı saldırıda bulundu. Saldırıda başına taş isabet eden bir polis memuru, hafif şekilde yaralandı. Demirci'nin yakınları hastanedeki polisleri tekme tokat dövmeye başladı. Bu sırada havaya ateş açan bir polis memurunu aralarına alan İbrahim Demirci'nin yakınları dövüp kaldırıma attı. 
     Gerginliğin artması üzerine olay yeri ve Özel Yeni Ufuk Hastanesi önüne Çevik Kuvvet ekipleri ile panzerler sevk edildi. 
     Hastane önündeki grubun yatıştırılmasının ardından, Demirci'nin cenazesi, ambulansla Bakırköy Devlet Hastanesi morguna sevk edildi. 
     Demirci'nin yakınlarından bir grup bu hastaneye gelerek, hastane önündeki 3 ekip otomobiline saldırdı. Araçların camlarını sopalarla kıran saldırganlar, araçlardaki telsizleri de tahrip etti. Grup, sevk edilen Çevik Kuvvet ekiplerince kontrol altına alındı. 
     Yetkililer, hurdacılık yaptığı öğrenilen Demirci'yi vuran polis memurunun kimliği hakkında açıklama yapmazken, olayla ilgili soruşturmanın sürdürüldüğü bildirildi. 
     
</TEXT>
</DOC>
