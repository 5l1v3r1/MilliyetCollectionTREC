<DOC>
<DOCNO> 183969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur17.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yaşındaki çocuğun namus cinayeti... 
</HEADLINE>
<TEXT>

     Kayseri'de bir genç, küçük yaşta imam nikahıyla birlikte olduğu kadını ''kendisini aldattığı'' gerekçesiyle bıçaklayarak öldürdü. 
     Karacaoğlu Mahallesi Doğuş Caddesi'nde meydana gelen olayda, V.Y. 15 , yaklaşık 6 ay önce ailelerinin rızalarıyla imam nikahıyla birlikte yaşadığı A.O. 15 ile, ''kendisini aldattığı'' için tartıştı. 
     Tartışma sırasında V.Y'nin bıçaklayarak yaraladığı A.O, kaldırıldığı Erciyes Üniversitesi Tıp Fakültesi Hastanesi'nde hayatını kaybetti. 
     Olaydan sonra yakalanan V.Y, emniyetteki sorgusundan sonra adliyeye sevkedildi. 
     Sanığın annesi Perizade Y., A.A muhabirine yaptığı açıklamada, şunları söyledi 
     ''A.O'nun ablası Emel benim 5 yıllık gelinim. Gelinimden memnunum. A.O'nun da oğlum V.Y. ile evlenmelerini uygun gördüm. Kızın ailesi de olaya sıcak baktılar. Ben gençlerin yaşları küçük olduğu için bir süre nişanlı kalmalarını istedim. Ancak, kızın annesi ve babası hasta olduğu için bir an önce evlenmelerini istediler. Bunun üzerine yaklaşık 6 ay önce de düğün yaparak gençleri imam nikahıyla evlendirdik ve bizim yanımızda kalıyorlardı. Oğlum, eşiyle kendisini aldattığı için tartışmış ve bıçaklamış.'' Karacaoğlu Mahallesi Doğuş Caddesi Yeni Yayla Sokak'ta önceki gün saat 15.00'de meydana gelen olayda, hırsızlık suçundan sabıkalı V.Y., 6 ay önce imam nikahı kıyarak, birlikte yaşadığı A.O.'yu tanımadığı bir başka erkeğin kolunda dolaşırken gördü. Öfkeye kapılan V.Y., belindeki bıçakla genç kadını kovalayarak, 3 yerinden bıçakladı. Ağır yaralanan A.O., kaldırıldığı Erciyes Üniversitesi Gevher Nesibe Hastanesi'nde öldü. Çocuk Şubesi Müdürlüğü'nce gözaltına alınan V.Y., "Altı ay önce evlendiğim eşimi sokakta bir başka erkekle kolkola gezerken görünce dayanamadım, bıçakladım. Pişmanım'' dedi. 
     V.Y.'nin adliye binasına getirilmesi sırasında, anne Perizade Y., "Oğlumun yüzünü saklamayın. O namusunu temizledi. Benim oğlum utanılacak iş yapmadı'' diye bağırdı. 
     
</TEXT>
</DOC>
