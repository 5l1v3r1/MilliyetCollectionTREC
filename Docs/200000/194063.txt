<DOC>
<DOCNO> 194063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo21.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 0 - Bursaspor 0 ilk yarı 
</HEADLINE>
<TEXT>

     Birinci Süper Futbol Ligi'nde, Trabzonspor ile Bursaspor arasındaki karşılaşmanın ilk yarısı 0-0 sona erdi. 
     Karşılaşmaya her iki takım da savunma güvenliğini ön planda tutarak başladı. Trabzonspor rakibine oranla daha atak ve etkili futbol sergilese de istediği gole ulaşamadı. 
     Oyunu daha çok kendi yarı alanında kabul eden Bursaspor, kontraataklarla rakip kalede gol aradı. 
     10. dakikada Bursaspor'da Tamer'in sağdan ortasında ceza alanı içinde uygun pozisyondaki Okan'ın kafa vuruşunda, top kaleci Petkoviç'te kaldı. 
     12. dakikada İbrahim Ege ile girdiği ikili pozisyonda yüzüne darbe alan Okan oyuna devam edemedi. Gözkapağı ile kaşı arasında açılma olduğu tespit edilen Okan hastaneye kaldırıldı. 
     16. dakikada İbrahim Ege'nin yerden pasında, ceza alanı ön çizgisinde topla buluşan Romashenko'nun yerden vuruşunda, top kaleci Serdar'da kaldı. 
     26. dakikada Erol'un ceza alanının dışından çektiği sert şutta, top kalenin üstünden auta gitti. 
     30. dakikada Trabzonspor taraftarlarının Fenerbahçeli Fatih Akyel aleyhine yaptığı olumsuz tezahüratlar üzerine, maçın hakemi Arzuman, 1 numaralı anonsu yaptırdı. 
     35. dakikada Romashenko'nun ceza alanı içinde yerden pasında, penaltı noktası üzerinde topla buluşan Augustine'nin çektiği şutta, meşin yuvarlak Bursaspor defans oyuncularından döndü. 
     42. dakikada Fresineanu'nun, yaklaşık 30 metreden attığı şutta, top kalenin üstünden auta gitti. 
     45. dakikada sağ çaprazdan ceza alanına giren Gökdeniz'in aşırtma vuruşunda, top defans oyuncuları tarafından uzaklaştırıldı. 
     Karşılaşmanın uzatma dakikalarında da gol olmadı ve ilk yarı golsüz beraberlikle sona erdi. 
     
</TEXT>
</DOC>
