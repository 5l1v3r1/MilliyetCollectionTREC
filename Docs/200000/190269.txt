<DOC>
<DOCNO> 190269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/dunya/dun01.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Türk askeri gelmeyebilir 
</HEADLINE>
<TEXT>

      YASEMİN ÇONGAR Washington 

   
   Bush yönetimi, Türk askerinin Irak'ta çokuluslu gücün parçası olarak görev alması fikrinden vazgeçilebileceğinin en net işaretini dün verdi. ABD Savunma Bakanı Donald Rumsfeld, Pentagon'da düzenlediği basın toplantısında, Ankara'nın belli koşullar altında Irak'a asker gönderme önerisi yaptığını, ancak bu konuda "herkesi tatmin edecek bir yöntem bulunup bulunamayacağını" bilmediğini söyledi. Açıklamasında, hem Irak Geçici Yönetim Konseyi'nin muhalefetini ima eden hem de Türkiye'nin koşullarından söz eden Rumsfeld'in sözleri, bir diğer Pentagon yetkilisi tarafından, Konsey'in muhalefetinin aşılamaması halinde, Türk askerinin de Irak'a gidemeyeceği şeklinde yorumlandı. 
   Rumsfeld, Irak'tan yükselen itirazların, kendilerini Türk askeri fikrinden caydırıp caydırmadığı yönündeki bir soru üzerine yaptığı açıklamada, "Türk hükümetinin yaptığı, en azından benim anladığım kadarıyla, belirli koşullar altında ve bir yöntem bulunabilmesi halinde, birlik göndermeye istekli olabileceklerini bildirmektir. Bu süreç işliyor. Ancak bu süreçte nihai olarak herkesi tatmin edecek bir yöntem bulunacak mı, bilmiyorum. Umarım bulunur, çünkü ilave birliklerin devrede olmasını tabii ki isteriz" dedi. Rumsfeld'in açıklamasından basına bilgi veren bir Pentagon yetkilisi ise, "Irak Yönetim Konseyi'nin muhalafeti aşılamazsa, Türk askeri fikrinden vazgeçmek zorunda kalırız. Bakan'ın tüm tarafları tatmin edecek bir yöntem arayışı ile kastettiği şey de bu" dedi. 
   
   Erdoğan Washington Kürtlere takıldı    ANKARA Milliyet 
   Başbakan Recep Tayyip Erdoğan başkanlığında önceki gece toplanan AKP MYK'da üyeler, "gönderin" talebinde bulunmasına rağmen ABD'nin son günlerde isteksiz davranmasının arkasında Irak'taki Kürt grupların etkin olabileceğini söyledi. Bu görüşe katılan Erdoğan da ABD'nin bölgedeki gruplarla pazarlıklarını sürdürdüğünü belirterek, "ABD'nin Türk askeriyle ilgili kararsızlığında bu görüşmeler etkili. Biz de istenmediğimiz yere asker göndermeyiz. ABD'nin tavrına göre karar vereceğiz" dedi. 
   
   
   
</TEXT>
</DOC>
