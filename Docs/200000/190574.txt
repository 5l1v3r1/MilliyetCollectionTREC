<DOC>
<DOCNO> 190574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/guncel/gun20.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Siz utanmayın    CEM BAKIRCI Erzurum DHA 
   Atatürk'ün silah arkadaşının ismini taşıyan Halitpaşa İlköğretim Okulu'nun bin öğrencisinden yüzde 90'ı terlik ve kara lastikle okula geliyor. Ayakları üşüyen çocuklardan bazıları bu durumdan utanıyor. Milli Eğitim Müdürü Ahmet Er, öğrencilerin kar yağmadan ayakkabıya kavuşturulmasına çalıştıklarını belirterek, "Milli Eğitim Vakfı'ndan yardım yapacağız. Varlıklı ailelerden de yardım bekliyoruz" dedi. 
   
   TÜBİTAK'la ilgili tasarı görüşülmedi    ANKARA Milliyet 

   TBMM Milli Eğitim Komisyonu, "TÜBİTAK Başkanı ve Bilim Kurulu üyelerinin bir defaya mahsus başbakan tarafından seçilmesini" öngören yasa tasarıyla ilgili görüşmeleri milletvekillerinin büyük çoğunluğunun toplantıya katılmaması üzerine erteledi. AKP'li Komisyon Başkanı Tayyar Altıkulaç, CHP'lilerin kurultay nedeniyle, AKP'lilerin de eski Bosna - Hersek Cumhurbaşkanı Aliya İzzetbegoviç'in cenazesine gittiklerini belirtti. Altıkulaç, TÜBİTAK Başkan Vekili Prof. Dr. Tuğrul Tankut'la hukuk müşavirinin kendisine daha önce uygulamalar konusunda bilgi verdiğini söyledi. Altıkulaç, tasarının ertelenmesi için hükümet veya TÜBİTAK'tan kendisine telkin gelmediğini kaydetti. TÜBİTAK'ta henüz atamaları yapılmayan başkan ve Bilim Kurulu üyeleri, kurumda seçimlerin Bilim Kurulu tam kadro görevdeyken yapıldığını bildirdi. 
   
   Sıcak hava gidiyor, yerine fırtına geliyor    İSTANBUL Milliyet 

   Meteoroloji İşleri Genel Müdürlüğü, sıcak havanın yarından itibaren yurdu terk edeceğini, bu geceden itibaren de İstanbul'da fırtına beklendiğini bildirdi. Meteorolojik tahminlere göre yurdun kuzeybatı kesimlerinde lodos kuvvetlenecek ve özellikle yarın Marmara, Kuzey Ege ve Batı Karadeniz'de zaman zaman fırtına şeklinde esecek. Sıcak hava hafta sonu kuzey bölgelerden başlayarak yerini soğuk hava dalgasına bırakacak. İstanbul Büyükşehir Belediyesi Afet Koordinasyon Merkezi AKOM de kentin bu geceden itibaren fırtına ve yağışlı havanın etkisine gireceğini duyurdu. AKOM Meteoroloji biriminin tahminlerine göre fırtınayla birlikte yarın sabah saatlerinde başlaması beklenen sağanak yağış cumartesi etkisini artıracak. Ayrıca, hava sıcaklıkları hafta sonu 10 - 12 derece düşecek. 
   
   
   
</TEXT>
</DOC>
