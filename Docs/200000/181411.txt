<DOC>
<DOCNO> 181411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/yasam/yas03.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En genç ecstasy kurbanı 
</HEADLINE>
<TEXT>

   İngiltere'de yaşayan 10 yaşındaki Jade Slack, aile dostlarının evinde bir oyuncak ayının içinde bulduğu 5 ilacı yutunca 'aşırı doz'dan öldü 
      DIŞ HABERLER SERVİSİ 
   
   İngiltere'nin Manchester kentinde beş ecstasy ilacı yutan 10 yaşında bir kızın, aşırı dozdan öldüğü ortaya çıktı. 
   Geçtiğimiz yıl meydana gelen olayda küçük Jade Slack'in, aile dostları olan Rebecca Hodgson'ın evinde kaldığı sırada bir oyuncak ayının içinde bulduğu ilaçları yuttuğu, fenalaşıp öldüğü öğrenildi. 
   
   Hastane yerine duş 
   İlaçları oyuncak ayının içine Hodgson'ın sevgilisi Wayne Wood'un gizlediği ortaya çıktı. 
   Ecstasy ilaçlarını içen Jade'nin hiperaktif davranışlarından şüphelenen Hodgson, olay günü telefonla sevgilisini çağırdı. Ancak ikili, dudakları moraran, titreyen ve terleyen küçük kızı hastaneye kaldırmak yerine, yükselen vücut ısısını düşürmek için duşa soktu. 
   
   Cinayetten yargılanıyorlar 
   İkilinin Jade'i suyla serinletmek yerine, bir an önce hastaneye götürmeleri halinde küçük kızın kurtulabileceği belirtildi. En genç ecstasy kurbanı olarak kayıtlara geçen Jade'nin kalp krizinden öldüğü açıklandı. Şimdi Hodgson-Wood çifti, Manchester'da cinayet ve çocuklara eziyet suçlamalarıyla yargılanıyor. 
   
   
</TEXT>
</DOC>
