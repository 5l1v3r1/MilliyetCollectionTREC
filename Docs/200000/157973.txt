<DOC>
<DOCNO> 157973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/yazar/tamer.html </URL>
<DATE> 2003/05/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cam Ocağı'nda dans ve ney 
</HEADLINE>
<TEXT>

     Camın büyüsü, Cam Ocağı'nın yeşillikler içindeki mekanında dansla ve müzikle buluşuyor. 
     Çek cam sanatçısı Petr Novotny, dansçı Zeynep Tanbay ve Yansımalar grubunun değerli katkılarıyla gerçekleştirilecek "Cam'dan Yansımalar" temalı etkinlikte sizi de aramızda görmekten mutluluk duyacağız." 
     Bu cazip çağrı üzerine yazımı erkenden bitirdim ve kızımla düştük yollara. Elimizde davetiyedeki kroki. Polonezköy'ü geçtik, Cumhuriyet köyünü geçtik, Örümce köy merkezini de geçtikten sonra 1 km ötede, yeşillikler içindeki Cam Ocağı'nda toplanan kalabalığın arasına karıştık. Öğretim üyeleri, ressamlar, sinemacılar, tiyatrocular, heykeltraşlar, gazeteciler... 
     
     Camdan kadın ve Tanbay 
     Kapalı mekanın bir kenarında, 1200 derece sıcaklıkta kocaman bir cam fırın. Çek cam sanatçısı Petr Novotny, elindeki upuzun çubuğa dolanmış cam kümesini bu fırına soka - çıkara zarif bir kadına dönüştürüyor. Davetliler de kah bahçede bir şeyler yeyip içiyor, kah bu harareti yüksek mekana girip bir cam sanatçısının elinde camın nasıl şeffaf bir kadına dönüştüğünü izliyorlar. 
     Bir süre sonra o şeffaf kadın sanki ete kemiğe büründü. Heykel son halini alırken, ünlü dansçı Zeynep Tanbay'ın İÇ adlı nefis gösterisi, bir ayna üzerinden bizlere yansıdı. Tanbay, yatağa bağlı kaldığı dönemden izler taşıyan gösterisini, hareketlerini önemli ölçüde sınırlayan bir kostüm içinde sunarken Novotny'nin elindeki cam kadına da göndermeler yapıyordu. 
     
     Neyle camın benzerliği 
     Dış mekanda ise Yansımalar Grubu'nun etnik çizgiler taşıyan müziği ve özelikle de neye üflenen melodiler, Novotny'nin cama üflediği sessiz melodilere karışıyor, camla ney arasında ilginç bir bağ ortaya çıkıyordu. 
     Bu mekan eskiden Paşabahçe'nin dekor fabrikasıymış. Asıl işi tekstil makineleri temsilciliği olan cama tutkun tekstil mühendisi Yılmaz Yalçınkaya, fabrika kapandıktan bir süre sonra orayı satın almış ve ünlü yabancı sanatçıların Türkiye'ye gelerek hem kendi eserlerini yaratacakları, hem de 15'er günlük kurslar verecekleri bir mekana dönüştürmüş. Okulun giderlerine katkı olsun diye eski Paşabahçe ustaları da aynı mekanda üretim yapıyorlar. Orada, müthiş enerji harcayan bir ocak yanıyor. Bu ocağın eğitimden sağlanacak gelirle ayakta kalması mümkün değil. O yüzden üretim de eklenmiş ki yanan ocak bir biçimde paraya dönüşebilsin. 
     
     Kurayla cam üflüyorlar 
     Türkiye'de camı güzel sanatların bir dalı olarak yaygınlaştırmayı amaçlayan Cam Ocağı, dünyanın önemli cam sanatçılarıyla eğitim çalışmalarının yanı sıra çocuklara ve yetişkinlere yönelik atölyeler de düzenliyor. 2 saatlik atölye çalışmasına katılan, hem aletlerin nasıl kullanıldığını öğreniyor, hem de cam ustaları eşliğinde yaptığı ve kendi adını taşıyan kağıt ağırlığı, ertesi gün evine gönderiliyor. Öğrencilerin toplu ziyaretlerinde kura çekilerek birkaç öğrenciye cam üfletiliyor. 
     Bir diğer atölye çalışması da renkli cam parçalarıyla. Katılımcılar, kendilerine verilen renkli cam parçalarıyla bir desen yaratıyorlar. Bu desenler Cam Ocağı'nda fırınlanarak tabak haline getiriliyor ve adreslerine gönderiliyor. Aynı mekan içinde seramik atölye çalışması da var. 
     
     Camda el imalatı 
     Şişe Cam Topluluğu Genel Sekreteri Dr. Rüştü Bozkurt'tan aldığım bilgiye göre tüm dünyada büyük kuruluşlar camda el imalatından çekiliyorlar. Son olarak İsveç'te Costa Boda Orrofor, el imalatı bölümünü ciddi biçimde küçültüyor. Camda el imalatı, işi öğrenen ustanın bir başka kuruluşa geçmesini kaldırmıyor. Ancak usta - çırak ilişkisinin babadan oğula aktarıldığı, tutku ve sevgiyle yapılacak bir aile işletmesi olursa varlığını sürdürebiliyor. 
     
     

</TEXT>
</DOC>
