<DOC>
<DOCNO> 165419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo22.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Mitroviç defterini kapattı... 
</HEADLINE>
<TEXT>

     Elazığspor Kulübü Başkanı Baki Aydın, Milorad Mitroviç defterini kapattıklarını belirterek, Rıza Çalımbay ile her konuda anlaşmaya vardıklarını söyledi. 
     Baki Aydın, teknik direktör Milorad Mitroviç ile yapılan görüşmede anlaşmaya varamadıklarını belirterek, rotayı Rıza Çalımbay'a çevirdiklerini bildirdi. 
     Çalımbay ile yapılan görüşmelerin olumlu geçtiğini ifade eden Aydın, Çalımbay'ın akşam saatlerine dek kararını vereceğini kaydetti. 
     Aydın, şöyle konuştu 
     ''Teknik direktör konusunda Rıza Çalımbay ile her konuda anlaşmaya vardık. Çalımbay, akşam saatlerinde bize cevabını verecek. Yarın hocanın vereceği oyuncu listesine göre de transfer çalışmalarına başlayacağız. Çalımbay'ın listesinde Türkiye liglerinde mücadele eden yerli ve yabancı oyuncuların yanısıra yurtdışından da futbolcular bulunuyor. Bu oyuncuları kulübün maddi durumunu gözönünde bulundurarak kadromuza dahil etmeyi düşünüyoruz.'' Aydın, teknik menajerliğe getirilen ve takımın eski futbolcusu olan Tuncay Akgün'ün takıma yararlı işler yapacağına inandığını belirterek, yurtdışında bulunan gurbetçilerle görüşme halinde olduğunu sözlerine ekledi. 
     
</TEXT>
</DOC>
