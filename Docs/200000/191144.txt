<DOC>
<DOCNO> 191144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo15.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Şike zirvesi    SAMSUNSPOR'UN, eski hakem Sadık İlhan'ın açıklamalarına yönelik talebi üzerine Kulüpler Birliği temsilcileri 28 Ekim'de İstanbul'da bir araya gelme kararı aldı. Karadeniz ekibi, iddiaların araştırılması amacıyla da 27 Ekim'de Samsun Asliye Hukuk Mahkemesi'nde dava açacak. 
   
   Türk oluyor    GENÇLERBİRLİĞİ'NİN Gineli oyuncusu Youla, Türk vatandaşı olmak için başvuruda bulundu. Tecrübeli futbolcu, dün Ankara Nüfus Müdürü Fehmi Tercan'ı ziyaret edip, vatandaşlık için gereken evraklarını teslim etti. 
   
   Samsun iddialı    SAMSUNSPOR Teknik Direktörü Erdoğan Arıca, Galatasaray karşısında sürpriz yapabileceklerini açıkladı. Arıca, "Onların sorunu Olimpiyat Stadı. Hava yakalayamadılar. Bu dezavantaj bize avantaj olabilir" dedi. 
   
   Süre istedi    AKÇAABAT Sebatspor'dan teklif alan Ümit Kayıhan, düşünmek için süre istedi. Kayıhan, "Takımınızı çok iyi tanımıyorum. Bana zaman verin. Bu teklif bana 4 hafta önce gelseydi seve seve gelirdim. Konya maçını bekleyelim" dedi. 
   
   Tolga üzüntüsü    MALATYASPOR'DA Trabzonspor maçı öncesinde Tolga şoku yaşanıyor. Yıldız futbolcunun sakatlığının geçmediği belirtilirken, Muharrem'in de forma giyemeyeceği açıklandı. Ziya Doğan, "Tek düşüncemiz kazanmak" dedi. 
   
   Sezonu kapattı    KONYASPOR'DA, PAF Takımı ile oynanan hazırlık maçında sağ ayak yan bağları kopan Hasan Uğur dün ameliyat oldu. İzmir'de bıçak altına yatan tecrübeli futbolcunun, sezonu kapattığı öğrenildi. 
   
   Baraj saatleri    A ve Ümit Milli Takımımız'ın, Avrupa Şampiyonası baraj maçlarının programı belli oldu. A millilerin, Letonya ile 15 Kasım'da yapacağı ilk maç 20.15'te başlayacak. 19 Kasım'daki rövanş İnönü'de 20.30'da start alacak. Ümitler ise, Almanya ile 14 Kasım'da deplasmandaki maçı 21.30'da, 18 Kasım'daki Saracoğlu'ndaki sınavı da 20.30'da oynayacak. 
   
   UEFA programı    GAZİANTEP ve Gençlerbirliği'nin UEFA Kupası ikinci turunda oynayacağı maçların programı açıklandı. Gaziantep'in 6 Kasım'da evinde Fransız Lens takımıyla oynayacağı ilk maç 17.45'te başlayacak. Gençlerbirliği'nin 6 Kasım'da Sporting Lizbon ile sahasında yapacağı karşılaşma da 20.00'de oynanacak. İki takım da rövanşları 27 Kasım'da yapacak. 
   
   
</TEXT>
</DOC>
