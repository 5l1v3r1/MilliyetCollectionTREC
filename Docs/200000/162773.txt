<DOC>
<DOCNO> 162773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo38.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ilk imza Ümit Özat'tan... 
</HEADLINE>
<TEXT>

     Transfer çalışmalarını sürdüren Fenerbahçe, iç transferde ilk imzayı kaptanı Ümit Özat'a attırdı. 
     Fenerbahçe Burnu'ndaki kulüp binasında başkan ve yöneticilerle görüşen Ümit, daha sonra Asbaşkan Mahmut Uslu ve yöneticilerden Vedat Olcay'ın bulunduğu törende, boş sözleşmeye imza attı. 
     Mahmut Uslu, Ümit'in kaptanlığına yakışır bir şekilde Fenerbahçeli olduğunu ispat ederek, boş sözleşmeye imza attığını söyledi. 
     Ümit'in bu jestine karşılık onu mağdur etmeyeceklerini belirten Uslu, ''Ümit ile opsiyonlu imzaladık. Yılı yok, daha sonra buna karar vereceğiz. Ümit inşallah futbolu Fenerbahçe'de bırakır'' dedi. 
     Sözleşmeyi imzaladığı için mutlu olduğunu ifade eden Ümit ise geçen sezon kötü bir dönem geçirdiklerini vurgulayarak, ''Bunun sıkıntısını çekiyoruz. Fenerbahçe'nin benim hakkımı vereceğine inandığım için boş mukaveleye imza attım. Zaten aramızda da fiyat olarak uçurum yoktu. Önümüzdeki sene daha iyi bir sezon geçireceğiz'' diye konuştu. 
     Fenerbahçe'nin yeni teknik direktörü Daum'un kendisini dünyaya kabul ettirmiş biri olduğunu kaydeden Ümit, onunla çalışmaktan mutlu olacağını dile getirdi. 
     Bu arada, kulüp binasına saat 13.00'te menajerleriyle gelen Ümit Özat, saat 14.30'a kadar Başkan Aziz Yıldırım ve yöneticileri bekledi. Başkan Yıldırım ve asbaşkanlar Mahmut Uslu, Murat Özaydınlı ve Ali Yıldırım'ın gelmesinin ardından Ümit, yaptığı görüşmeden sonra sözleşmeye imza attı. 
     
     RÜŞTÜ'NÜN TRANSFERİ 
     Fenerbahçe'nin milli kalecisi Rüştü Reçber'in transferinin Barcelona Kulübü'nde 15 Haziran'da yapılacak başkanlık seçiminden sonra belli olacağı bildirildi. 
     Asbaşkan Mahmut Uslu, Rüştü'nün kendilerinin futbolcusu olduğunu ve her zaman milli kaleciyle görüştüklerini belirterek, ancak bugün görüşme olmadı. Kendisiyle daha önceki görüşmelerimizde kendisi bize 15 Haziran'da Barcelona Kulübü'nün seçimi olduğunu, orası olmazsa Fenerbahçe'de kalacağını söyledi. Şu anda değişen bir şey yok'' dedi. 
     Bu arada Johnson'un avukatı Cumhur Batı, kulüp binasına gelerek yöneticilerle görüştü. 
     Batı, Johnson ile ilgili bir sorunun olmadığını ve Ganalı futbolcunun sözleşmesinin sürdüğünü belirterek, Ankaragücü'ne transfer olan Simao'nun kulüpten eskiden kalan alacağını tahsil ettiğini söyledi. 
     
</TEXT>
</DOC>
