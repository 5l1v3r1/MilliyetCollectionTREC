<DOC>
<DOCNO> 152808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo08.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Güney dönemi de sancılı geçiyor... 
</HEADLINE>
<TEXT>

     Fenerbahçe'de teknik sorumlu Oğuz Çetin'in istifasının ardından, teknik koordinatörlük görevine getirilen Tamer Güney dönemi de bir hayli sancılı geçiyor. 
     Ligde şampiyonluk umudunu haftalar öncesinde yitiren, önümüzdeki sezon için UEFA Kupası'na katılabilmek için mücadelesini sürdüren sarı-lacivertli ekip, haftalar ilerledikçe de bu hedefinden yavaş yavaş uzaklaşıyor. 
     Sarı-lacivertli ekip, ligin 27. haftasında Gençlerbirliği ile oynanan maç öncesi teknik koordinatörlük görevine getirilen Tamer Güney yönetiminde çıktığı 4 maçta 1 mağlubiyet 3 beraberlik elde ederken, henüz galibiyetle tanışamadı. 
     Gençlerbirliği ile 3-3 berabere kalan sarı-lacivertli takım ardından Denizlispor ile yaptığı erteleme maçında da 1-1'lik beraberliğe razı oldu. 
     Beşiktaş derbisinde rakibine 2-0 yenilmekten kurtulamayan Fenerbahçe, dün akşam oynadığı maçta da Samsunspor karşısında uzun süre yenik götürdüğü maçta 1-1'lik beraberliği son dakikalarda attığı golle elde etti. Sarı-lacivertli ekip Tamer Güney yönetiminde çıktığı 4 maçta kalesinde 7 gol görürken, rakip filelere 5 gol attı. 
     Güney'in, takımda yaptığı gençleştirme operasyonu ve önümüzdeki sezonun takım iskeletini oluşturma çalışmaları henüz etkili bir sonuç vermezken, sarı-lacivertliler, UEFA Kupası'na katılabilmek için son derece önemli olan ligin son haftalarında sergiledikleri performansla camiada karamsar bir tablo çizdiler. 
     





</TEXT>
</DOC>
