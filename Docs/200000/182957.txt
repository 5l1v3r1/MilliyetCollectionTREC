<DOC>
<DOCNO> 182957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo17.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın eski hocası Scala S.Moskova'nın başına geçiyor... 
</HEADLINE>
<TEXT>

     Beşiktaş'ta 2000-2001 sezonunda teknik direktör olarak görev yapan İtalyan Nevio Scala, Rusya'nın Spartak Moskova takımı ile anlaştı. 
     Son 3 aydır 3 teknik direktör değiştiren Spartak Moskova, bu kez şansını İtalyan Scala ile denemek isterken, taraflar arasında sözlü anlaşma sağlandığı, yazılı anlaşmanın kısa sürede imzalanacağı belirtildi. 
     Suudi Arabistan takımlarından daha yüksek rakamlı teklifler aldığını, ancak Rusya'yı seçtiğini söyleyen Scala, Rus futbolunun son yıllarda çok geliştiğini ve kendisinin de bu ilerlemeye katkıda bulunabileceğini savundu. 
     Teknik direktörlük kariyerinde 1997-98'de Alman Borussia Dortmund, 2000-2001'de Beşiktaş ve 2001-2002'de Ukrayna'nın Shaktar Donetz takımını çalıştıran İtalyan teknik adam, Corriere della Sera gazetesine demecinde, en kötü muameleyi Türkiye'de yaşadığını iddia etti. ''Beşiktaş'ta bana para ödememek için kişisel konulara saldırdılar. Çok kötü davrandılar'' iddiasında bulunan Scala, Ukrayna'da daha iyi bir tecrübe kazandığını anlattı. 
     
</TEXT>
</DOC>
