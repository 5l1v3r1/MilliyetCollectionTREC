<DOC>
<DOCNO> 169206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/guncel/gun03.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem iki koldan geldi 
</HEADLINE>
<TEXT>

Türkiye dün iki depremle sarsıldı. Malatya Pötürge'de 5.7, Tekirdağ açıklarında da 4.0 büyüklüğünde iki deprem oldu 
     MİKAİL PELİT DHA 

     Fırat Üniversitesi Rektörü Prof. Dr. Feyzi Bingöl, Pötürge'deki depremle ilgili olarak "Doğu Anadolu Fayı üzerindeki bu depremde, 250 yıldır kırılmayan 250 kilometre uzunluğundaki fayın batı kısmı kırıldı" dedi. Kandilli Rasathanesi'ne göre, Pötürge'de, saat 04.48'de meydana gelen 5.7 büyüklüğündeki depremin ardından en büyüğü 3.4 büyüklüğünde olmak üzere 45 artçı sarsıntı kaydedildi. Doğu Anadolu Fay Hattı'nın 5 kilometre derinliğinde meydana gelen sarsıntıyla yataklarından fırlayan vatandaşlar kendilerini sokağa attı. 
     
     ATLAYINCA AYAĞI KIRILDI 
     Daha önce Erzincan ve Gölcük depremlerini yaşayan İnönü Üniversitesi İlahiyat Fakültesi 3. sınıf öğrencisi Hakan Demirkaya da, paniğe kapılarak birinci kattaki evinin camından atlayınca ayağını kırdı. Depremde can kaybı olmazken, Doğanyol ilçesinde iki boş ev yıkıldı. 
     Saros Körfezi'nde geçen hafta meydana gelen 5.3 büyüklüğündeki depremin ardından dün Marmara'da da saat 08.09'da 4.0 büyüklüğünde bir sarsıntı oldu. Marmara Denizi'nin Tekirdağ açıklarında yaklaşık 11 kilometre derinlikte gerçekleşen sarsıntının ardından 09.47'de 2.9 büyüklüğünde bir deprem daha kaydedildi. 
     
İzmit'te de panik var      Türkiye iki depremle sarsılırken, İzmit'te yüzlerce deniz anası ve dip balığı karaya vurunca vatandaşlar tedirgin oldu. İl Çevre Müdürlüğü ekipleri, deniz dibindeki oksijen miktarında düşüş olduğunu açıkladı. 
     

</TEXT>
</DOC>
