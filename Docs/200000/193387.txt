<DOC>
<DOCNO> 193387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/siyaset/asiy.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, Emine Hanım'a emanet 
</HEADLINE>
<TEXT>

   Başbakan Erdoğan, soğuk algınlığından yatağa düştü. Doktora gitmeyen Başbakan'ın tedavisini eşi Emine Erdoğan üstlendi 
      Elçin Ergün 

   
   Cumhuriyet Bayramı törenlerinin ardından gittiği Kars'ta hava koşullarından etkilenen Başbakan Recep Tayyip Erdoğan, soğuk algınlığı nedeniyle dün evinde dinlendi. Erdoğan'a İstanbul'dan gelen eşi Emine Erdoğan baktı. 
   Soğuk havanın etkisini göstermeye başlamasına rağmen yoğun temposunu düşürmeyen Erdoğan, yatağa düştü. Başkentte dondurucu bir soğuğun h kim olduğu 29 Ekim'de Hipodrom'daki törenlerde üşüten, ardından dinlenmeye fırsat bulamadan Kars'a giden Başbakan'ın bademciklerinin iltihaplanması nedeniyle sesi de kısıldı. Önceki gün Belçika Başbakanı Guy Verhofstadt'ı kabulü dışında tüm programını iptal eden Erdoğan, dün evinde dinlendi. AKP Grup toplantısına da katılmayan Erdoğan, Ramazan ayı başladığından beri aksatmadığı "çadırda iftar" programını da gerçekleştiremedi. 
   Bunun yerine iftarını yapmak için yürüyerek evinin bulunduğu Kuşadası Sokak'taki Yaşar Gezer'e giden Erdoğan, gazetecilerin "Geçmiş olsun" dileklerine karşılık "Hasta değilim. Bugün evde çalıştım" yanıtını verdi. 
   Bugün yapacağı Denizli seyahati öncesinde enerji toplama kararı veren Erdoğan'ın özel olarak doktor muayenesinden geçirilmediği belirtildi. Emine Erdoğan'ın eşinin bakımıyla ilgilendiği bildirildi. 
   Erdoğan'ın soğuk algınlığını kaptığı 29 Ekim törenleri, devletin zirvesini de olumsuz etkilemişti. Cumhurbaşkanı Ahmet Necdet Sezer soğuk algınlığına yakalanmış, üst düzey komutanlar ve eşleri de rahatsızlanmıştı. 
   
   AKP'ye Gül başkanlık yaptı    Genel Başkan Recep Tayyip Erdoğan'ın hasta olması nedeniyle AKP Grup Toplantısı'nda dün Dışişleri Bakanı ve Başbakan Yardımcısı Abdullah Gül başkanlık yaptı. 4 Kasım'ın Türkiye'de bir dönemin kapanması ve yeni bir dönemin başlamasının yıldönümü olduğunu ifade eden Gül, "AKP bir yılda Türkiye'yi karanlıktan aydınlığa taşıdı" dedi. 
   
   
   
</TEXT>
</DOC>
