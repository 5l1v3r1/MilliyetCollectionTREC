<DOC>
<DOCNO> 158552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur17.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lezbiyen ve geyler Ankara'da biraraya geldi... 
</HEADLINE>
<TEXT>

     Kaos GL'nin düzenlediği ''Lezbiyen ve Geylerin Sorunları ve Toplumsal Barış için Çözüm Arayışları'' konulu sempozyum Ankara'da başladı. 
     Çankaya Belediyesi Çağdaş Sanatlar Merkezi'ndeki sempozyumun açılışında konuşan Çankaya Belediye Başkan Yardımcısı Yüksel Işık, her sorunun özgürce tartışılmasından yana olduklarını, bu yaklaşımlarından dolayı toplantıya mekan sağladıklarını kaydetti. 
     Kaos GL'nin Başkanı Ali Erol da eşcinsel hareketin belirli bir noktaya ulaştığını, bugün eşcinsellerin ''Niye kendimizi ifade edemiyoruz'' demelerinin anlamı kalmadığını, örgütlenmelere gidildiğini ifade etti. 
     Açılış bölümünün ardından oturumlara geçildi. Ankara Numune Hastanesi'nden Pisikiyatr Dr. Verda Tüzer, cinsel yönelimleri neyin etkilediğinin bilinmediğini, eşcinselliğin hemen kabullenilmediğini, kadınların lezbiyen olduklarını kabul etmemek için hamile bile kalabildiklerini anlattı. 
     Tüzer, eşcinsel bireylerin hastanelerde herhangi bir sorun hissetmediği sürece tanı koymaya çalışmadıklarını ifade etti. 
     Danimarka'dan toplantıya katılan Kurt Ole Linn ise Danimarka'da çıkan kayıtlı hemcins ile evlenebilme yasasının ardından aynı cinsten bir kişiyle evlendiğini anlattı. 
     Uluslararası Af Örgütü Türkiye Genel Sekreteri Özlem Dalkıran ise lezbiyen ve geylerin haklarının insan hakları çerçevesinde ele alınması gerektiğini, bu kişilerin dernek kurmalarına bile izin verilmeyerek, eşitsizlik yaratıldığını söyledi. 
     Toplantıda, İngiltere televizyonlarında bir dönem gösterilen ve bir eşcinsel erkeği oynayan Avrupa Parlamentosu'ndan İngiliz Michael Cashman da katılarak konuşma yaptı. 
     Cashman, AB'nin yönergeleri gereği, herhangi bir eşitsizliğe maruz kaldığını düşünenlerin Adalet Divanı'na başvurabileceğini belirtti. 
     Romanya ve Bulgaristan'da, AB'nin girişimiyle yasalardaki eşcinsellere yönelik ayrımcı uygulamaların giderildiğini anlatan Cashman, Türkiye'deki politikacılarda da modern bir ülke olma arzusunu gözlemlediğini, bu çerçevede İnsan Hakları Bakanlığı kurulabileceğini ve lezbiyenler ile geylerin sorunlarıyla ilgili bu bakanlığa bağlı bir birim oluşturulabileceğini ifade etti. 
     Bu arada, oturumları izlemek üzere salona gelen travesti Okşan Öztok, konuşmalara müdahale ederek, travestilerin eşcinselliği anlatmak adına öldüklerini, ancak sempozyumun sadece lezbiyen ve geyleri kapsayarak, travestileri dışarda bıraktığını söyledi. Okşan Öztok'a yarınki oturumlarda söz alarak, sorunlarını anlatabileceği ifade edilerek, çok sayıda katılımcı tarafından ikna edildi. 
     Sempozyum, yarın sona erecek. 

     
</TEXT>
</DOC>
