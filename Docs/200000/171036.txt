<DOC>
<DOCNO> 171036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko07.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teminat mektubunda BDDK görüşü belirleyici' 
</HEADLINE>
<TEXT>

   Maliye Bakanı Unakıtan, Uzanlar'ın Petkim için vereceği teminat mektubunda BDDK'nın görüşünün belirleyici olacağını söyledi 
   
   Maliye Bakanı Kemal Unakıtan, Petkim'in blok satış ihalesinde en yüksek teklifi veren Uzan Grubu'na ait Standart Kimya şirketininin sözleşme imzalaması için vermesi gerekecek banka teminat mektubu konusunda Özelleştirme İdaresi Başkanlığı'nın ÖİB görüşüne başvurduğu BDDK'nın bildireceği görüşün satışta belirleyici olacağını söyledi. ÖİB'nin BDDK'dan, gruba ait Adabank'tan teminat mektubu alınması durumunda ne olacağı konusunda görüş istediği öğrenildi. Ancak Uzan Grubu'nun başka bankalardan teminat mektubu getirmesi de mümkün bulunuyor. 
   
   'Olumsuzsa yapamayız' 
   Bakan Unakıtan, görev süresi dolacak olan Dünya Bankası Türkiye Temsilcisi Ajay Chhibber ile yeni atanacak Andrew Vorknik'i kabul ettikten sonra gazetecilerin sorularını yanıtladı. Petkim'in satışıyla ilgili soru üzerine, "ÖİB'nin kabul edeceği teminat mektubunu getirirlerse bu iş tamamlanır" diyen Unakıtan, ÖİB'nin teminat mektubu konusunda BDDK'dan istediği görüşün olumsuz olması halinde ne olacağının sorulması üzerine ise "BDDK'tan olumsuz görüş gelirse yapamayız" dedi. 
   
   Sözleşme mektuba bağlı 
   Standart Kimya, 6 Haziran'da yapılan pazarlık görüşmelerinde Petkim'de yüzde 88.86 kamu payı için 605 milyon dolarla en yüksek teklifi vermesinin ardından satışı kesinleştirecek sözleşme konusunda ÖİB ile görüşüyor. Standart Kimya'ya sözleşme imzalaması için verilen 30 günlük süre 7 Temmuz'da başladı. Sözleşmenin imzalanması için Standart Kimya'nın satış bedelinin yüzde 40'ı olan 242 milyon doları 30 gün içinde peşin ödemesi ve kalan 363 milyon dolar için teminat mektubu vermesi gerekiyor. Satış bedelinin kalan tutarı ise üç eşit taksitte ödenecek ve vadeye bağlanan kısma libor faizi uygulanacak. 
   Standart Kimya'nın sözleşme imzalamaması halinde ise ihale iptal edilecek ve şirketin ÖİB'ye daha önce verdiği 10 milyon dolarlık teminat mektubu nakde çevrilerek İdare'ye gelir kaydedilecek. 
   
   
</TEXT>
</DOC>
