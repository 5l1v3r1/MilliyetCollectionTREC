<DOC>
<DOCNO> 177770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/yture.html </URL>
<DATE> 2003/08/24/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İşte bu kadar 
</HEADLINE>
<TEXT>

   
   Milli Takımımız, hazırlık sürecinde ilk kez gerçek potansiyelini dün geceki Sırbistan - Karadağ maçında yakaladı. Dünya Şampiyonu unvanlı rakibi karşısında Ay - Yıldızlılar ilk defa seyircisine "güven veren", kendinden emin ve en önemlisi de "savaşan", mücadeleci görüntüsüyle İsveç 2003 için "hazırım" sinyali verdi. Sırbistan - Karadağ'ın unvanının "kamçıladığı" oyuncularımız, büyük bir ciddiyet içinde nefis oyun ortaya koyarak finale kaldılar. 
   Millilerimizin hücum setlerindeki ve savunmadaki müthiş uyumu, hareketliliği ve bireysel anlamda bire bir kıyaslandığında rakibe karşı açıkça "öne fırlayan" yetenekleri, skora da henüz ilk çeyrekte yansıdı. Mehmet'in, Drobnjak ve Koturovic üzerinden bulduğu nefis sayılar ve smaçlar, Kerem Tunçeri'nin hem organizasyon ve hem de skordaki üretkenliği, Haluk'un, İbrahim'in yokluğunu mükemmel kapaması, Stojakovic'in tek başına ayakta tutmaya çalıştığı zorlu rakip karşısında ikinci çeyrekte farkın on sayının üzerine çıkmasını sağladı. Devre bittiğinde Hidayet sayı bulamamıştı, İbrahim ile Hüseyin kadroda yoktular, ama skorborddaki sekiz sayılık fark Ay - Yıldızlı ekibin "eksik de olsa" istediğinde neler yapabileceğini ortaya koydu. 
   İkinci yarıda Sırbistan - Karadağ'ın Stojakovic güdümlü direnişi, bu kez Mirsad duvarını karşısında buldu. Haluk'un da kritik anlardaki sayıları ve savunmadaki etkinliği, Ender'in, Kerem'e iyi bir partner olması gecenin en dikkat çeken artılarıydı. 
   Hidayet'in fazla sayı üretemediği, İbrahim ve Hüseyin gibi iki önemli silahın olmadığı Milli Takım, dünkü mükemmel oyunuyla bu önemli eksiklere rağmen "istediği zaman" neler yapabileceğini kanıtladı. Hep söylüyorduk, yine üstüne basa basa tekrarlıyoruz. Bu takımla İsveç 2003'te şampiyon oluruz. Yeter ki, isteyelim. 
   
      
</TEXT>
</DOC>
