<DOC>
<DOCNO> 198426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko35.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos Başkanı Sibneft ile birleşme devam ediyor... 
</HEADLINE>
<TEXT>

     Rus Petrol şirketi Sibneft'in Yukos ile birleşmesinin askıya alındığını açıklamasının ardından Yukos Başkanı Simon Kukes'in, birleşmenin askıya alınmadığını açıklaması Rusya'da kafaları karıştırdı. 
     Sibneft'ten yapılan yazılı açıklamada, birleşmenin geçici olarak askıya alındığı ve bu kararın iki şirketin hissedarları tarafından alınan ''ortak bir karar'' olduğu açıklamasına ilk tepki Rus borsasından geldi. 
     Sibneft'in hisseleri açıklamadan bir saat sonra yaklaşık yüzde 6 oranında düşerken, Yukos hisseleri de yaklaşık yüzde 10 civarında değer kaybetti. Açıklama, sadece iki şirketin değil, borsadaki diğer şirketlerin de hisse kağıtlarının değerinin düşmesine neden oldu. 
     Kukes, Sibneft'in açıklamasının kendisini şaşırttığını belirterek, şirketlerin birleşme sürecinin devam ettiğini ve kesintiye uğramayacağını açıkladı. 
     Yukos ile Sibneft, Nisan ayında birleşeceklerini açıklamış, Yukos'un Sibneft'i 3 milyar dolar ve hisse karşılığı devralacağını açıklamıştı. 
     Aralarında İngiliz Chelsea futbol kulübünün başkanı Roman Abramoviç'in de bulunduğu Sibneft hissedarları, nakit para ve hisseleri karşılığında Yukos'un yüzde 26.01'lik hissesi üzerinde anlaşmaya varmışlardı. İki şirket arasındaki anlaşma geçen Eylül ayında tamamlanmış ancak, Yukos eski başkanı Mihail Hadarkovski'nin gözaltına alınmasıyla birleşme süreci konusunda belirsizlikler ortaya çıkmıştı. 
     Hadarkovski, 25 Ekim'den beri cezaevinde bulunurken, Yukos hisselerinin büyük bir kısmı da savcılık tarafından donduruldu. 
     Batılı gözlemciler ve şirketler, Hadarkovski'nin Kremlin'e karşı muhalif güçleri desteklemesinden dolayı gözaltına alındığını savunurken, bağımsız gözlemciler de, ülkenin en büyük petrol şirketinin dünya petrol devlerine pazarlanmasının bu gelişmelere neden olduğunu savunuyorlar. 
     Hadarkovski, değeri milyar dolarla ölçülen Yukos'u, yaklaşık 200 milyon dolar gibi bir parayla satın almış ve gözaltına alındığı sırada da Amerikan ExxonMobile petrol şirketiyle ortaklık görüşmeleri yapıyordu. 
     Sibneft, bugün yaptığı açıklamada, birleşmeyi askıya alma kararının iki şirketin hissedarlarının ortak kararı olduğunu savunurken, Kukes, Yukos hissedarlarının bu konuda bilgilendirilmediğini ve birleşme sürecinin devam ettiğini söyledi. 
     Yukos, birleşmenin devam ettiği yolundaki tüm güvenceleri vermesine rağmen piyasaların Sibneft'in açıklamasından olumsuz etkilenmesinin önüne geçemedi. 
     Yukos-Sibneft birleşmesi Rusya'daki en büyük şirket birleşmesi olarak nitelendirilirken, birleşmenin gerçekleşmesi halinde Yukos, 19.4 milyar varillik rezerviyle Exxon Mobil, BP ve Shell'in ardından dünyanın en büyük 4. petrol şirketi olacak. 
     İki şirketin birleşmesi anlaşmasında, taraflardan birinin vazgeçmesi halinde 1 milyar dolar tazminat ödemesini gerektiren cezai müeyyide de bulunuyor. 
     Moskova Ekonomi Üniversitesi Rektörü ve Rusya eski Ekonomi Bakanı Yevgeni Yasin de, yaptığı açıklamada, birleşmenin askıya alınmasına hükümetin baskısının neden olabileceğini belirterek, Sibneft'in birleşme sonucu Yukos'un maruz kaldığı uygulamanın kendisine de yönelebileceği kaygısını duymuş olabileceğini söyledi. 
     
</TEXT>
</DOC>
