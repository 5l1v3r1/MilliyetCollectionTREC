<DOC>
<DOCNO> 172161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo14.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezonda hakeme el kol hareketi yapan yandı.. 
</HEADLINE>
<TEXT>

     Futbol Federasyonu Başkan Vekili Orhan Saka, ''Türk futbolunun son yıllardaki başarısında yönetimdeki sürekliliğin rolü büyük'' dedi. 
     43. Uluslararası Hakem Semineri Kuşadası'nda başladı. Orhan Saka, açılışta yaptığı konuşmada, FİFA'da ve UEFA'da ortalama 8-12 yılda bir yönetim değiştiğini, Haluk Ulusoy'un ise Futbol Federasyonu'nun 35. başkanı olduğunu belirterek, ''Bu da ortalama iki yılda bir yönetimin değişmesi anlamına geliyor. Ulusoy başkanlığındaki yönetim görevde 7. yılını doldurdu. Son yıllardaki başarılarda bu sürekliliğin rolü büyük'' diye konuştu. 
     Hakemlerden çaldıkları düdüklerin sonucu değiştirmemesini isteyen ve son dönemde, hakemlik müessesesinin saygınlık kazandığını kaydeden Saka, bunda da Haluk Ulusoy'un çabalarının rol oynadığını anlattı. 
     A Milli Takım Teknik Direktörü Şenol Güneş de, futbol yaşamı boyunca hiç kırmızı kart görmediğini, yalnızca bir kez maç sonrası konuşmasından dolayı ceza aldığını anlattı. Futbolda geçmişteki başarısızlıkların şimdiki başarıların temelini oluşturduğunu anlatan Güneş, ''Son dönemde hakemlik camiası da pırıl pırıl. Başarının yanına kariyeri de eklediler. Bugün hem hakem sayısı arttı hem kalite arttı. Geçmişte de iyi hakemler vardı. Ama o dönemde imkanlar kısıtlıydı'' dedi. 
     
     BÜLENT YAVUZ'UN DEĞERLENDİRMESİ 
     Merkez Hakem Kurulu MHK Başkanı Bülent Yavuz da, şimdiki hakemlerin yüzde 75'ini C klasmanından itibaren kendilerinin yetiştirdiğini, geçen sezon 29 olan yaş ortalamasını bu sezon 27.9 çektiklerini anlattı. 
     Süper Lig hakemleri yaş ortalamasını 34.2'ye, yardımcı hakem yaş ortalamasını da 24'e düşürdüklerini belirten Yavuz, Türk hakem camiasının Türk futbolundaki saygın kimliğine eriştiğini, bunda da Ulusoy ve arkadaşlarının çok büyük payı oluştuğunu söyledi. 
     Hakemlikteki yabancı dil sorununu gençleştirme operasyonu ve cesaretle çözdüklerini kaydeden Yavuz, şöyle konuştu 
     ''Bunca başarılı çalışmamız arasında Neden Avrupa'da hakemimiz yok sorusu soruluyordu. Biz de sabredin diyorduk. İşte bu sabrın sonucu Selçuk Dereli, İtalya-Portekiz arasındaki A Genç Milli Avrupa Final maçını yönetmiştir ve Selçuk Dereli gerek fiziği gerek kondisyonu, koşu stili ve maç içinde pozisyon almasıyla UEFA Hakem Komitesi başkan vekilinden büyük övgü almıştır.'' Yavuz, Kuddusi Müftüoğlu'nun gelecek vaad eden hakemler listesinde 7. sırada yer aldığını bildirdi. 
     Geçen sezonun değerlendirmesini yapan Yavuz, ''Hangi derbi maçta hakem hatası ön plana çıktı Çok şükür böyle birşey olmadı. Küme düşen takımlarda, üzüntülerini belirtirken hakem ismi geçirmediler. Bundan dolayı gururluyuz. Ancak hatalarımızı da biliyoruz. Objektifiz. Sağlıklı eleştiriye açığız. Türk hakeminin kişiliğine, haysiyetine uzatılan elleri, dilleri, yargıya, kamu vicdanına havale etmesini biliriz'' dedi. 
     Gelecek sezonda ''yıldız hakem'' kavramını gündeme getireceklerini anlatan Yavuz, yıldız oyuncunun korunduğu gibi genç hakemlerin de ''kayan yıldız'' olmaması için korunması gerektiğini anlattı. 
     Yavuz, gözlemci yaşını 61'e çektiklerini Riva'daki kamplarında da süper ligdeki maçlardan 1.487 pozisyonu irdelediklerini söyledi. 
     
     TEKNİK ALAN İHLALİ, JEST VE MİMİKLER 
     MHK Başkanı Yavuz, yeni sezonda futbolcuların el kol hareketleriyle jest ve mimiklerle hakemlerin üzerine yürümesine, saldırgan ve küfürlü bir dil kullanmasına asla izin verilmeyeceğini söyledi. Bir de teknik alan konusunun üzerinde önemle durulduğunu belirten Yavuz, ''Bu iki konuda Riva'da hakemlerimize iyi bir eğitim verdik. Teknik alanı ihlal edeni dışarı gönderin. Eğer göndermezseniz, ben sizi gönderirim dedim. Bu konuda toleranslı olmayacağız'' dedi. 
     Yavuz, oyunu bozan oyunculara da prim tanınmayacağını söyledi. 
     Asker hakemlerin artık çekildiğini de hatırlatan Yavuz, Türk Silahlı Kuvvetleri'ne hakemlik müessesesinin gelişmesine sağladığı katkılardan dolayı müteşekkir olduklarını söyledi. 
     
     SEMİNERDEN NOTLAR 
     43. Uluslararası Hakem Semineri'nin açılışına Aydın Valisi Muharrem Göktayoğlu da konuşmasında hakemlere başarı diledi. 
     Seminere, kulüpler ve medya büyük ilgi gösteriyor. Ankaragücü Kulübü ve Kulüpler Birliği Başkanı Cemal Aydın ile Gençlerbirliği Başkanı İlhan Cavcav'ın yanısıra, Birinci Süper Lig'de yaralan İstanbulspor, Bursaspor ve Elazığspor Kulübü başkanları ve çok sayıda ikinci lig kulübü temsilcisi de seminerde yer aldı. 
     Lig TV, canlı yayın yaparken, birçok gazete ve televizyon spor müdürleri etkinliği takip ediyor. 
     Seminerin açılışında MHK tarafından Haluk Ulusoy için hazırlanan klip, konuklara izlettirildi. 
     Arnavutluk, Avusturya, Bulgaristan, Çek Cumhuriyeti, İsviçre, KKTC, Moldova, Sırbistan-Karadağ ve Yunanistan'dan gelen delegasyonlar da anonsla tanıtıldı. 
     Bu sezon Birinci Süper Lig'de, ilk kez düdük çalacak hakemler Cem Deda, Vedat Tan, Yunus Yıldırım, Bülent Yıldırım, Hakan Sivriselvi, Aytekin Durmaz ve Fırat Aydınus da, MHK Başkanı Yavuz tarafından kürsüye çağrılarak katılımcılara tanıtıldı. 
     
</TEXT>
</DOC>
