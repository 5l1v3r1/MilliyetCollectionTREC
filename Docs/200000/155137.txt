<DOC>
<DOCNO> 155137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo16.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Kocaelispor maçı hazırlıkları... 
</HEADLINE>
<TEXT>

     Fenerbahçe, Kocaelispor ile oynayacağı lig maçının hazırlıklarını, yaptığı tek antrenmanla sürdürdü. 
     Teknik Koordinatör Tamer Güney yönetiminde gerçekleştirilen ve 1 saat 15 dakika süren antrenmanda, sarı-lacivertli futbolcular bir süre pas çalışması yaptıktan sonra, iki gruba ayırarak Volkan ve Recep'in koruduğu kalelere bol bol şut attı. Şut çalışmasında gol yüzdesinin düşük olduğu gözlendi. 
     Antrenmana, sakatlıkları bulunan Mustafa Doğan ile Ceyhun katılmazken, Ali Güneş, fizyoterapist eşliğinde takımdan ayrı çalıştı. Hafif sakatlıkları bulunan Johnson ve Hakan, pas çalışmalarının ardından takımdan ayrılarak çalışmalarına devam etti. 
     Bu arada, kaleci antrenörü Yavuz Şimşek, antrenmandan 1 saat önce kalecilere özel bir idman yaptırırken, daha önce olduğu gibi eğitim amaçlı olarak bu çalışmayı da kamerayla kaydetti. 
     Sarı-lacivertliler, Kocaelispor maçının hazırlıklarını yarın akşam yapacağı basına kapalı antrenmanla tamamlayarak kampa girecek. 
     
</TEXT>
</DOC>
