<DOC>
<DOCNO> 166648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo06.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane Ferrari'ler Antalya'da... 
</HEADLINE>
<TEXT>

     Michael Schumacher ve Niki Lauda gibi ünlü Formula-1 pilotlarının kullandığı Ferrari'lerin de aralarında bulunduğu 8 Ferrari otomobil, 2-13 Temmuz tarihleri arasında Migros Antalya Alışveriş Merkezi'nde sergilenecek. 
     Migros Alışveriş Merkezi Müdürü Hakan Şahin, ünlü Formula-1 pilotlarının kullandığı Ferrari'lerden 8'inin yarın sergilenmeye başlayacağını belirterek, alışveriş merkezinin iç mekanının, adeta bir yarış pistine dönüştürüldüğünü bildirdi. Bu organizasyonla yarış sporunun geçmiş tarihinin bugüne taşınacağını vurgulayan Şahin, ''Michael Schumacher'in kullandığı Ferrari 412'den başlayıp, Niki Lauda'nın kullandığı 312 Ferrari, Ferrari 328, Ferrari BB, Ferrari Dallara, Ferrari 308 ve diğerleri sergilenecek'' dedi. 
     Organizasyonda, 50 yıllık yarış tarihinin de anlatılacağına işaret eden Şahin, yarın yapılacak açılışa ünlü manken Cansu Dere'nin katılacağını ve açılışta İbrahim Sezer solistliğinde klasik müzik konserinin yer alacağını bildirdi. 
     
</TEXT>
</DOC>
