<DOC>
<DOCNO> 164692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/ysenay.html </URL>
<DATE> 2003/06/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Yenilenmeye devam 
</HEADLINE>
<TEXT>

     Dün gece Kamerun önündeki oyunda bütün yeniler eskileri aratmayacak bir oyun bütünlüğü içindeydiler... Servet, Deniz, İbrahim Toraman, Okan Yılmaz, Selçuk, Gökdeniz ve Tuncay, gerek preste, gerekse tek top oynamada hiç teklemeden taşıdılar oyunu... Yalnız Tuncay'ın lokomotif gibi çalışkanlığının yanında fazla gerilere inmesi gole yakınlığını gölgeliyor... Sanırım Tuncay'ın artık A Milli Takıma olan kaçınılmaz yükselişi gelecek oyunlarda bu oyuncunun basit eksikliklerini kolayca törpüleyecektir. Bence Fransa'daki turnuva Türk Milli Takımı'nın geleceği adına çokta yerli yerinde bir laboratuvar çalışması olarak değerlendirilmelidir. 
     Yalnız Kamerun önünde son hareketlerdeki acemice top kayıplarımız teknik heyetçe dikkate alınmalı ve rakip altı pasına kadar inmiş tehlikeleri affetmeyen bir gelecek yaratılmalıdır. Bu da gayet doğal olarak bir kaç usta oyuncunun nezaretinde yapılacak, çok sayıda milli temasla bu takımın birbiriyle olan beraberliğini sağlayarak giderilebilecek doğal eksiklerdir. 
     

</TEXT>
</DOC>
