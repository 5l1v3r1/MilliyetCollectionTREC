<DOC>
<DOCNO> 191126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/siy11.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet için işkence 
</HEADLINE>
<TEXT>

   Altınbaş davasında sanıkların avukatı, müvekkillerinin her şeyi 'devletin çıkarları için' yaptığını açıkladı 
      ANKARA Milliyet 

   
   Hacettepe Üniversitesi öğrencisi Birtan Altınbaş'ı işkenceyle öldürdükleri iddiasıyla yargılanan 8 polisten 3'ünün 8 yıla kadar hapsi istendi. Sanık avukatı Mehmet Ener, müvekkillerinin her şeyi "devletin çıkarları için" yaptığını söyledi. 
   Sanıklardan Hasan Cavit Orhan ve İbrahim Dedeoğlu'nun katıldığı Ankara 2. Ağır Ceza Mahkemesi'ndeki duruşmayı Kanada, ABD ve Hollanda büyükelçiliklerinin yetkilileriyle AB Türkiye Temsilciliği'nden Sema Kılıçer de izledi. 
   
   İşkence kanıtlandı 
   Müdahil avukatı Oya Aydın, "Sanıkların 'Altınbaş duvarlara vurarak ve ölüm orucuna girerek kendini öldürdü' savunmaları delillerle çelişiyor. Adli Tıp raporuyla işkence kanıtlandı. Kamu görevlisi sanıklar, devlete ve hukuka güveni zedeledi" dedi. 
   Ener ise Altınbaş'ın Türkiye Cumhuriyeti'nin evladı olduğunu, hak gaspı halinde bunun ortaya çıkarılmasının gerektiğini belirterek "Diğer tarafta suçlanan polis memurları var. Bu kişiler kendi ne yapmışlarsa nefisleri için değil, devletin çıkarları için yapmışlardır. Yapılanlar hukuka aykırı değil devletin varlığı içindir" dedi. 
   Mahkeme heyeti, sanıklara savunmalarını hazırlamaları için süre vererek duruşmayı erteledi. 
   
   
   
   
</TEXT>
</DOC>
