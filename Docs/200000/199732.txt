<DOC>
<DOCNO> 199732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun28.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meme kanserine kan tahlili ile teşhis... 
</HEADLINE>
<TEXT>

     Norveçli araştırmacılar, kadınların korkulu rüyası meme kanserinin, basit bir kan tahliliyle tespit edilebileceğini düşünüyor. 
     Oslo'daki DiaGenic adlı araştırma kurumunun müdürü Anders Lönneborg, AFP muhabirine, meme kanserinin teşhis edilmesini sağlayabilecek kan tahlili üzerinde çalıştıklarını anlattı. 
     ''Hastalandığınızda buna sadece o organ tepki göstermez, vücudun diğer bölümleri de tepki verir. Yöntemimiz, işte bu tepkileri bulmaya yönelik'' diyen Lönneborg, kanserin kandaki genlerin faaliyetlerini değiştirdiğini, bu nedenle meme kanserinin genlerde yarattığı değişiklikleri saptamaya çalıştıklarını belirtti. 
     Geleneksel yöntemlerle meme kanseri oldukları belirlenen hastalarda 49 genden oluşan bir ''model'' tespit ettiklerini bildiren Lönneborg, şu aşamada bu ''model'' ya da ''kalıbın'' diğer hastalıklar ve diğer kanser türlerinde de ortaya çıkıp çıkmadığını araştırdıklarını söyledi. 
     Lönneborg, ''Testler olumlu sonuç verirse, bu yöntemi iki yıla kadar piyasaya sürebiliriz'' dedi. 
     Nadiren erkeklerde de görülen meme kanseri, Batı dünyasında kadınların yaklaşık yüzde 10'unu vuruyor. 
     
</TEXT>
</DOC>
