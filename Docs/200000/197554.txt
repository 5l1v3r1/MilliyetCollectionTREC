<DOC>
<DOCNO> 197554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/yercan.html </URL>
<DATE> 2003/11/24/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Görünen köy 
</HEADLINE>
<TEXT>

   
   Çarşambanın gelişi kadar net ve belirgindi Trabzonspor'un kısa süre içerisinde tökezleyeceği... Avni Aker'de alınan Malatyaspor beraberliğinin ardından, İstanbulspor ve Bursaspor karşısında elde edilen galibiyetler "sıkıntı" ve "sancı" dolu bir futbolun ardından ikinci yarı golleriyle gelmiş, Trabzonspor "günü kurtarmanın" mutluluğuyla, yarını hep "es" geçmişti. 
   Elazığspor karşısında da takım olamamanın, oyun kuramamanın, pozisyon bulamamanın baskısıyla başladı Bordo - Mavili ekip maça... İlk yarı sona erdiğinde Maxim'in golle sonuçlanan serbest vuruşu dışında tek gol pozisyonuna bile giremeyen bir takımın, şampiyonluk potasına girmesini beklemek, ağustosun ortasında "kırmızı kar" yağmasını beklemekten başka hiçbir anlam taşımaz. 
   Forveti haftalardır yan gelip yatan, orta sahadan çıkan sürpriz golcülerle skora koşan Trabzonspor, takma ayakla maratona çıkan atlet görüntüsü sergiliyor. Samet Aybaba, lig sonuncusu Elazığspor karşısında uzatma dakikalarında kurtarılan beraberliğin baş mimarıydı yine Henüz oyunun başında sakatlanan Emrah'ın yerine aldığı Mustafa saç, baş yoldururken, 50 dakika boyunca seyretmekle yetindi. Forvetin etkisiz kaldığını fark edip, Augustine ile değiştirdiği Yattara'yı "köreltmek" istercesine sol tarafa monte ederek oyundan düşürdü. Kaşla, göz arası fırsat bulup, alışık olduğu sağ kulvara kaçan Yattara, yeteneğini rakibine gösterttiği bir kırmızı kart ve yaptırdığı bir penaltıyla kanıtladı. Aybaba'nın bir başka yanlışı da, takımda Maxim gibi duran toplara oldukça ustaca vuran bir ayak varken, kazanılan penaltının başına Gökdeniz'i göndermesi oldu. Bu yanlışlar birbirini kovaladı, Trabzonspor zirve yarışında yakaladığı büyük bir avantajı resmen elinin tersiyle itti. 
   Elazığspor, güçlü rakibi önünde sahaya oldukça akıllı çıktı, haddini ve işini bilerek oynadı. Güvenç Kurtar'ın talebeleri uzatma dakikalarında yedikleri golle üç puandan olurken, özellikle ligin ikinci yarısı için oldukça olumlu sinyaller verdi. 
   Maçın hakemi Musa Eryılmaz, karşılaşmanın başlama düdüğünden, sonuna kadar hatalarla dolu bir maç yönetti. Eryılmaz, Elazığspor'dan Ramazan'ı kırmızı kartla oyun dışında bırakırken oldukça acımasızdı. Trabzon lehine verdiği penaltı atışında da "Elin topa değmesi" değil, "topun ele çarpması" vardı. 
   
      
</TEXT>
</DOC>
