<DOC>
<DOCNO> 190622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yasam/yas06.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katı' olmadı ama 'adı' oldu 
</HEADLINE>
<TEXT>

   
   Herkesin gecekondu yaptırdığı dönemde, imar problemlerinin çözülmesini bekleyerek İzmir'in Konak ilçesi Bahar Mahallesi'ndeki arsasına kaçak bina inşa etmeyen Selma Onay'ın adı, bir parka verildi. 
   Hatay'da beş yıl önce ölen Onay'ın anısına yaptırılan park, dün törenle açıldı. Konak Belediye Başkanı Erdal İzgi, herkesin gecekondu yaptığı dönemde Onay'ın doğruluk adına hareket ederek, birikimleriyle 20 yıl önce aldığı arsaya kaçak bina inşa etmediğini söyledi. 
   
   'Onurlu davranış' 
   Onay'ın, arsanın imar probleminin çözülmesini beklediğini belirten İzgi, şöyle konuştu "Yaşlı kadın, arsasının yeşil alan içinde kaldığını öğrendiğinde, çevresi konutlarla dolmuştu. Bahar Mahallesi'nde sadece Onay'ın arsası boş kaldı. Doğruluk adına hareket eden Onay'ın bu onurlu davranışının ödüllendirilmesi gerekirdi. Ailesinden de izin alınarak, arsaya, adına park yapıldı". İzgi, parkın açılışını Bahar Mahallesi Muhtarı Ahmet Cankurtaran ve çocuklarla birlikte yaptı. 
   
   
</TEXT>
</DOC>
