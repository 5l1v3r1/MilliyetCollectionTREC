<DOC>
<DOCNO> 191194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/soneko08.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve Yunan madenciler işbirliği yapacak 
</HEADLINE>
<TEXT>

     Türk ve Yunan madencilerin, endüstriyel hammaddeler ve mermercilik alanında işbirliği yollarını aramak için Yunanistan'da bir araya geldiği bildirildi. 
     Türkiye Madenciler Derneği TMD Genel Sekreteri Atılgan Sökmen, A.A muhabirine yaptığı açıklamada, Atina'daki toplantıda 2 ülkenin madencilik sektörünün temsilcilerinin, işbirliği imkanlarını ele aldıklarını söyledi. 
     Toplantıda 2 ülke madencilerinin, üçüncü ülkelerde ortak yatırım ve endüstriyel hammadde-mermercilik alanlarında işbirliği yapma kararı aldıklarını bildiren Sökmen, gelecek günlerde grupların bu kez Türkiye'de biraraya geleceğini kaydetti. 
     Söz konusu toplantıya katılan heyet İzmir'in Bergama İlçesi'ndeki Ovacık Altın madeninde incelemelerde bulundu. 
     
</TEXT>
</DOC>
