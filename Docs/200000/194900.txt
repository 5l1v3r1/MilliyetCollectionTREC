<DOC>
<DOCNO> 194900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/ekonomi/eko01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhaleye bir daha katılır mıyız bilmiyoruz' 
</HEADLINE>
<TEXT>

   İptal edilen Tekel sigara ihalesinde 1.1 milyar dolarlık teklifi az bulunan JTI'dan, 'Bir daha ihaleye katılır mıyız bilmiyoruz' açıklaması yapıldı 
      ANKARA Milliyet 
   
   Tekel'in Sigara Sanayi İşletmesi'nin özelleştirilmesi için yapılan, ancak verilen teklifin düşük kaldığı ihale, ihale komisyonu tarafından iptal edildi. 
   İhalede en yüksek teklifi 1 milyar 150 milyon dolarla Japan Tobacco International Tütün Ürünleri Üretim ve Dağıtım AŞ JTI vermişti. 
   
   Bakanla görüştüler 
   İhalenin iptal kararının açıklanmasından önce Maliye Bakanlığı'nda hareketli saatler yaşandı. JTI temsilcileri Maliye Bakanı Kemal Unakıtan'la görüştü. Unakıtan, görüşme sonrası yaptığı açıklamada, "JTI'dan revize bir teklif istemediniz mi " sorusuna, "Hayır öyle bir şey olmadı" yanıtı verdi. JTI yetkilileri görüşmenin ardından protokol kapısı yerine personelin kullandığı C kapısından bakanlığı terk etti. 
   İptal kararının açıklanmasının ardından Japan Tobacco JT ve JT International JTI tarafından yapılan açıklamada, "Gelecekte açılabilecek yeni bir ihaleye katılıp katılmama konusunda verilmiş bir kararımız bulunmamaktadır. Gelişmeleri izlemeyi sürdüreceğiz" denildi. Açıklamada "Konu tümüyle Türk hükümetinin yetkisi içinde. İhalenin geleceği ile ilgili yorum yapmamız olanaksız" denildi. JTI Başkan Yardımcısı Guy Cote, Milliyet'in sorusu üzerine, Unakıtan ile ne konuştuklarını söyleyemeyeceğini belirterek şöyle dedi "Biz şirketin varlıklarına bakıyoruz, ona göre bir analiz yapıp fiyat teklifimizi verdik. Bu konuda değişik yorumlar var ama bunlar bizi ilgilendirmiyor. Verdiğimiz fiyat dünya standartlarında. Verebileceğimiz en iyi teklifi verdik. Bir ihale daha olursa katılıp kalılmama konusunda bir şey söylemek için çok erken." 
   Cote, ihlanin iptali için "Bu zaten ihale prosedüründe bulunuyordu. Hükümetin kararını saygıyla karşılıyoruz ve gelecekte şans diliyoruz" dedi. 
   
   
</TEXT>
</DOC>
