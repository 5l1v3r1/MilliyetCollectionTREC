<DOC>
<DOCNO> 171567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kleptoman kedi sahiplerini sıkıntıya soktu... 
</HEADLINE>
<TEXT>

     ABD'nin Ventura kentinde hırsızlık yapmayı alışkanlık haline getiren bir kedi sahiplerini çaresiz bıraktı. 
     California eyaletinin Ventura kentinde yaşayan ''Midnight'' adlı kedi, her gece komşuların evine, garajına, deposuna girerek, sahiplerinin evine ayakkabılar, şapkalar, gömlekler, çoraplar hatta paketli Noel hediyeleri getiriyor. 
     Kentte artık ''kleptoman kedi'' olarak anılmaya başlanan kedinin sahipleri Richard ve Sue Boyd, bu durumdan çok sıkıldıklarını söyleyerek, sabah kalktıklarında evde komşulara ait birçok eşya bulduklarını belirtiyorlar. 
     Kleptoman kedinin sahipleri, çareyi kedinin gece çaldığı eşyaları her sabah evlerinin önünde bir çantaya koymakta bulmuşlar. Boyd çiftinin komşuları, sabah evin önüne bırakılan torbadan kendilerine ait eşyaları geri alıyorlar. 
     Kedinin neden giyim eşyalarını seçtiği tam olarak açıklanamazken, Gary Sampson adlı bir veteriner, bu durumu kedilerin avlanma iç güdüsüne bağlıyor. Kedi davranışı konusunda uzman veteriner, ''13 yaşındaki bu kedinin de karanlığın çökmesiyle avlanmaya çıkarak, komşuların giyim eşyalarını topladığını'' belirtiyor. 
     Polis ise ''Midnight''ın işlediği suçlar konusunda yapacak bir şeyi olmadığını ifade ediyor. 
     
</TEXT>
</DOC>
