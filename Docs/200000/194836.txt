<DOC>
<DOCNO> 194836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo10.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Özür diliyorum... 
</HEADLINE>
<TEXT>

     Fenerbahçe Teknik Direktörü Christoph Daum, Çaykur Rizespor maçı sonrası yaptığı açıklamaların basında farklı yorumlanacağını tahmin etmediğini, hatayı kendinde bulduğunu ve özür dilediğini söyledi. 
     Daum, Samandıra Tesisleri'nde gerçekleştirilen idman öncesi düzenlediği basın toplantısında, Çaykur Rizespor maçı sonrası söylediklerine açıklık getirmek amacıyla bu toplantıyı yaptığını bildirdi. 
     ''Söylediklerimi geri alıyorum diye değil, konuya daha açıklık getirmek için böyle bir toplantı düzenliyorum'' diyen Alman teknik adam, son 2 günde hiçbir yöneticiyle görüşmediğini, sadece yazılı ve görsel basında çıkan yorumlar nedeniyle bazı noktalara açıklık getirmek istediğini vurguladı. 
     
     ÖZÜR DİLİYORUM 

     Yaptığı açıklamalardaki mesajın, futbolcuları uyandırmak isteği olduğunu kaydeden Daum, şunları söyledi 
     ''Söylemek istediğim, kesinlikle sahadaki performansın önemli olduğuydu. Yapmış olduğum hatalı bir açıklama var. Yönetim kurulu veya basın lafını kullanmamam gerekliydi. Mesajım şuydu İyi menajere sahip olabilirsin. Reklamlara çıkabilirsin. Ama önemli olan, senin sahada gösterdiğin performanstır. Ancak açıklamalarımın bu kadar farklı yorumlanacağını tahmin etmemiştim. Hatayı kendimde buluyor ve özür diliyorum.'' 
     
     FUTBOLCULARIMI UYANDIRMAK AMACINDAYDIM 

     Daum amacının, sezon başındaki gibi herkesin takımı için mücadele etmesini sağlamak olduğunu belirterek, şöyle devam etti 
     ''Bu toplantıyı kimsenin ricası ile yapmıyorum. Takım, teknik heyet ve futbolcular, birlik ve beraberlik içindeyiz. Sahada sergileyeceğimiz performansla, kamuoyu ve camiayı etkilemek istediğimizi vurgulamak amacındayım. Ben o açıklamalarımla sadece futbolcularımı uyandırmak amacındaydım.'' 
     
     HAYAL KIRIKLIĞI YAŞIYORDUM 

     Christoph Daum, bir basın mensubunun, ''Bu konuları öncelikle takım içinde çözmeniz gerekmiyor muydu'' sorusuna şu yanıtı verdi 
     ''Çok sinirliydim. Hayal kırıklığı yaşıyordum. Belli bazı çizgiler vardır. Bunları aşmamak gerekir. O hayal kırıklığı ve sinirle ben bu çizgiyi aştım. Daha kontrollü ve sakin hareket etmem gerekirdi. Ancak bu, hayal kırıklığından oldu.'' 
     
     OYUNCULARIMI TEK TEK ELEŞTİRMEDİM 

     Takımla toplantı yaptığını ve bu toplantıda tek tek oyuncularını eleştirmediğini ifade eden Alman teknik adam, şunları kaydetti 
     ''Medyanın bir bölümünde yer aldığı gibi Hooijdonk, Fatih ve Tuncay ile bir görüşme yapmadım. Tek tek oyuncularımı değil, takımın performansı ile görüşlerimi dile getirdim. Bu toplantıda sadece Fabio Luciano ile ilgili görüşlerim oldu. Bu da pozitif yöndeydi. Antrenmanda olsun, maçta olsun, gösterdiği performansın örnek teşkil etmesi için bir yorum yaptım.'' 
     
     GALATASARAY MAÇINDAN SONRA DÜŞÜŞE GEÇTİK 

     Galatasaray maçına kadar gösterdikleri performansın daha sonraki grafikleriyle eşdeğer olmadığını anlatan Daum, şunları söyledi 
     ''Çok iyi oynanan Galatasaray maçından sonra olumlu değerlendirmeler yapıldı. Oyuncularımın bundan etkilenip, daha iyi oynayacaklarını düşündüm. Ama bazı futbolcularım takım oyununu iyi yaptığımızı düşünüp, kendilerini bireysel olarak öne çıkarmayı düşündüler ve bu karşılaşmadan sonra bir düşüşe geçtik.'' 
     
     OYUN KURUCU EKSİKLİĞİ 

     Christoph Daum, orta sahada bir oyun kurucu eksikliği bulunduğunun belirtilmesi üzerine de şöyle konuştu 
     ''Orta sahamız genç oyunculardan kurulu. Zaman zaman iniş çıkışlar olacaktır. Bunun üzerinde çalışıyoruz. Oyun kurucu eksikliğini koşarak ve mücadelemizle çözmeye çalışıyoruz. Çok daha fazla koşup, mücadele ederek, bu açığı kapamalıyız.'' 
     
</TEXT>
</DOC>
