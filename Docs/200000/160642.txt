<DOC>
<DOCNO> 160642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/ekonomi/eko02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de batıyoruz uyarısı 
</HEADLINE>
<TEXT>

TMSF raporunda, mevzuat ve personel yetersizliği nedeniyle tahsilatların sınırlı kaldığı, Fon'un varlıklarıyla yükümlülüklerini karşılayamaz hale geldiği vurgulandı 
     EKONOMİ SERVİSİ 

     Bankacılık Düzenleme ve Denetleme Kurumu BDDK , Tasarruf Mevduatı Sigorta Fonu'nun TMSF 2002 Raporu'nda, takip mevzuatının yetersizlikleri ve Fon'un sınırlı sayıda personel ve kaynakla üstlendiği sorunların yapılan tahsilatların istenen düzeye ulaşmasını engellediği belirtildi. 
     31 Aralık 2002 itibariyle TMSF Tahsilat Dairesi batık bankaların hakim ortaklarından ancak 225 milyon dolar tahsil edebilmişti. Batıkların devralınan gayrimenkullerinin bir bölümünün de satışıyla birlikte Tahsilat Dairesi'nin yapabildiği toplam tahsilat 1.1 milyar dolar düzeyinde kaldı. BDDK Başkanı Engin Akçakoca'nın geçen hafta TBMM Yolsuzlukları Araştırma Komisyonu'nda yaptığı açıklamaya göre ise batık banka patronlarının kendi şirketlerine aktardığı kaynak 11 milyar dolar düzeyinde. 
     TMSF Raporu'nda şik yete konu olan personel rakamları ise BDDK için 323, TMSF için de 390 kişi düzeyinde. 
     
     133 bin dosya var 
     Geçen yıl sonu itibariyle toplam 3 milyar 827 milyon dolar tutarında 133 bin 709 adet alacak dosyası Tahsilat Dairesi Başkanlığı'na devredilirken, TMSF'nin devraldığı borç tutarının yüzde 67'si hakim ortak, yüzde 31'i kurumsal, yüzde 1'i bireysel alacak dosyalarından oluşuyor. 
     "Bankacılık sistemi katkılarıyla oluşturulan sigorta fonlarının sistematik boyuttaki bankacılık krizlerinin yarattığı tahribatı karşılamasının beklenmemesi gerekir" denilen raporda, TMSF bilançosunun bir sigorta kuruluşunun bilançosuna göre önemli değişikliklere uğradığı, varlıklarla yükümlülüklerini teknik olarak karşılayamaz duruma geldiği belirtildi. 
     
     Fon tetikte 
     TMSF Raporu'nda "Bankalar üzerinde artan denetim ve gözetimlere karşın, sistem içinde bazı bankaların yükümlülüklerini karşılayamaz duruma düşmelerini tamamen engellemek mümkün değil" ifadesi de dikkat çekti. 
     
Fon'un özkaynakları yüzde 132.4 eridi      TMSF Raporu'nda, "Fon'un özkaynak büyüklüğünün negatif seviyesinin yüzde 132,48 artması, bankacılık sektöründe yaşanan yeniden yapılandırmanın maliyetinin bir kısmının nasıl finanse edildiğini ortaya çıkarmaktadır" denildi. Aktiflerini Hazine'den alınan borç senetleriyle finanse eden Fon'un özkaynakları eksi 6.7 katrilyondan eksi 15.8 katrilyona düştü. Dönem içindeki gelir gider farkı 3.1 katrilyon artıp 23.7 katrilyona ulaştı. 2002 sonu itibariyle bankalara verilen uzun vadeli sermaye benzeri kredilerin toplamı 1.1 katrilyon oldu. Takipli alacaklarının toplamı yüzde 36.82 artıp 5.4 katrilyona yükseldi. Ödeme planına bağlanan alacaklar toplamı 246 trilyonda kaldı. 2002 zararı da 511.9 trilyon artıp 9 katrilyon 10.9 trilyona çıktı. 
     
'Hazine borcu tahsilata bağlansın' teklifi      TMSF'nin 2002 Yılı Faaliyet Raporu'nda, "TMSF'nin bankacılık sektörünün yeniden yapılandırılmasına ilişkin giderlerden oluşan borcunun, bu kapsamda edinilen varlıkların satışı ve devralınan alacakların tahsili suretiyle edineceği gelirlerinin Hazine'ye aktarılması kaydıyla tasfiye edilmesine yönelik hazırladığı teklif hükümete ve Hazine'ye iletildi" denildi. 
     
     Hazine'ye 38 katrilyon borçlu 
     İhraç olunan Türk lirası, döviz ve dövize endeksli özel tertip DİBS'ler nedeniyle TMSF'nin Hazine'ye toplam borcu 2002 yıl sonu itibariyle 38,1 katrilyon TL seviyesine ulaştı. 
     

</TEXT>
</DOC>
