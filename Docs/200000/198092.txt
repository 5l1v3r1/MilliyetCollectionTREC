<DOC>
<DOCNO> 198092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/siy03.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye'ye 'cesaret' verecek 
</HEADLINE>
<TEXT>

   Avrupa Birliği'nin Brüksel'de yapılacak zirvesinde, Türkiye'ye destek verilerek reformlardaki kararlılığı dile getirilecek 
   Brüksel Milliyet 

   
   Avrupa Birliği'nin AB 12 - 13 Aralık tarihlerinde Brüksel'de devlet ve hükümet başkanları düzeyinde gerçekleştirecekleri zirvede Türkiye'ye "cesaret verici" mesajlar gönderilecek. Zirve sonucunda açıklanacak olan sonuç belgesine ilişkin olarak hazırlanan taslak belgede, Türkiye'nin attığı adımlar "hatırı sayılır ve kararlı" olarak tanımlanıyor. 
   
   Dayanışma vurgusu 
   Türkiye'yi Başbakan Recep Tayyip Erdoğan ve Dışişleri Bakanı Abdullah Gül'ün temsil edeceği zirvede terörle mücadele konusuna ve son saldırıların ardından Türkiye ile dayanışma içinde olunduğuna da vurgu yapılması bekleniyor. Ancak bu konudaki vurgunun sonuç belgesine yansıtılıp yansıtılmayacağı henüz netleşmedi. Olaylar sonrasında AB sürecine ilişkin olarak Türkiye'ye, çok güçlü ve cesaretlendirici mesajlar veren Almanya ve İngiltere gibi ülkelerin bu desteklerini zirve sırasında da sürdürmeleri halinde konunun sonuç bildirisine yansıması ihtimali yüksek görülüyor. 
   
   Diplomatik dil 
   Taslak belgede Türkiye'nin attığı olumlu adımların yanı sıra eksiklerine de diplomatik bir dille değinilmesi bekleniyor. Bu alanda Kıbrıs sorununa özel bir yer ayrılmasına ise kesin gözüyle bakılıyor. 
   Zirvede AB'nin Türkiye'nin yanı sıra halen müzakereleri tamamlayamayan Romanya ve Bulgaristan ile Birliğe katılmak isteyen Hırvatistan'a da genişlemenin tamamlanmadığı ve geri dönülmez bir süreç olduğu mesajının iletilmesi öngörülüyor. 
   
   
   
   
</TEXT>
</DOC>
