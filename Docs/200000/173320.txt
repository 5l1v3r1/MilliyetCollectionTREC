<DOC>
<DOCNO> 173320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun08.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''mayın mektubu''nu yayımladı... 
</HEADLINE>
<TEXT>

     KKTC Cumhurbaşkanı Rauf Denktaş, Lefkoşa ve civarındaki ara bölgede mayınların temizlenmesi konusunda BM Genel Sekreteri Kofi Annan'a gönderdiği 24 Temmuz 2003 tarihli mektubu BM belgesi olarak yayımlandı. 
     Mektubunda, KKTC askeri makamlarının, söz konusu bölgedeki mayınların temizlenmesi konusunda BM yetkilileriyle görüşmeye hazır olduğunu Genel Sekreter Kofi Annan'a bildiren Denktaş, mayınların temizlenmesinin, iki kesim arasındaki geçişlerin daha güvenli ortamda yapılmasına hizmet edeceğini de vurguluyor. 
     Denktaş, daha önceki önerilerine olumlu yanıt vermeyen Rum tarafının, KKTC'nin bu girişimine olumlu karşılık vermesi umudunu dile getirerek, KKTC'nin iki halk arasında güvenin tesis edilmesi amacıyla 23 Nisan 2003 tarihinden itibaren sınır geçişlerine getirdiği serbestleştirmenin yarattığı olumlu havayı daha da güçlendirmek amacıyla yaptığı mayınların temizlenmesi önerisinin, güven yaratıcı bir önlem olarak Kıbrıs'ta kapsamlı anlaşma çabalarına katkı yapacağını kaydediyor. 
     Denktaş, mektubunda şu ifadelere yer veriyor 
     ''Lefkoşa ve yakın çevresindeki ara bölgedeki mayınların temizlenmesine ilişkin bu güven yaratıcı önlemin uygulanması, karşılıklı sınır geçişlerinin daha güvenli bir ortamda yapılmasına hizmet edecek, BM'nin önemle üzerinde durduğu askeri nitelikli bir güven artırıcı önlemi oluşturacak ve kapsamlı anlaşma çabalarına da ilave katkı sağlayacaktır.'' 
     
</TEXT>
</DOC>
