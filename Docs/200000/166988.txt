<DOC>
<DOCNO> 166988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/aspo.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A PİYANGO 
</HEADLINE>
<TEXT>

Galatasaray, transferlerine karar verirse, Frank De Boer ile Overmars'ı bedelsiz kiralayabilecek. Barcelona kulübü, iki oyuncunun yetkilerini de Rüştü'nün Menajeri Metin Stamati'ye verdi 
     HALİL ÖZER 

     Laporta açıkladı 
     SARI - Kırmızılı takım, transfer konusunda hareketli günler yaşarken, Hollandalı iki yıldız Overmars ve Frank De Boer için büyük avantaj yakaladı. Barcelona Başkanı Laporta, iki oyuncunun tüm yetkilerini Rüştü'nün, Türk menajeri Metin Stamati'yi verdi. Laporta, Stamati ile yaptığı görüşmede, kendileriyle iki yıllık sözleşmesi bulunan Overmars ve bir yıllık opsiyonlu anlaşması süren Frank De Boer'i, Galatasaray'a bedelsiz kiralık verebileceklerini bildirdi. 
     
     Resmen başvuru 
     RÜŞTÜ'NÜN transferinde büyük kolaylık sağlayan Türk Menajer Metin Stamati'ye, Sarı - Kırmızılı kulüp ile yapılacak pazarlıklarda tam yetki vererek jest yapan Barcelona Başkanı, böylece Galatasaray'a ikinci bir avantaj daha sağlamış oldu. Cim - Bom yönetimi, iki oyuncuyla görüşmek istediği takdirde, Stamati ile daha kolay uzlaşabilecek. Sarı - Kırmızılılar'ın liste başı yaptığı Frank De Boer için resmi başvuruda bulunduğu ve süre istediği öğrenildi. 
     
     Sözlü talep 
     OVERMARS konusunda sözlü talepte bulunan Galatasaray'ın önümüzdeki günlerde Metin Stamati ile bağlantıya geçmesi bekleniyor. Frank De Boer'in, Barcelona'dan yıllık 2, Overmars'ın ise 2 milyon 250 bin dolar aldığı belirtildi. Bu nedenle Galatasaray pazarlıklara bu rakamlardan başlayacak. Teknik Direktör Fatih Terim'in, Yönetim Kurulu ile yaptığı görüşmede, Overmars ile Frank De Boer'in transferlerinin bir an önce bitirilmesini istediği bildirildi. 
     
Prates'e övgü      SARI - Kırmızılılar, yeni sezon hazırlıklarını dün de sürdürdü. Florya'daki sabah idmanına, haber alınamayan Lukunku'nun yanı sıra sakatlığı devam eden Baliç katılmadı. Teknik Direktör Fatih Terim yeni transfer Prates'i övgü dolu sözlerle anlatırken, "O kadar yükseğe sıçrıyor ki, kısa boyuna rağmen avucunun içiyle tavana vuruyor" diye konuştu. Bu arada balayını yarıda kesen Hasan Şaş dün kulübe gelerek akşam idmanına çıktı. 
     

</TEXT>
</DOC>
