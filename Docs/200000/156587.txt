<DOC>
<DOCNO> 156587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun32.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi, Berlusconi'nin "girişim" teklifini yorumladı 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, ''Kıbrıs konusundaki her türlü girişiminin BM çerçevesi içinde ve konsensüsle olması gerektiğini'' söyledi. 
     İtalya Başbakanı Silvio Berlusconi'nin, Ankara'ya resmi ziyareti sırasında, ''Başbakan Recep Tayyip Erdoğan ve Yunanistan Başbakanı Kostas Simitis'le Kıbrıs sorununa çözüm bulunmasına yönelik girişim üstlenebileceği'' yönündeki açıklamasını değerlendiren Hrisostomidis, diplomatik bir dil kullanarak, ''Geriye kalan, İtalya Başbakanı'nın girişimini , Avrupa Birliği'nin İtalya dönem başkanlığıyla mı yapacağının belirlenmesidir'' dedi. 
     ''Her halükarda, her türlü girişimin BM çerçevesi içinde ve konsensusla olması gerektiğini'' ifade eden Rum sözcü Hrisostomidis, ''Berlusconi'nin sözlerinin, AB dönem başkanlığını İtalya'nın üstlenecek olması ışığı altında, Kıbrıs sorununa ilgi gösterileceğinin ilanı olabileceğini'' kaydetti. Hrisostomidis, ''bunun arzu edilen ve yapılması gereken, ancak her zaman BM çerçevesi içinde olması gereken bir şey olduğunu'' söyledi. 
     Yunanistan Başpiskoposu Hristodulos'a atfedilen ve Yunan Ortodoks Kilisesi'nin, ''KKTC Cumhurbaşkanı Rauf Denktaş'ın Annan planını reddetmesinden memnun olduğu'' yönündeki açıklamayla ilgili bir soruya karşılık da Hrisostomidis, ''Başpiskoposun açıklamasını yorumlamak istemiyorum. Atina, Kıbrıs sorununa, müzakereler aracılığıyla ve Annan planı temelinde çözüm bulunmasını istiyor'' dedi. 
     
</TEXT>
</DOC>
