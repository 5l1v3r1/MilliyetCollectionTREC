<DOC>
<DOCNO> 195888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun10.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler'in yüzde 60'ına göre Bush barışın en büyük engeli 
</HEADLINE>
<TEXT>

     İngiltere'de halkın yüzde 60'ının, ülkelerini ziyaret etmeye hazırlanan ABD Başkanı George Bush'u dünya barışının önündeki en büyük engel olarak gördüğü açıklandı. 
     Kamuoyu araştırmaları şirketi YouGov'un The Sunday Telegraph gazetesi için yaptığı anketin sonuçlarına göre, halkın yüzde 37'si Bush'un ''bir aptal'' olduğunu düşünüyor. Halkın yüzde 33'ü ise Bush'u ''tutarsız'' olarak nitelendiriyor. 
     Halkın çok küçük bir bölümünün Başkan Bush'un karakterinde olumlu unsurlar gördüğünü yazan Sunday Telegraph gazetesi, İngilizlerin yüzde 7'sinin Başkan Bush'un iyi bir dünya lideri olduğunu düşündüğünü, yüzde 6'lık kesimin onu belagat sahibi bir kişi olarak gördüğünü bildirdi. Başkan Bush'u ''zeki ve akıllı'' bulanların oranı ise yüzde 10 olarak belirlendi. 
     Halkın yüzde 26'sının Bush'un İngiltere'yi ziyaretine karşı çıktığını, yüzde 21'inin bu ziyareti ''olumlu'' bulduğunu duyuran Telegraph, halkın yarıya yakın bölümünün ise ''Bush'un İngiltere'ye gelip gelmemesine aldırmadığını'' bildirdi. 
     İngilizlerin yüzde 'ünün Bush'u büyük gösterilerle karşılamaya hazırlanan savaş karşıtlarına sempati duyduğunu da belirten Telegraph gazetesi, aylardır ilk kez Irak'taki savaşın yanlış olduğunu düşünenlerin oranının, bu savaşa hak verenleri geçtiğini de duyurdu. Gazete, halkın yüzde 45'inin bu savaşı yanlış bulduğunu, doğru bulanların oranının ise yüzde 43'te kaldığını kaydetti. 
     Halkın yüzde 73'ünün Irak'taki durumun her geçen gün daha da kötüye gideceğini düşündüğünü belirten Telegraph, Irak'ta durumun düzeleceğine inananların oranının yüzde 15 olduğunu yazdı. 
     Irak'ta barış ve demokrasinin yerleşebileceğine inananların oranının yüzde 18 olduğunu belirten Telegraph, yüzde 70'lik çoğunluğun ise ''Irak halkı için çok küçük bir umut var. Bu ülke sonsuza kadar istikrarsız kalabilir'' görüşünü savunduğunu duyurdu. 
     
</TEXT>
</DOC>
