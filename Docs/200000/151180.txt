<DOC>
<DOCNO> 151180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun19.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam sonrası basılan ilk gazete "kızıl".. 
</HEADLINE>
<TEXT>

     Irak'ta Saddam Hüseyin rejimi çöktükten sonra ilk gazeteyi yayınlama yarışını, uzun süredir yasaklı olan Irak Komünist Partisi kazandı. 
     ABD'nin Irak'ta resmi medyayı da çökertmesinden sonra, habere susayan halkın rağbet ettiği 8 sayfalık ''Halkın Yolu'' gazetesi, parasız dağıtıldı. 
     Gazetenin ön sayfasında yer alan orak-çekicin altında ''Diktatörün Çöküşü'' başlığı kullanıldı, bunu Saddam'ın ''kanlı, terörist saltanatını'' anlatan bir makale izledi. 
     ABD'nin Irak savaşının kurbanlarından biri olduğu belirtilen başı bandajlı, gözü yaşlı bir çocuk resminin süslediği yazıda, ''Diktatörlüğün çöküşüyle Irak halkının arzuları gerçekleşti'' ifadesi kullanıldı. 
     Firdevs Meydanı'nda dağıtılan gazeteyi eline alan Kudeyir adlı bir Iraklı, ''Bize Saddam'ı, ülkemize nasıl zarar verdiğini anlatıyor. Elbette bunu biliyorduk, ama daha önce hiç, bunu bir gazetede yazılı olarak okumamıştık'' dedi. 
     Saddam sonrası Irak'ta basılıp dağıtılan bu ilk gazetenin, nerede basıldığı belirtilmedi, ancak gazetede Kuzey Irak'taki Kürt liderlere yönelik övgüler dikkat çekti. 
     





</TEXT>
</DOC>
