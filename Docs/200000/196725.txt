<DOC>
<DOCNO> 196725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spo01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den talimat 
</HEADLINE>
<TEXT>

   Beşiktaş Teknik Direktörü, yönetimden Tümer, İbrahim ve Ahmet Yıldırım'ın mukavelesinin uzatılmasını, Zago ile Giunti'nin de bırakılmamasını istedi 
      ORHAN YILDIRIM 

   
   Sorun istemiyor 
   SİYAH-Beyazlı ekibin başarılı hocası Mircea Lucescu oyuncularının kafasındaki transfer belirsizliğine son vermek için yönetimi harekete geçirdi. Bir rapor sunan Rumen hoca, Ronaldo'dan sonra sezon sonunda serbest kalacak olan Tümer, İbrahim ve Ahmet Yıldırım'ın da sözleşmesinin ocakta yenilenmesini talep etti. Ayrıca kiralık olarak forma giyen Giunti ve Zago ile de masaya oturulmasını istedi. 
   
   Dengeleri gözetiyor 
   İKİNCİ yarıya sorunsuz girmek isteyen Lucescu, yabancı futbolcularla yapılacak sözleşmelerde takım içindeki dengelerin de korunması yönünde görüş bildirdi. Beşiktaş yönetiminin, beş oyuncunun kafasından geçen rakamları öğrenmek için nabız yoklayacağı öğrenildi. Siyah - Beyazlılar, ocaktaki genel kurula kadar takım içindeki transfer sorununu çözerek, bu isimlere imza attırmayı planlıyor. 
   
   Müşerref'in 3 maç ısrarı    PAKİSTAN Devlet Başkanı General Pervez Müşerref'in, devre arasında özel davet ettiği Beşiktaş'a, üç hazırlık maçı oynaması için ısrar ettiği öğrenildi. Siyah-Beyazlılar'ı on gün konuk etmeyi planlayan Müşerref, yönetimden bu kararını yeniden gözden geçirmesini istedi. Pakistan'da sadece milli takımla maç yapmak isteyen Lucescu ise, Antalya'daki hazırlık kampı için zaman kalmayacağını gerekçe gösterip, aksi halde devre arasındaki bu programın iptal edilmesini istedi. 
   
   
   
</TEXT>
</DOC>
