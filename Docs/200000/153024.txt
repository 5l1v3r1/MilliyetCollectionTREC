<DOC>
<DOCNO> 153024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo07.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Halter ve güreşin yıldızları... 
</HEADLINE>
<TEXT>

     Bir yılda müsabakalarda toplam 48 madalya kazanan Konya Sosyal Hizmetler ve Çocuk Esirgeme Kurumu SHÇEK halter ve güreş takımı, Türkiye'de bu branşlarda SHÇEK'te faaliyet gösteren tek takım olma özelliğini koruyor. 
     3 yıl önce Konya SHÇEK'de görevli Süreyya Horasan, yetiştirme yurdunda kalan genç kızları boş vakitlerini değerlendirerek, özgüvenlerini kazanabilmeleri için spor faaliyetlerine yönlendirmeye başladı. 
     O güne kadar hiçbir spor dalı ile ilgilenmemiş olan kızlardan ilk önce daha çok erkek sporu olarak bilinen güreşte bir takım kuruldu. Gönüllü antrenörlerin hiçbir ücret almadan çalıştırdığı kızlar, kısa bir süre sonra katıldıkları müsabakalarda başarılar kazandı. 
     2000 yılında yıldız bayanlarda milli takım kampına alınan 3 güreşçi kızın kilolarında birer altın, gümüş ve bronz madalya getirmesinin ardından cesaretlenen yurt yönetimi, yine ağır bir spor dalı olan halterde de takım kurdu. 
     10'u Konya Emniyet Müdürlüğü'ne ait Emniyetspor Gücü'nde 5'i ise SHÇEK'de çalışmalara başlayan kızlar, kısa zamanda güreşteki arkadaşları gibi bu spor dalında da iller arasında yapılan şampiyonalarda derece getirmeyi başardı. 
     2002 yılında çoğu Türkiye şampiyonası olmak üzere Yıldız bayanlar halterde 16'sı altın, 14'ü gümüş, 11'i bronz olmak üzere 41 madalya alırken, güreşte ise 3 altın, 2 gümüş ve 2 bronz madalya kazandılar. 
     70 kızdan 30'unun lisanslı olarak halter ya da güreş sporu yaptığı yurtta, kazanılan başarılar, bu iki spor dalına olan ilgiyi artırdı. Spordaki başarıları okuldaki derslerine de yansıyan genç kızlara çalışmalarında en büyük desteği ise Konya Emniyet Müdürlüğü verdi. 
     5'i halter 2'si güreş olmak üzere toplam 7 sporcunun milli olduğu SHÇEK'de sporla gelen başarının gençlerin daha sorumlu, planlı ve çalışkan olmalarını sağladığını belirten Sosyal Hizmetler İl Müdürlüğü yetkilileri, gençlerin büyük çoğunluğunun Beden Eğitim Yüksek Okulları'na girerek spor yaşamlarını devam ettirmek istediğini söyledi. 
     Sporla ilgilenen genç kızların psikolojilerinin daha iyi düzeye çıktığını ifade eden yetkililer, halter ve güreş gibi çok ağır çalışma gerektiren iki sporda başarılı olarak madalyalar kazanmanın genç kızları sosyal alandaki çalışma ve iletişimlerinde de motive ettiğini kaydetti. 
     Gençler kategorisinde de yarışan sporcuların, kendilerinden küçüklere de olumlu örnek olduğunu anlatan yetkililer, en büyük amaçlarının 2004'de Atina'da yapılacak Olimpiyat'larda Türkiye'yi temsil etmek olduğunu ifade etti. 
     





</TEXT>
</DOC>
