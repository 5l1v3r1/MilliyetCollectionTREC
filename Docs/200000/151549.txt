<DOC>
<DOCNO> 151549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yazar/yilmaz.html </URL>
<DATE> 2003/04/22/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan ihraç ettiği Gazioğlu'nu bu kez tebrik etti 
</HEADLINE>
<TEXT>

     Tebriklerin nedeni, Gazioğlu'nun Kayseri'de Büyükşehir Belediyesi'ne bağışladığı annesi H. Rukiye Gazioğlu adına yaptırdığı 250 kişi kapasiteli huzurevi. Söz konusu huzurevi 19 Nisan'da hizmete açıldı. 
     Başbakan Erdoğan, Gazioğlu'na "Yoğun programım dolayısıyla katılamadığım Hacı Rukiye Gazioğlu açılış törenine nazik davetiniz için teşekkür ederim. Yaşlılarımıza sevgi ve şefkatle hizmet götüreceklere takdirlerimi iletir, hayırlı olması temennisiyle açılışı kutlar, bu vesile ile selam ve sevgilerimi sunarım." mesajı gönderdi. 
     Gazioğlu Erdoğan'ı parti içi demokrasiyi uygulamamakla eleştirmiş, yolsuzluk davaları ve ortaya atılan iddiaların açıklık kazanması gerektiğini dile getirmişti. Bu durumda Erdoğan'a parti içinde en sert çıkışları yapan Gazioğlu'nun ihracı, çok gecikmemişti. 
     Açılış için belirlenen ilk tarih 3 Kasım öncesiydi ve seçim yasakları nedeniyle ertelendi. Bu tören için İstanbul'dan özel bir uçakla işadamları Kayseri'ye gidecekti. İkinci açılış tarihi, İşadamları Kurultayı'na denk düşüyordu, "protesto" olarak algılanır diye vazgeçildi. Nihayet cumartesi gönü Kayseri'de yaşanan huzurevi gerginliği bitti. 
     
     Daha nasıl destek olacaklar 
     Geçen cumartesi günü Başbakan Tayyip Erdoğan, Ulaştırma Bakanı Binali Yıldırım ile birlikte Tuzla Tersanesi'nde, Deniz Nakliyat'a ait Türkiye'nin en büyük dökme yük gemisi Taşkent'i denize indirme törenine katıldı. 
     Herkes bar bar bağırıyor "Özelleştirme İdaresi'ne, 35 milyon dolarlık ödemeyi yapmayan Deniz Nakliyat'ın teminat mektubunu nakde çevirme talimatı verdiği için, Öİ, Devlet Bakanı Abdüllatif Şener'den alınıp, Maliye Bakanı Kemal Unakıtan'a bağlandı" diye... 
     Şener ÖYK'dan da alınıyor ve yerine denizcilik sektörünün sorunlarıyla yakından ilgilenen Binali Yıldırım atanıyor. 
     Yazılanlara, teftiş kökenli Şener itiraz mı ediyor hayır 
     Armatör Cengiz Kaptanoğlu'nun AKP milletvekili olmasını hatırlayalım. Şadan Kalkavan, Eşref Cerrahoğlu, Gündüz Kaptanoğlu gibi armatörler Büyük Kulüp'te Tayyip Erdoğan ile yemek yiyip, "Bizim adayımız budur" dediler, kabul ettirdiler. 
     Deniz Nakliyat şirketini alan armatör grubun içindekiler, aynı zamanda Alman bankalarından aldıkları kredileri ödemeyip, 200 milyon doların yükünü Emlakbank'a bindiren adamlar. Şimdi çıkmışlar "Bize kimse destek olmadı" diyorlar. 
     Gemi sanayiinden de şikayet ediyorlar. Gemi İnşa Sanayicileri Birliği Başkanı GİSB Murat Bayrak "Bizde destek olacak hal mi bıraktılar Son üç yıldır Sanayi Kalkınma Bankası'ndan kullandığımız 50 milyon dolar krediyi ödedik, kolay mı " diyor... 
     Kolay mı zor mu bilmem ama, Deniz Nakliyat 59 milyon dolarlık teminat mektubu ile çok baş ağrıtıyor onu biliyorum. Bunlara teminat mektubunu Demirbank vermişti. Banka HSBC'ye satılınca, "tüm sorunlu kurumsal krediler gibi" Deniz Nakliyat'ın teminat mektubu da BDDK'ya geçti. 
     Şimdi bir yanda BDDK, öbür yanda Öİ var aslında... 
     
     







</TEXT>
</DOC>
