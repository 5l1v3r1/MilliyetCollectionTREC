<DOC>
<DOCNO> 174099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko02.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim parasını getiremediler 
</HEADLINE>
<TEXT>

   Petkim'e 605 milyon dolar teklif veren Uzan Grubu, 242 milyon dolar tutarındaki peşinatı veremeyince ihale iptal edildi. Petkim için yeni ihale açılması bekleniyor 
      ANKARA Milliyet 
   
   Türkiye'nin en büyük petrokimya şirketi Petkim'in özelleştirme ihalesi iptal edildi. İhalede 605 milyon dolarla en yüksek teklifi veren Uzan Grubu'na ait Standart Kimya, ihale bedelini yatırmadı. Özelleştirme Yüksek Kurulu ÖYK kararına uygun olarak şirketin 10 milyon dolarlık geçici teminatı Hazine'ye gelir kaydedilecek. Özelleştirme İdaresi Başkanlığı ÖİB yetkililerinden edinilen bilgilere göre ihale yıl sonuna kadar yenilenecek. 
   
   ÖİB yeni tarih vermedi 
   Petkim ihalesinin iptal edildiğini yazılı açıklamayla duyuran ÖİB "resmi" olarak ihalenin ne zaman yenileceği konusuna açıklık getirmedi. Açıklamada, ÖYK'nın 30 Haziran 2003 tarihli kararı ile satışın onaylandığı hatırlatılarak şöyle denildi 
   "Söz konusu karar uyarınca, satış sözleşmesi imzalanması hususunda, Standart Kimya'ya kararın tebliğinden itibaren 30 gün süre verilmesine ve alıcı firmanın yükümlülüklerini yerine getirmemesi durumunda, geçici teminatın irat olarak kaydedilerek, ihalenin iptal edilmesine karar verilmiştir. Petkim'in özelleştirilmesi, İdare tarafından yeniden değerlendirildikten sonra izlenecek yol ve zamanlama konusunda karar verilecektir." 
   ÖİB bürokratları ÖYK kararı gereğince yasal sürenin dolduğu saat 18.00'e kadar Uzan Grubu'nun peşinat ve teminat mektubunu ya da ihale bedelini İdare'ye teslim etmesini bekledi. Ancak Uzan Grubu'ndan herhangi bir yetkili bu yönde girişimde bulunmadı. 
   
   Sekiz aylık ihale süreci 
   Petkim'in ihale süreci 20 Ocak'ta yayınlanan ilan ile başladı. Son teklif verme tarihi olan 2 Nisan itibari ile 5 yatırımcıdan teklif alındı. İhale sürecinde İlab Holding'e ait Chemorbis Ortak Girişim Grubu çekilirken, Zorlu Petrogas Petrol Gaz, Sanko Holding ile birleşti. İhaleye katılanlardan Vakıfbank ise ihalede elendi. 
   
   605 milyon dolar önermişlerdi    Petkim özelleştirme ihalesi 6 Haziran'da gerçekleştirildi. İhalede sözlü turlara Sanko Kimya Sanko - Zorlu ortak girişimi ile Standart Kimya kalmış ve Standart Kimya 605 milyon dolarlık teklif ile ihaleyi kazanmıştı. ÖYK ihaleden 24 gün sonra Petkim'in yüzde 88.86'sının Standart Kimya'ya 605 milyon dolar bedelle satışını onaylamıştı. 
   Standart Kimya'nın Yönetim Kurulu Başkanı Kemal Uzan, ihale bedelini vadeli ödeyeceklerini açıklamıştı. Bedelin vadeli ödenmesi durumunda, 242 milyon dolarlık peşinat yatırılması ve geriye kalan 363 milyon dolar için ise ÖİB'ye teminat mektubu getirilmesi gerekiyordu. Ancak Uzan Grubu ihale şartlarının öngördüğü parayı ve teminat mektubunu getiremedi. 
   
   
</TEXT>
</DOC>
