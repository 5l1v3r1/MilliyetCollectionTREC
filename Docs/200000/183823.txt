<DOC>
<DOCNO> 183823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/aspo.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KADERLERİ BAĞLANDI 2-2 
</HEADLINE>
<TEXT>

   Fenerbahçe'nin Kemal'le bulduğu golün tadını bir dakika sonra Arif bozdu. Hooijdonk'un gol sevinci ise iki dakika sonra Hakan Şükür'ün kafasına çarpan topla kısa sürdü. İki takımın birer penaltısı verilmedi 
      
   90 dakika    ERHAN TELLİ 

   Maçın başlamasına tam tamına 2.5 saat vardı ve ben staddaydım. Eeee, kolay değil tabii. Gazetede Cem Ağabey, "90 dakikayı sen yazacaksın" dediğinde gözlerimin içi parlamış, derbi heyecanım iki katına çıkmıştı. Görevinin bilincinde bir genç gazeteci olarak herkesten önce yerimi aldım ve bütün stadı kuşbakışı gören koltuğuma oturup, saatler öncesinden derin derin nefes alarak doyasıya atmosferi kokladım. Heyecan müthişti. Fenerbahçe tribünündekiler çoktan yerleşip, tezahürata başlamış, yavaş yavaş dolan Sarı - Kırmızılı tribünler ise mahşeri bir kalabalığa ulaşmıştı. Karşılıklı tezahüratlar yapılıyor, herkes maç öncesi coşkuyu yaşıyordu. 
   Ve maç saati gelip çattı. 13. dakikada Bülent'in, Van Hooijdonk'a yaptığı penaltılık hareketten sonra ilk net pozisyona 14. dakikada Fenerbahçe girdi. Mondragon, Serhat'ın ayaklarından yatarak topu alınca, Galatasaray tehlikeyi uzaklaştırdı. 
   28'de Batista'nın uzak şutunu Recep kornere çeldi. 29'da ceza sahası içinde bomboş kalan Van Hooijdonk kafayı vurdu, top az farkla auta gitti. 
   40. dakikada önce Hooijdonk, sonra da Petkov net pozisyonlardan yararlanamadı. 
   Devre bitmek üzereyken her iki takım da patlama noktasına gelmişti. İlk patlayan konuk ekip oldu. 43'te mutlak bir golü kaçıran Kemal, 44. dakikada Fatih'in yaptığı ortayı çok şık bir kafa vuruşuyla gole çevirdi ve Fenerbahçe'yi öne geçirdi. 45'te santra atışını kullanan Galatasaray'ın geliştirdiği atakta Baliç'in sağ kanattan yaptığı ortaya Arif kafa vuruşuyla golü buldu ve skoru 1 - 1'e taşıdı. Beraberlik sağlanınca Aslan, devre arasında soyunma odasına boynu bükük girmekten kurtuldu. 
   İlk yarıda rüzgara karşı oynayan Galatasaray, ikinci devre rüzgarı da arkasına aldı, ama hızlı başlayan Fener oldu. 48'de Aurelio'nun ortasını önce Kemal kafasıyla indirdi, sonra Van Hooijdonk kafayla fileleri havalandırdı 1 - 2 
   Hemen ardından yine Galatasaray'ın golü geldi, ama oldukça enteresan bir pozisyon oldu. 50. dakikada Prates'in orta - şut karışımı vuruşunda top, ceza sahasına giren Hakan Şükür'ün kafasına çarptı, filelere giden meşin yuvarlakla skor yeniden eşitlendi 2 - 2. 
   Bu golden sonra da daha çok pozisyona giren Sarı - Lacivertliler oldu. 70'te Van Hooijdonk, 81. dakikada Serhat gol pozisyonlarından yararlanamadı. 86'da Hollandalı yine boş kaleye topu gönderemedi. 
   89'da Hakan Şükür'ün arkasında topa yükselen Luciano, yapılan ortayı elle kesti. Ancak hakem bunu görmeyince Galatasaray'ın mutlak bir penaltısı verilmedi. Sarı - Kırmızılı yedek kulübesi sahaya fırladı. Bu arada yedek Hasan Şaş da kırmızı kart gördü. 
   
   Dostluk ve gerilim    Christoph Daum, maçtan önce "Hoşgeldiniz. Bir isteğiniz var mı " diyen Fatih Terim'e "Üç puan" esprisi yaptı. Alman hoca maçtan sonra ise penaltı sorusuna kızdı, "Kaç penaltımızın verilmediğini de konuşalım" dedi. Terim, bu söze, "Onlar penaltıları verilmedi diye konuşuyorsa, bizim iki gün konuşmamız lazım" karşılığını verdi 
   YALÇIN TÜRK 

   Başka arzunuz 
   DEV derbi, Fair - Play adına güzelliklerle başladı. Galatasaray Teknik Direktörü Fatih Terim, maç öncesinde Fenerbahçe soyunma odasına gitti ve rakibine başarılar diledi. Daum'a bir isteğinin olup olmadığını soran Terim, "Üç puan" cevabıyla karşılaştı. Buna kahkahalarla karşılık veren Fatih hoca, "Onu herkes istiyor" cevabını verdi. Kapıdan Sarı - Lacivertli futbolculara da başarı dileğinde bulunan Terim'in bu jesti, maçın tansiyonunu bir anda düşürdü ve takdir topladı. 
   
   İlk soru kızdırdı 
   ANCAK maç sonrası durum farklıydı. İki teknik adam da, ikişer puanı sahada bırakmanın hırsıyla basın toplantılarında ateş püskürdü. Gazetecilerin, ilk olarak Luciano'nun penaltısını sormasına kızan Fenerbahçe Teknik Direktörü Daum şöyle isyan etti "İlk olarak bu sorunun gelmesi üzücü. Kaç penaltımızın verilmediğini konuşabiliriz. Kaç mutlak pozisyonumuzun golle sonuçlanmadığını konuşabiliriz. Yarım gol pozisyonuna girmeden Galatasaray'ın nasıl iki gol attığını konuşabiliriz." 
   
   'Rakibe hediye verdik' 
   İLK golün sevincinden rakiplerine hediye verdiklerini belirten Alman çalıştırıcı, "Girdiğimiz pozisyon gol olsaydı, şimdi Luciano'nun topu elle kestiği pozisyon konuşulmayacaktı. Ama onunki de çok önemli hata" ifadesini kullandı. Daum şöyle devam etti "Sevineyim mi, üzüleyim mi bilemiyorum. Sevindiğim nokta çok fazla pozisyona girmemiz. Bunları değerlendirebilseydik, karşılaşma farklı olabilirdi. Penaltı verilseydi, 3 - 2 de kaybedebilirdik. Bir puanı fazlasıyla hak ettik." 
   
   Mazereti var 
   GALATASARAY Teknik Direktörü Fatih Terim, 8 günde üçüncü maçlarına çıktıklarını belirtti, bu nedenle futbolcularının Fenerbahçe karşısında ikinci yarıda yorulduklarını vurguladı. Fatih hoca, geçen sezona gönderme yaparak, "O zaman iyi oynayıp farklı kaybettik. Ama iyi futbola amorti vermiyorlar. Ayrıca galibiyeti hak etmeyecek bir futbol da oynamadık" değerlendirmesinde bulundu. Hasan Şaş'ı da savunan Terim, "Ortada küfür yok, hakaret yok" diyerek kırmızı kartın ağır olduğunu dile getirdi. 
   
   'Göbek atmakla olmuyor' 
   HAKEM Muhittin Boşat ile yardımcılarına da serzenişte bulunan Galatasaray Teknik Direktörü, "60 metreden golümüzü iptal edenler, nedense bu eli görmüyorlar" ifadesini kullandı. Terim, Daum'un penaltı serzenişinde bulunduğu hatırlatılması üzerine, "Herhalde başka maçtaymışım. Onlar penaltıları verilmedi diye konuşuyorsa, bizim iki gün konuşmamız lazım" dedi. Fatih hoca, "Bu işler göbek atarken olmuyor. Bundan sonra yapacağımız tek şey, daha iyi oynayıp, bir yerine, iki atmak" dedi. 
   
   'Penaltı değildi'    Luciano, tartışılan pozisyonda kasıt olmadığını açıkladı, "Top elime çarptı" yorumunu yaptı. Bülent Yavuz'un, Boşat'a kızdığı öğrenildi 
   YUSUF KOBAL 

   'Hakem doğru bilir' 
   DERBİ maçının en çok konuşulan isimlerinden Fenerbahçeli Luciano, son dakikalardaki penaltı pozisyonunda hakem Muhittin Boşat'ın doğru karar verdiğini söyledi. Brezilyalı oyuncu, "Pozisyonda kasıt yoktu, top elime çarptı. Hakem doğru bilir" dedi. Bülent Korkmaz ise, "Muhittin Boşat pozisyonu görmediğini söyledi. Yerde tamam da, havadaki bir pozisyon nasıl görülmez. Ayrıca Hooijdonk bana yaptığı faulden sonra atılmalıydı" yorumunu yaptı. 
   
   Bülent Yavuz şokta 
   MUHİTTİN Boşat'ın derbiye atanması sonrası eleştiri okları üzerine çevrilen MHK Başkanı Bülent Yavuz, maç sonunda açıklama yapmaktan kaçındı. Yavuz'un yakınlarına, Boşat'ın penaltı pozisyonunda hata yaptığını söylediği bildirildi. MHK Başkanı'nın maçtan sonra Boşat'ı uyarmayan kıdemli yardımcı Bülent Gökçü'ye de kızdığı ve "Mükemmel giden maçı aynı şekilde bitiremediniz. Seminerlerde söylediklerimize dikkat etmediniz" dediği iddia edildi. 
   
   Hasan yandı    Galatasaray'ın yıldızına en az iki maç ceza verileceği iddia edildi. Şaş, "Mustafa Çulçu delikanlıysa çıkıp, ne yaptığımı söylesin" dedi 
   CEMAL ERSEN 

   Bugün sevk ediliyor 
   FENERBAHÇE maçının son dakikalarında kulübede oturmasına karşın, kırmızı kart gören Hasan Şaş'a asgari iki maç ceza çıkacağı bildirildi. Disiplin Talimatı'nın "hakaret" başlıklı 24. maddesine göre işlem görecek olan yıldız futbolcuya, 1 ay hak mahrumiyeti cezasının gündeme geleceği iddia edildi. Kurulun büyük olasılıkla Hasan'ın cezasında indirim yapacağı vurgulandı. 
   
   'Delikanlıysa çıksın' 
   HASAN Şaş, karşılaşmadan sonra kendisini Muhittin Boşat'a şikayet eden 4. hakem Mustafa Çulcu'ya ateş püskürdü. Yıldız futbolcu, "En sevdiklerimin üzerine yemin ederim ki, hakaret etmedik. Neden bu karara varıldığını bilemiyorum. Mustafa Çulcu delikanlıysa çıkıp, ne yaptığımı söylesin. Küfür etmedim, hakaret etmedim. Neden bu karar verildi bilemiyorum" dedi. 
   
   Maçın hakemi 
   Kader hataları 
   MUHİTTİN Boşat genelde maçı soğukkanlı yönetmeye çalıştı. Faul kararlarında pek sırıtmadı, eşit düdük çaldı. Ancak derbiye damgasını üç hatalı kararla vurdu. İlk yarıda Van Hooidonk'un, Bülent'e arkadan tekmesi kırmızı kartı gerektirirdi. Bir hava topunda Bülent'in, Van Hooijdonk'un dengesini bozan faulu ise penaltıydı. İkinci yarıda Hakan Şükür'ün kafa vuruşunu elle kesen Luciano'nun hareketi de penaltıydı. Boşat böylece kader düdükleriyle ön plana çıktı. 
   
   Rakamlar diyor ki 
   1- Galatasaray, Olimpiyat Stadı'nda ilk kez puan kaybetti. Ligde Diyarbakır ve Gençlerbirliği'ni, Avrupa'da CSKA Sofya'yı ve geçen sezon Olimpiakos'u deviren Cim - Bom, bu kez Fenerbahçe'ye takıldı. 
   2- Hasan Şaş, Bülent Korkmaz'dan sonra bu sezon Galatasaray'da kırmızı kart gören 2. futbolcu oldu. 
   1- Ligdeki son golünü geçen sezon 4 Mayıs 2003'te oynanan Trabzonspor maçında ağlara bırakan Arif, sonraki 9 maçta tek gol atamamıştı. Golcü futbolcu 139 gün sonra Fenerbahçe'ye attığı golle özlemine son verdi ve Sarı-Kırmızılı formayla 102. golüne ulaştı. 
   8- Galatasaray, en son geçen sezon 32. haftada oynanan Ankaragücü maçında gol yememişti. Sonraki 8 maçta ağlarından meşin yuvarlağı çıkartan Sarı-Kırmızılılar, bu karşılaşmalarda toplam 10 gol yedi. 
   8- Sarı-Kırmızılı kaleyi devraldığı ilk sezonda 6. hafta sonunda 5, ikinci sezonunda da 4 gol yiyen Mondragon, bu yıl ise 6 maçta meşin yuvarlağı ağlarından 8. kez çıkartarak maziyi arattı. 
   5- Baliç, Arif'in golünde verdiği pasla bu sezon Galatasaray'da asist yapan 5. futbolcu oldu. Kemal de Hooijdonk'un golünde Fenerbahçe'de asist yapan futbolcu sayısını 8'e çıkarttı. 
   6- Arif Galatasaray'da, Kemal de Fenerbahçe'de bu sezon gol atan altıncı futbolcular oldu. 
   1- Galatasaray - Fenerbahçe derbisiyle Christoph Daum ve Fatih Terim Türkiye Birinci Lig'inde ilk kez karşı karşıya geldi. 
   
   Göze çarpanlar 
   GALATASARAY 
   BATİSTA Alan savunmasında mükemmeldi. Hücuma çıkışlarında sert şutlarıyla etkili oldu. 
   BALİÇ İyi oyunuyla dikkatleri topladı. Ancak maç eksiği nedeniyle ikinci yarıda yorulunca yerini Hakan Ünsal'a bıraktı. 
   ARİF İlk yarıda ayağına gelen bütün topları ya ezdi, ya yanlış yere gönderdi. Ancak devrenin bitiminde attığı şık gol onu da, takımını da soyunma odasına başı dik yolladı. 
   HAKAN ŞÜKÜR Galatasaray'ın ofansının yine bel kemiğiydi. Rakip defansı sürekli yıprattı. Gerçi attığı gol biraz şans eseriydi ama yine de görevini tam yaptı. 
   
   FENERBAHÇE 
   RECEP Soğukkanlılığı, hava toplarındaki yerinde zamanlaması ile göz doldurdu. Prates'in önünden aldığı topla da mağlubiyeti engelledi. 
   TOMAS Çabukluğu, iyi kademe anlayışı ile dikkat çekti. İlk kez on birde forma giymesine rağmen sanki uzun yıllardır oynuyormuş gibi rahattı. 
   ÜMİT ÖZAT Kaptan yeni yerini yadırgamadı. Zaman zaman hücuma yaptığı çıkışlarla arkadaşlarına pozisyon hazırladı. 
   KEMAL Genç futbolcu sol kanatta çok çalıştı. Hem ofans, hem defans anlayışını iyi uygularken, arkadaşlarına olumlu paslar atarak etkili oldu. 
   
   Maçtan notlar 
   Seyirci rekoru 
   GALATASARAY - Fenerbahçe derbisinde lig tarihinin seyirci rekoru kırıldı. 80 bin 597 kişi kapasiteli Atatürk Olimpiyat Stadı'nda dün 70 bin 125 seyircinin buluduğunu açıklandı. Bundan önceki rekor, bu sezon Galatasaray - Diyarbakır maçında 62 bin 600 taraftarla kırılmıştı. 
   
   Frikik vermediler 
   VAN Hooijdonk'un tehlikeli atışlarından çekinen Galatasaray, rakibine frikik şansı vermedi. Sarı - Lacivertliler, 90 dakika boyunca ceza sahası önünden tek bir serbest vuruş bile kullanamazken, Hollandalı oyuncu bu sezonki 5. golünü kaydetti. 
   
   Elmas fenalaştı 
   GALATASARAY eski yöneticilerinden Burak Elmas tribünde fenalık geçirdi. Elmas, penaltı pozisyonundan sonra bayılırken, uzun süre kendine gelemedi. 
   
   Kıran kırana 
   GALATASARAY ile Fenerbahçe arasında oynanan PAF Ligi maçı 1 - 1 berabere bitti. Cim - Bom'un 10'da Zayit ile bulduğu gole, Kanarya 90'da Zafer'in penaltısıyla cevap verdi. 9 sarı kartın çıktığı maçta, Galatasaray'dan Doğan da kırmızı kart gördü. 
   
   İçlerindeki İrlandalı 
   FENERBAHÇE taraftarının arasında İrlanda Cumhuriyeti'nden bir futbolsever de yer aldı. Liverpool sempatizanı olduğu ve merakından dolayı bu maça geldiğini söyleyen İrlandalı, Fenerbahçeli taraftarlara dağıtılan tişörtten giydi. 
   
   10 Ekim'de vizyonda 
   SARI - Kırmızılılar'a, 10 Ekim'de vizyona girecek "Eski açık, sarı desene" adlı filmin fragmanı izlettirildi. Terim'in soyunma odası görüntüleriyle, Florya'nın perde arkası olaylarının sergilendiği filmden kısa görüntüler, skorboard aracılığıyla taraftarlara sunuldu. 
   
   
</TEXT>
</DOC>
