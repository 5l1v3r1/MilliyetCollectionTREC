<DOC>
<DOCNO> 159117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur31.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök'ün açıklamalarına CHP'den değerlendirme... 
</HEADLINE>
<TEXT>

     CHP Grup Başkanvekili Oğuz Oyan, Genelkurmay Başkanı Orgeneral Hilmi Özkök'ün yaptığı açıklamalarla ilgili olarak, rejimle kavga görüntüsü ve kadrolaşma konusunda sadece Ordu'nun değil, milletin ve CHP'nin de rahatsız olduğunu söyledi. 
     Türkiye'de bir darbe olasılığı olmadığı görüşünü kaydeden Oyan, ''Tüm siyasi sorunların siyasi düzlemde çözülmesi gerekir. MGK da bu siyasi düzlemin parçasıdır'' dedi. 
     Oğuz Oyan, Parlamento Muhabirleri Derneği'ni ziyareti sırasında gazetecilerle sohbet etti. Oyan, Genelkurmay Başkanı Orgeneral Özkök'ün gazetelerin temsilcilerine yaptığı açıklamalarla ilgili olarak, CHP olarak siyasetin olağan seyri içinde bu tür açıklamaların az yer tutmasını istediklerini söyledi. Oyan şöyle devam etti 
     ''Biz CHP olarak, iktidarın siyasi aşırılıklarına cevap verecek konumda görürüz kendimizi. CHP olarak Türkiye'nin, cumhuriyetin ilke ve kurumlarının korunması konusunda gerekli hassasiyeti gösteren bir partiyiz. Ama, biz bu hassasiyetlerin öncelikle iktidar partisi tarafından gösterilmesini bekliyoruz ve onu bu konuda daha dikkatli ve duyarlı olmaya davet ediyoruz. 
     AKP'yi oluşturan ve yönetici olan kadrolar, Milli Görüş dediğimiz -isterse bunu RP ve FP olarak adlandırın- hareketin içinden geliyor. Bu hareketin cumhuriyetin ilke ve kurumları ile belirli sorunları, kavgaları var. Bu sorunları ve kavgaları aşmış olmaları gerekir. Dolayısıyla onların iki düşünüp bir konuşmak, iki düşünüp bir icraat yapmak gibi daha dikkatli olmaları gerekiyor.'' İktidar partisinin kadrolaşmada ciddi bir aşırılık içinde olduğunu ifade eden Oyan, şunları söyledi 
     ''Liyakat esasının aşıldığını, sadakat ve tarikat bağlantılarının esas alındığını gördük. Bu konuda hassas davranıyor ve adeta çetelesini tutuyoruz. Burada bir rahatsızlık var bu rahatsızlık bizim ve milletin rahatsızlığı. Bu sanıyorum MGK çerçevesinde de gündeme getirilmiştir. Bugün Genelkurmay Başkanı ve komuta çevreleri de dile getirmiştir. Ama bu sadece onların hassasiyetleri değil, toplumun hassasiyetleri ve toplum adına sözcülük yapan CHP'nin hassasiyetidir.'' Devletle, cumhuriyetin ilkeleriyle kavgalı iktidar görüntüsünün, rejimin sınandığı görüntülerin rahatsızlık verdiğini kaydeden Oyan, iktidarın üzerinde oturduğu siyasal düzlemi değerlendirirken bir tarihsel perspektife sahip olması gerektiğini söyledi. Oyan, ''Türkiye Cumhuriyeti'nin değiştirilemez ilkeleri vardır. Onlar tartışmaya sokulmazsa mesele olmaz''dedi. 
     
     ''DARBE OLASILIĞI YOK'' 
     CHP Grup Başkanvekili Oyan, iktidara yapılan uyarıların 28 Şubat ölçeğinde olduğunu sanmadığını belirtirken, ''İktidar uyarıları dikkate almazsa darbe olur mu CHP böyle bir darbeye nasıl bakar '' sorusuna şu karşılığı verdi 
     ''Ben böyle bir olasılık olmadığı kanaatindeyim. Esasen siyasi sorunlar, siyaseten çözülür. CHP her zaman bu düşüncede olmuştur. CHP, 12 Eylül'ün kapattığı bir partidir. Biz bütün siyasi sorunların siyasi düzlemde çözülmesi gerektiği kanısındayız. Ama şunu söyleyeyim. MGK da bu siyasi düzlemin bir parçasıdır.'' 
     
</TEXT>
</DOC>
