<DOC>
<DOCNO> 196060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun03.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar Washington Post'ta... 
</HEADLINE>
<TEXT>

     Washington Post gazetesi, Arap medyasına gönderilen iki ayrı mesajda, İstanbul'daki iki sinagoga yönelik bombalı saldırıların sorumluluğunu El Kaide'nin üstlendiğini duyurdu. 
     Gazete, El Kaide ile bağlantılı bir grubun, El Kuds gazetesine gönderdiği bir elektronik-postayla saldırıları üstlendiğini ve El Kaide'nin, ABD ve diğer ülkelerde başka saldırılar planladığını bildirdiğini yazdı. 
     El Kuds'a gönderilen mesajda, İstanbul'daki sinagogların hedef alınmasının nedeni olarak, El Kaide mensuplarının sinagogların içinde İsrail gizli servisi Mossad casuslarının bulunduğuna inanması gösterildi. 
     Merkezi Londra'da bulunan El Mecelle gazetesine gönderilen e-posta mesajında da, saldırıların sorumluluğunun El Kaide terör örgütüne ait olduğu, ayrıca 12 Kasım'da Nasıriye'de İtalyan askerlerine düzenlenen saldırının da El Kaide tarafından yapıldığı savunuldu. 
     Gazete, bu mesajın altında, ABD'nin El Kaide yetkilileri arasında saydığı Ebu Muhammed Ablaj'ın adının bulunduğunu belirttiği haberinde, El Kaide'nin daha önce de düzenlediği saldırılarla ilgili e-posta mesajlarını El Kuds gazetesine gönderdiğine işaret etti. 
     Batılı bir diplomata dayandırılan haberde, İstanbul'daki saldırıların faillerinin El Kaide örgütünden olması ihtimalinin yüksek olduğu, ancak bunun spekülasyon olması olasılığının da bulunduğu belirtildi. 
     Gazete, Müslüman bir ülke olarak Türkiye'nin, hem ABD hem de İsrail ile yakın ilişkilerinin bulunduğunu ve uzmanlara göre bu yakın ilişkilerin Türkiye'yi, aşırı İslamcı örgütlere karşı hedef yaptığını savundu. 
     Washington Post, İsrail'in kurtarma hizmeti veren kuruluşu ZAKA'nın üyelerinin bile, Neve Şalom sinagogunda meydana gelen bombalı saldırının yarattığı etkiyle sarsıldığını yazdı. 
     İsrail'deki bombalı saldırılarda kurtarma hizmeti veren ZAKA üyesi Zelig Feiner, gazeteye yaptığı açıklamasında, ''İsrail'de pekçok intihar saldırısı gördük. Ancak kullanılan patlayıcı miktarı ve burada yarattığı hasar, bizim daha önce görmediğimiz birşey'' dedi. 
     
</TEXT>
</DOC>
