<DOC>
<DOCNO> 183741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun15.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Irak savaşının hiçbir haklı nedeni yok 
</HEADLINE>
<TEXT>

     Irak'ta denetimlerde bulunan BM Silah Denetim Komisyonu'nun eski başkanı Hans Blix, ''ABD ve İngiltere'nin Irak'a askeri müdahalesini haklı gösterecek hiçbir neden bulunmadığını ve bundan sonra da bulunacağına inanmadığını'' söyledi. 
     Blix, Atina'da yayımlanan Katimerini gazetesinin pazar ekinde yer alan demecinde, iki ülkenin Irak'a müdahale konusunda ''aceleci'' davrandıklarını kaydederek, ''ABD ve İngiltere, Güvenlik Konseyi kararını beklemeden varsayımlar üzerine hareket ettiler'' dedi. 
     BM'nin, Irak konusunda ABD ve İngiltere ile hiçbir zaman aynı tutum içinde olmayacağını belirten Blix, ''Güvenlik Konseyi Irak'taki savaşı yasal olarak görmemektedir ve görmeyecektir. Biz Irak'ta kitle imha silahları bulunduğunu hiçbir zaman söylemedik'' dedi. 
     ABD yönetimini, Irak konusunda dürüst hareket etmemek ve kitle imha silahları konusunda çifte standart uygulamakla suçlayan Blix, ABD ve İsrail'in kitle imha silahlarına ilişkin tutumlarının ''endişe verici'' olduğunu belirtti. 
     Blix, ''İsrail'de nükleer silah bulunduğu açıkça belli. İsrail, BM'de, Ortadoğu'da kitle imha silahlarının yok edilmesi yolunda oy kullanırken, kendi nükleer programı hakkında tam tersini yapıyor. Daha da endişe verici olan ise nükleer başlıkların azaltılmasına karşın, ABD, nükleer denemelerin yeniden başlamasını kolaylaştıracak şekilde hareket etmekte. Ayrıca, nükleer denemelerin tamamen yasaklanmasıyla ilgili anlaşmayı imzalamayı reddetmesi de endişe vericidir'' diye konuştu. 
     
</TEXT>
</DOC>
