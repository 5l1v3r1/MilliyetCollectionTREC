<DOC>
<DOCNO> 169873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/ekonomi/aeko.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk malı içiyoruz' 
</HEADLINE>
<TEXT>

IMF Türkiye Masası Şefi Moghadam'a Cola Turka ikram eden esnaf, 'Bu millet inat ederse ABD malı kullanmaz' dedi 
     ANKARA Milliyet 

     Devlet Bakanı Ali Babacan, IMF Türkiye Masası Şefi Rıza Moghadam'la bir ilke imza atarak Gıda ve İhtiyaç Maddeleri Toptancılar Sitesi'ni GİMAT ziyaret etti. Babacan'ın isteğiyle gerçekleşen ziyarette, Babacan Moghadam'a tercümanlık yaptı. 
     Esnaf, sorunlarını dinleyen Moghadam'a "ABD malı kullanmıyoruz, Türk malı içiyoruz" diyerek Cola Turka ikram etti. Moghadam, Cola Turka'yı gülümseyerek aldı ancak içmedi. Bunun üzerine Babacan, heyettekilerin farklı ülkelerden olduğunu anımsatarak, "Aramızda zaten ABD'li yok" dedi. GİMAT Başkanı Recai Kesimal, Babacan'a Türkiye'nin lüks mal ithalatından vazgeçmesini önerirken, bir GİMAT üyesi IMF heyetine, "Bu millet inat ederse bir daha Amerikan malı kullanmaz", bir başka esnaf da "Türk esnafı canıyla malıyla devletin yanındadır" dedi. 
     
     Esnaf Laila'da yemez 
     Halkbank kredilerinin düşük olmasından yakınan bir esnafın, "10 milyar lira ile Laila'da dört kişi ancak yemek yiyebilir" demesi üzerine, Bakan Babacan "Küçük esnaf Laila'da yemek yemez" dedi. Babacan, Bağ - Kur'da pirim affı isteğine de "Af yok, ödeme kolaylığı olabilir" yanıtını verdi. Babacan, babasının işyerinde okulun tatil olmasından yararlanarak çalışan bir ilkokul 5'inci sınıf öğrencisine de kaç lira yevmiye aldığını sordu ve "5 milyon lira" yanıtını aldı. 
     
'Eşimin arkadaşları TL günü yapıyor'      Bakan Babacan, eşinin arkadaşlarından, Türk Lirası'na güvenin artması nedeniyle eskiden yaptıkları dolar ve altın günlerini bırakarak, TL günleri düzenlemeye başladıklarını işittiğini söyledi. 
     Babacan, GİMAT Başkanı Recai Kesimal'la bir süre sohbet etti. Kesimal'ın, düşük kur nedeniyle ihracatta büyük sıkıntı yaşadıklarını belirtip kurun hiç olmazsa sabit tutulmasını istemesi üzerine Babacan, dalgalı kurun piyasalar tarafından belirlendiğini söyledi. Babacan, döviz kurlarına güvenin göstergesini eşinin arkadaşlarının dolar ve altın günlerini bırakarak TL günlerine dönmesiyle açıkladı. 
     

</TEXT>
</DOC>
