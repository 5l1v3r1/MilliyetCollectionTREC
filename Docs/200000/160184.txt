<DOC>
<DOCNO> 160184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko05.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi borsadan futbolcu transfer haberlerini veriyoruz 
</HEADLINE>
<TEXT>

     Patent, royalty, lisans, know-how gibi konularda anlaşma yapılması, anlaşmaların iptal edilmesi veya koşulların değişmesi özel durum açıklamasını gerektirecek. 
     Sermaye Piyasası Kurulu SPK tarafından hazırlanan Özel Durumların Kamuya Açıklanmasına İlişkin Esaslar Tebliği taslağı görüşe açılırken, özel durum açıklaması yapılacak haller yeniden belirleniyor. 
     Buna göre, sermaye yapısında, hisselerin sahip olduğu oy haklarının yanında ana sözleşme ile tanınan haklarda da değişiklik olması durumunda açıklama yapmak zorunlu hale geliyor. 
     Gerçek veya tüzel kişilerin doğrudan veya dolaylı olarak ortaklıktaki toplam oy hakkının veya sermayenin yüzde 5, 10, 15, 20, 25, 50 veya 1 3, 2 3'üne veya daha fazlasına sahip olması ile ortaklıktaki toplam oy hakkının veya sermaye payının söz konusu oranların altına inmesi de açıklamayı gerektirecek. 
     Ayrıca, alış veya satış bedeli ya da yıllık kira tutarı maddi duran varlıkların net değerinin en az yüzde 25'ine veya aktif toplamın en az yüzde 10'una ulaşan maddi duran varlık satışları, alışları, kiraya verilmesi, kiralanması veya bir şirkete ayni sermaye konulması da bu kapsamda değerlendirilecek. 
     Ortaklığın faaliyetlerini önemli ölçüde etkileyebilecek yeni bir ürün üretilmesi ya da yeni bir teknoloji kullanılmasına ilişkin karar alınması ile adres, telefon veya faks numaraları gibi iletişim bilgilerinin değişmesi özel durum açıklamasını gerektirecek. 
     
     PATENT, LİSANS 
     Patent, royalty, lisans, know-how, teknolojik işbirliği, marka devri, iş ortaklığı gibi konularda anlaşma yapılması, anlaşmaların iptal edilmesi veya koşulların değişmesi ile bedeli kamuya açıklanan son 1 yıllık gelir tablosundaki brüt satış hasılatının yüzde 10 veya daha fazlasına tekabül eden tutarda ihalelerin kazanılması da bu kapsama alınıyor. 
     Ortaklıkça verilen ipotek, kefalet, rehin, garanti gibi teminatların toplamının, Kurul tebliğleri uyarınca kamuya açıklanan son yıllık bilançodaki aktif toplamının 3. şahısların ve veya grup şirketlerinin borcunu temin amacıyla verilenlerde yüzde 5 veya katlarına, ortaklık faaliyetleriyle ilgili olarak verilenlerde ise yüzde 10 katlarına ulaşması da özel durum açıklaması gerektirecek. 
     
     SSK PRİM VE VERGİ BORCU İLE BAĞIŞLAR 
     Ortaklığın SSK primlerini, vergi ve veya vergi taksitlerinin ödenmesini en az iki ay geciktirmiş olması, ortaklıkça vakıflara ve veya diğer kişi ve kuruluşlara, kamuya açıklanan son yıllık bilanço aktif toplamının yüzde 1 ve katlarına ulaşan tutarlarda bağış ve yardımda bulunması da bu kapsamda olacak. 
     
     SPORTİF FAALİYET GÖSTEREN ORTAKLIKLAR 
     Faaliyetlerinin tamamı veya bir kısmı sportif faaliyetlerden oluşan ortaklıkların, taslakta düzenlenenlere ek olarak, sporcu transferine, sporculara, teknik yönetime, gelir kayıplarına veya sözleşme fesihlerine ilişkin özel durum açıklaması yapması gerekecek. 
     Buna göre ortaklığın esas faaliyet karının yüzde 5'ini aşan tutarlarda, sporcu satın alması satması, kiralaması kiraya vermesi veya takas etmesi durumlarında, söz konusu görüşmeler sonuçlandığında, kesinleşen hususlarda, sözleşme imzalanmadan önce açıklama yapacak. 
     Takımın performansını önemli derecede olumsuz yönde etkileyecek ceza, sakatlık, hastalık ve iş göremezlik gibi durumlarda, sporcunun oynayamayacağı süre de açıklanacak. 
     Teknik yönetimin değişmesi ile esas faaliyet karının yüzde 5'ini aşan gelirlerin kaybına sebep olacak gelişmelerin ortaya çıkması veya kaybedilmesi durumunda da özel durum açıklaması gerekecek. 
     
</TEXT>
</DOC>
