<DOC>
<DOCNO> 154873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo14.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye Şanlıurfaspor'da yaprak dökümü... 
</HEADLINE>
<TEXT>

     İkinci Lig B Kategorisi C Grubu'nda mücadele eden Şanlıurfaspor'da, yaprak dökümü başladı. 2 hafta öncesine kadar Türkiye'nin yenilgisiz tek takımı olan Şanlıurfaspor'da alınan 2 yenilgi sonrası teknik direktör Hayri Obüs istifa etti. 
     Hayri Obüs, A.A muhabirine yaptığı açıklamada, Şanlıurfaspor'un çok kaliteli futbolculardan oluşan bir ekip olduğunu, ancak bazı eksikler nedeniyle 3 antrenör değiştirdiğini söyledi. 
     Şanlıurfaspor'un 27 hafta yenilmeyerek kalitesini ortaya koyduğunu, ancak önce Gaziantep Büyükşehir, ardından Kayseri Erciyesspor yenilgisinin büyük bir moral çöküntüsü oluşturduğunu anlatan Obüs, şöyle konuştu 
     ''Yapı olarak başarızlığı kabullenemiyorum. Son 2 haftada gelen başarısızlıkta herkesin payı bulunuyor. Ama ben bunu üstlenerek görevi bıraktım. Hiç kimseye kırgın değilim. Yönetim kurulu üyeleriyle karşılıklı anlaşarak ayrıldım. Şanlıurfaspor'un bundan sonraki karşılaşmalarda başarılı olmasını diliyorum. Çünkü matematiksel olarak halen şampiyonluk şansız bulunuyor. Başarı isteniyorsa, mutlaka kulüplerin profesyonel anlayış içinde yönetilmesi gerekiyor.'' Obüs'ün görevden ayrılmasıyla takımı antrenör Okan Gedikali'nin çalıştıracağı bildirildi. 
     
</TEXT>
</DOC>
