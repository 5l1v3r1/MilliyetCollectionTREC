<DOC>
<DOCNO> 196021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo04.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim'in sağ ayağı yürümeye yarıyor 
</HEADLINE>
<TEXT>

   Trabzonun süper solağı, "Çok çalışmama rağmen sağ ayağımla bir türlü başarılı vuruş yapamıyorum. En kızdığım yanım bu" dedi 
      
   'Başarı görmedim' 
   TRABZONSPOR'UN süper solağı Maxim Romaschenko, sağ ayağına çok kızıyor Çok uğraşmasına rağmen bu ayağını gerektiği gibi kullanamadığını ifade eden Bordo-Mavili oyuncu, "Sağ ayağımı, solumun yarısı kadar kullanabilsem çok iyi işler yaparım" dedi. Şu ana kadar arzuladığı başarıları hiç yakalayamadığını vurgulayan Beyaz Rus futbolcu, "Umarım, hayatımda önemli sayılabilecek başarıları Trabzonspor'da yaşarım" dedi. 
   
   Ergün hayranı 
   GELMİŞ geçmiş en büyük futbolcu olarak Hagi'yi gören Maxim, onun yerinin kolay kolay dolmayacağını ifade etti. Türkiye'de ise Galatasaray'dan Ergün'e hayran olduğunu vurgulayan Maxim, bu futbolcunun devamlılığı olduğunu ve soğukkanlılığıyla takımına çok yarar sağladığını belirtti. Başarılı futbolcu, Teknik Direktör Samet Aybaba'yı çok sevdiği için Fenerbahçe ve Galatasaray'ın tekliflerini geri çevirdiğini belirtti. 
   
   Augustine kızakta 
   BORDO - Mavililer'in Teknik Direktörü Samet Aybaba, Augustine'yi, Elazığspor maçında yedek soyundurmayı planlıyor. Ailevi sorunları nedeniyle sık sık Gana'ya giden Augustine'nin yerine, yeniden Mehmet Yılmaz'ın görev alması bekleniyor. İki haftadır yedek soyunan Mehmet Yılmaz ise, "Görev yaparsam, benden beklenenleri fazlasıyla yerine getireceğim'' diye iddialı konuştu. 
   
   'Alpay'ı alacağım' 
   TRABZONSPOR'UN eski kaptanı Atay Aktuğ, genel kurulda aday olacağını söyledi. Aktuğ gibi kongre hazırlıklarını sürdüren aday adaylarından Utku Bozoğlu da, vaatlerde bulundu. Bozoğlu, kazanmaları halinde Aston Villa'dan ayrılan Alpay'ı, Istanbulsporlu Faruk'u transfer edeceklerini, kulübün kasasına 5 milyon dolar koyacaklarını ve Gökdeniz'i de asla satmayacaklarını söyledi. 
   
   
</TEXT>
</DOC>
