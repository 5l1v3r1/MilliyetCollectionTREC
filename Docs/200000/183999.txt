<DOC>
<DOCNO> 183999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/guncel/agun.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşlık tehlikede 
</HEADLINE>
<TEXT>

   Cem ve Hakan Uzan'ın Ürdün vatandaşlığına kabul edildikleri, Ürdün Haşimi Krallığı Resmi Gazetesi'nin iki nüshasında açıkça yazıyor. Dışişleri, Cem Uzan'ın vatandaşlıktan çıkarılması için Başbakanlığa yazı yazdı 
      HAKAN ŞANLITÜRK Ankara 

   
   Ürdün istihbaratı, bilgisayar kayıtlarında sadece general seviyesindeki yetkiliye hakkında bilgi verebileceğini belirterek, GP Genel Başkan Cem Uzan'ı "kırmızı nokta"yla gizlerken, Türk Dışişleri, Cem Uzan'ın vatandaşlıktan çıkarılması için Başbakanlığa yazı yazdı. 
   Cem ve kardeşi Hakan Uzan'ın Ürdün vatandaşlığına geçtiğini özel kanallardan ortaya çıkaran Türk Dışişleri'nin bu konudaki en önemli dokümanı da, Ürdün Haşimi Krallığı Resmi Gazetesi oldu. 
   
   Kabul edildiler 
   Cem ve Hakan Uzan'ın vatandaşlığa kabul edildikleri, Ürdün Haşimi Krallığı Resmi Gazetesi'nin 11 Eylül 1999 ve 25 Ekim 1999 tarihli 4377 ve 4388 sayılı iki nüshasında açıkça yazılıyor. Nüshalara göre Cem Uzan Ürdün Bakanlar Kurulu kararıyla 25 Ekim 1999'da, Hakan Uzan da 11 Eylül 1999'da Ürdün vatandaşlığına geçmiş görünüyor. 
   
   Dışişleri'nin görüşü 
   Türkiye'nin Amman Büyükelçiliği, Uzan kardeşlerin Ürdün vatandaşlığıyla ilgili şu değerlendirmeyi yaptı 
   "Resmi, ancak büyükelçiliğimize resmen iletilmeyen bilgi, Cem ve Hakan Uzan'ın Ürdün vatandaşlığı kazanmış olduğudur. Vatandaşlığı kazanma Kraliyet kararnamesi ve Ürdün Bakanlar Kurulu kararıyla gerçekleşmiş, bu karar normal yasal prosedür uyarınca Resmi Gazete'de yayımlanmıştır." 
   Türk Dışişleri Bakanlığı bu bilgiler çerçevesinde "Uzan kardeşlerin Ürdün vatandaşlığını kazanmış olduklarını" resmi görüş olarak İçişleri Bakanlığı'na bildirdi. 
   
   Teklif yazısı Başbakanlık'ta 
   Uzan kardeşlerin vatandaşlıktan çıkarılmasıyla ilgili teklif yazısı da Başbakanlığa ulaştırılırken, bu durum resmi belgelere şu ifadelerle yansıdı 
   "Bu çerçevede Cem Cengiz Uzan ve Murat Hakan Uzan kardeşlerin, Ürdün vatandaşı olduklarına dair Dışişleri Bakanlığı yazıları esas alınarak, 403 sayılı Türk Vatandaşlık Kanunu'nun 25 - a maddesine göre, 19 Temmuz 2002 tarih ve 44793 sayılı yazımızla Cem Cengiz Uzan'ın, 29 Temmuz 2002 tarih ve 85137 sayılı yazımızla da Murat Hakan Uzan'ın kaybettirme teklifi Başbakanlığa gönderilmiştir." 
   
   6 muhabire soruşturma açıldı    İSTANBUL Milliyet 

   Şişli Cumhuriyet Savcılığı, Uzan soruşturması ile ilgili haberler yapan üç gazetenin altı muhabiri hakkında, soruşturma başlattı. 
   İmar Bankası soruşturmasına ilişkin hafta sonunda bazı gazetelerde çıkan haberler nedeniyle, üç gazetenin altı muhabiri hakkında "gizli olan hazırlık soruşturması safhasında bazı bilgi ve belgeleri açıkladıkları" gerekçesiyle, 5680 Sayılı Basın Kanunu'nun 30. maddesi uyarınca soruşturma açıldı. Soruşturma evrakı, üç gazetenin bağlı bulunduğu ilgili savcılıklara gönderilecek. 
   
   Hakan Uzan'ın ifadesi talimatla alınacak    Yeniköy olan ikametg hını Sakarya Pamukova olarak değiştiren Hakan Uzan'ın, İmar Bankası soruşturması çerçevesinde, Merkez Yatırım ve Ticaret A.Ş. ile ilgili açılan davada, ifadesi talimatla alınacak. 
   Şişli 3. Asliye Ceza Mahkemesi'nde, TCK'nın 525 B maddesinde tanımlanan "sistemi, verileri tahrip etme" ve "Bankalar Kanunu'na muhalefet" suçundan 22 sanık hakkında açılan dava kapsamında tutuksuz yargılanacak olan Hakan Uzan'ın, iddianamede Sarıyer Yeniköy olarak görülen ikametg h adresinin, avukatlarının başvurusuyla değiştirilerek Adapazarı Pamukova olarak bildirildiği ortaya çıktı. Mahkeme, bu nedenle, Hakan Uzan'ın ifadesinin alınması için Pamukova 1. Asliye Ceza Mahkemesi'ne talimat yazdı. 
   
   
</TEXT>
</DOC>
