<DOC>
<DOCNO> 179193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur03.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök'ün bayram mesajı Kan ve barutun yerini bilgi ve itidal aldı 
</HEADLINE>
<TEXT>

     Genelkurmay Başkanı Orgeneral Hilmi Özkök, ''Dünyanın en hassas bölgelerinden birinde yer alan Türkiye Cumhuriyeti aradan geçen süre zarfında laik, demokratik yapısıyla uluslararası toplumun saygın ve örnek bir üyesi haline gelmiş, jeopolitik konumu, kriz bölgelerine yakınlığı ve sahip olduğu güçlü silahlı kuvvetleriyle de bölgesinde daimi bir güç ve istikrar unsuru olmuştur'' dedi. 
     Genelkurmay Başkanı Özkök, 30 Ağustos Zafer Bayramı nedeniyle Türk Silahlı Kuvvetleri mensuplarına hitaben bir kutlama mesajı yayınladı. 
     Orgeneral Özkök, mesajında, Türk Ulusu'nun bir imparatorluğun külleri arasından silkinip dirilişinin ve var olma mücadelesinin dönüm noktalarından birini oluşturan 30 Ağustos Zafer Bayramı'nın 81. yıldönümünü gururla kutlamanın heyecanı içinde bulunduklarını kaydederek, ''Bu zafer ile Türk Ordusu sadece muharebe meydanında düşmanı mağlup etmekle kalmamış, genç ve onurlu Türkiye Cumhuriyeti'nin kuruluş temellerini de atmıştır'' dedi. 
     Genelkurmay Başkanı Özkök, mesajına şöyle devam etti 
     ''Dünyanın en hassas bölgelerinden birinde yer alan Türkiye Cumhuriyeti, aradan geçen süre zarfında laik, demokratik yapısıyla uluslararası toplumun saygın ve örnek bir üyesi haline gelmiş, jeopolitik konumu, kriz bölgelerine yakınlığı ve sahip olduğu güçlü silahlı kuvvetleriyle de bölgesinde daimi bir güç ve istikrar unsuru olmuştur. Bununla beraber soğuk savaş sonrası dünya düzenindeki büyük değişim, gelişmiş ülkelerin silahlı kuvvetlerinde yaşanan dönüşüm ve yaşadığımız coğrafyadaki gelişmeler, silahlı kuvvetlerimizin de bölgesinde oluşan yeni güvenlik ortamının gerektirdiği ihtiyaçları karşılayacak şekilde, devamlı ve dinamik bir yapı içerisinde bulunmasını, kendisini düşünsel ve fiziksel anlamda sürekli geliştirmesini zorunlu kılmaktadır. 
     Bu bağlamda, derin bir vizyonla Türk Silahlı Kuvvetlerimizi niteliksel özellikleri yüksek, alçak yoğunluklu bir çatışma ortamından, yüksek yoğunluk bir çatışma ortamına kadar değişen geniş bir spektrumda görev yapabilecek şekilde teşkilatlanmış beka kabiliyeti yüksek, güvenli ve kesintisiz bir komuta-kontrol sistemine sahip, yaratıcılık özellikleri ön plana çıkmış, teknolojiyle barışık ve inisiyatif kullanabilen liderlere sahip, günümüzün karmaşık muharebe ortamında müşterek bir harekatı icra edebilecek seçkin bir milli güç unsuru yapmak için yoğun bir çaba içindeyiz.'' Genelkurmay Başkanı Orgeneral Özkök, bir taraftan dünyada yaşanan son gelişmelerin, enerji kaynaklarını kontrol altında tutma girişimlerinin, şiddetini gittikçe artıran etnik ve köktendinci akımların ve bunun sonucunda oluşan uluslararası terör ortamının, diğer taraftan Türkiye'de yeniden hız artıran gerici ve ayrılıkçı cereyanların Türk Silahlı Kuvvetleri'ne yeni ve zorlu görevler yüklediğini kaydettiği mesajına şöyle devam etti 
     ''Öte yandan, dünyada artan yeni demokratik değer yargıları ve değişen egemenlik kavramları bu yeni ve zorlu görevin başarılabilmesinde yeni konsept ve doktrinlerin üretilmesini zorunlu kılmaktadır. Bu yeni dünyada akıl, bileğin gücünü etkisizleştirirken, kendi gücünü yüceltmekte, kanın, barut kokusunun yerini bilgi ve itidal almaktadır. 
     Bu noktadan bakıldığında dogmalardan uzak, akla ve bilime dayalı olan Atatürkçü düşünce tarzı, sürekli gelişime açık ve kendisini yenileyen yapısıyla gelecek nesiller için de yol gösterici bir ışık ve çağdaş bir ideal olmaya devam edecektir. 
     Büyük Zafer'in 81. yılını kutladığımız bu süreçte, Türk Silahlı Kuvvetleri'nin değerli mensuplarının Atatürk ilke ve devrimlerinin yol göstericiliğinde, cumhuriyetin temel niteliklerine yürekten bağlı olarak, içinde yaşadığımız yüzyılda birey ve ülke olarak büyük bir yarışın içinde olduğumuz bilincinden hareketle, dünyada sürekli gelişen ve değişen konsept ve teknolojileri yakından takip ederek, kendilerini 21. yüzyılın muharip ve aydınları yapacak gerekli atılımları yapacağına ve değişen dünyanın farkında olarak iç ve dış risk ve tehditlere karşı akılcı mücadeleye aynı azim ve kararlılıkla devam edeceğine olan inancımı teyiden ifade etmek isterim. 
     Bu duygu ve düşüncelerle bize büyük zaferi kazandıran, başta Ulu Önder Atatürk olmak üzere, vatanı ve ulusu için canlarını seve seve feda eden aziz şehitlerimizi tazimle anarken, kahraman gazilerimize ve emekli personelimize şükranlarımı sunar, komuta etmekten büyük onur duyduğum Türk Silahlı Kuvvetleri'nin tüm mensuplarının 30 Ağustos Zafer Bayramı'nı kutlarım.'' 
     
</TEXT>
</DOC>
