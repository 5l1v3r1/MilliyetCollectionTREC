<DOC>
<DOCNO> 165273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/magazin/mag02.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper değilim' 
</HEADLINE>
<TEXT>

Yazılı basından sadece Milliyet'e konuşan Naomi Campbell "Süper model lafını ilk duyduğumda şaşırdım, o da ne dedim" 
     ALİ EYÜBOĞLU 

     Naomi ile 5 yıl sonra yeniden karşılaştık. İlk karşılaşmamız Cannes'daydı. Bu kez Ceylan Otel'in kral dairesinde. Planımız, Naomi ile mini bir söyleşi yapmaktı. Kolunda 100 milyarlık pırlantalarla bezeli saat taşıyan Naomi'nin zaman kavramı olmadığı için bütün planlar sarktı. Çikolata teni, seksiliğini gözler önüne seren kıyafeti ve spot ışıkları altında iyice parlayan pırlanta takılarıyla göz kamaştıran Naomi'nin bir küçük kusuru vardı, o da selülitleri. 
     Naomi'nin ilk randevusu CNN Türk'ün "Manşet" programı için Mehmet Ali Birand'laydı. 40 dakika süren ilk söyleşinin ardından devreye Number One TV girdi. Naomi'nin Saltanat Kayığı ile Boğaz turu ve ardından Laila'da katılacağı yemek için zaman daralınca söyleşi gerçekten mini oldu. 
     
     'Yeni albüm için çok teklif var' 
     "Erken olgunlaştım. Küçükken bana 'Babywomen' derlerdi. Küçük yaştayken bile kadın gibi olduğum için şöhreti taşımakta güçlük çekmedim." 
     "Modellik rastlantı sonunda karşıma çıktı. Londra'da yürürken keşfedildim. O fırsat karşıma çıkmasaydı, eğitimini aldığım dansla ilgili bir iş yapardım, ya da şarkıcı olurdum. 'Babywomen' adlı bir albüm yapmıştım, çok teklif var. Yeni bir albüm daha yapacağım." 
     "Süper model'i medya çıkardı. İlk duyduğumda çok şaşırdım, nedir o dedim. Süpermen gibi insanüstü güçlerim yok, uçamıyorum. Ben de normal bir insanım. Podyumda kimse kimseden üstün değil. Kendimi de kimseden üstün görmüyorum. Herkesin üstünde sadece Tanrı var." 
     "Hayatım risk alarak, spontane geçti. Fazla plan yaparak hayatın geçeceğine inanmıyorum." 
     
Gazetecilerden korktu      BİRSEN ALTUNTAŞ 

     Uluslararası İstanbul Moda Günleri'nin açılışı için dün 15.50 uçağıyla Milano'dan İstanbul'a gelen Naomi Campbell, kendisini karşılamaya gelmesi gereken yetkililerin yerine karşısında gazetecileri görünce şaşkınlık geçirdi. Çok sinirlenen Naomi Campbell cep telefonuyla ulaştığı bir yetkiliye bağırdı. Polis odasında bir süre bekleyen Naomi Campbell gazetecilere "Beni çok korkuttunuz" dedi. Naomi daha sonra Ceylan Intercontinental Otel'e geçti. 
     

</TEXT>
</DOC>
