<DOC>
<DOCNO> 173516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo07.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamit 2004'te A Milli Takım'da olmak istiyorum... 
</HEADLINE>
<TEXT>

     Almanya Birinci Ligi'nin yeni sezonunda FC Schalke 04'te oynayan Hamit Altıntop'un, Borussia Dortmund'a attığı 2 golden sonra Alman gazeteleri genç futbolcunun başarısına geniş biçimde yer vermeyi sürdürüyor. 
     Frankfurter Rundschau Gazetesi, Hamit'in, ''FC Schalke 04 taraftarlarını büyülediğini, ancak Alman Futbol Federasyonu'nun elinden kaçtığını'' yazdı. 
     Gazetenin haberinde, Hamit'in en büyük düşünün 2004 yılı Avrupa Futbol Şampiyonası finallerinde A Milli Takım'da oynamak olduğunu ve bu konuda ''daha tutkulu'' olduğu, bunun da Almanya Futbol Federasyonu adına büyük bir kayıp olduğu ifade edildi. 
     Bild Gazetesi, Almanca ''vay canına'' anlamına gelen ''Donnerwetter'' sözcüğünü değiştirerek, ''Dönerwetter Çocuk ne şut çekiyor'' başlığıyla verdiği haberde, ''Yeni sezonun ilk kahramanı bir Türk'' biçimde alt başlığa yer verildi. 
     Hamit'in büyük bir fotoğrafına ve yaklaşık 25 metreden attığı ilk golün fotoğrafına da yer verilen haberde, ''İmparator'' lakabıyla tanınan eski ünlü futbolcu Franz Beckenbauer de yazdığı yorumunda Hamit hakkında, ''Hamit Altıntop ile birlikte yeni bir şut yıldızına sahip olduk. Beni yalnızca attığı 2 golden dolayı etkilemedi. Altıntop, Yıldıray Baştürk gibi oynuyor, ama daha etkili. Schalke'nin 2-2'lik beraberlik golünü yemesinde hatası olması da belki gelecekteki kariyeri için daha iyi olacak. Bu sayede fazla havalanmaz'' biçiminde görüş bildirdi. 
     B.Z Gazetesi, ''Lig, 3 yeni yıldızını kutluyor - Altıntop, önce ikili yaptı, sonra da konuşma yasağı aldı'' başlığıyla verdiği haberde, Hamit'in gelecek maçlar için de umutlu olduğunu, ancak teknik direktörü Jupp Heynckes'ten ''röpörtaj verme'' yasağı aldığını yazdı. 
     Berliner Morgenpost ve Die Welt gazeteleri, ''Altıntop Matthaeus'u hatırlatıyor'' başlığıyla verdikleri haberde, Hamit'in oynadığı oyunun ve çektiği şutların ünlü eski futbolcu Lothar Matthaeus'u hatırlattığını belirttiler. 
     Hamit'in ailesiyle olan bir fotoğrafına da yer veren gazeteler, Hamit'in, FC Kaiserslautern takımında oynayan ikiz kardeşi Halil'in yanısıra, Güllü, Fatima ve Gülnaz adında 3 ablası daha olduğunu ve Hamit'in emkeli olan annesinin daha önce bir fabrikada işçi olarak çalıştığını kaydettiler. 
     Hamit'in, ''Annem, bizi yetiştirmek için 20 yıldan fazla bir süre çok zor koşullarda çalıştı'' biçiminde konuştuğu bildirildi. 

     
</TEXT>
</DOC>
