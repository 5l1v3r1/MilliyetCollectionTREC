<DOC>
<DOCNO> 198322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yasam/yas04.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay istasyonuna 'bir şey' çarptı 
</HEADLINE>
<TEXT>

   Uluslararası Uzay İstasyonu'ndan, merkeze dün 'Bir şey bize çarptı' mesajı geçti. Merkez ise tek çarpışma izi bulamadı 
      CENK BAŞLAMIŞ Moskova 
   
   Dünya yörüngesinde bulunan Uluslararası Uzay İstasyonu'nun UUİ Rus kozmonotlarıyla ABD'li astronotları, Rusya Uzay Merkezi'ne önceki gece şiddetli bir çarpışma sesi duyduklarını bildirdi. 
   Uzay adamları, istasyona çarpan 'şey'in çıkardığı metalik sesin Rus kozmonotlara ait bölümlerin bulunduğu yerden geldiğini ve sadece birkaç saniye sürdüğünü söyledi. Bu sırada Rus kozmonotların başka bir modülde bulunduğunu belirten ve istasyonun dış bölümlerini kameralarla inceleyen uzay adamları ise herhangi bir çarpışma izine rastlayamadı. Sesin duyulması sonrası UUİ'deki sistemlerde bir bozulma da yaşanmadı. Rusya Uzay Merkezi yetkilileri, araştırmaları sonucu istasyonun bilinmeyen bir cisimle çarpıştığı yolunda bulguya rastlanamadığını açıkladı. 
   Bir yetkili, "Uzay adamları zor ve ağır psikolojik koşullarda çalışıyor. Bize öyle geliyor ki, kozmonotlar bir ses duyduklarını sandı" dedi. Aynı yetkili, istasyonun havalandırma pervanelerinden bir ses gelmiş olabileceğini düşündüklerini sözlerine ekledi. Ne olduğu anlaşılamayan sesin duyulmasının ardından istasyondaki olağan çalışmalara devam edildi. 
   
   
</TEXT>
</DOC>
