<DOC>
<DOCNO> 162700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko21.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşyeri açmak kolaylaşıyor... 
</HEADLINE>
<TEXT>

     Gayri Sıhhi Müesseseler Yönetmeliği'nde yapılacak değişikliğe göre, 2. ve 3. sınıf işyerleri, dilekçe verdikten sonra 1 gün içinde ruhsat alacak. 
     Sağlık Bakanlığı Müsteşar Yardımcısı Cihanser Erel, Gayri Sıhhi Müesseseler Yönetmeliği'nde değişiklik yapılmasına ilişkin bir çalışma yürüttüklerini, böylelikle işyeri açmak için ruhsat almanın kolaylaşacağını söyledi. 
     Erel, yönetmelikte ''3. sınıf işyerleri'' olarak belirlenen işyerlerinin, başvuru dilekçesinin verilmesinin ardından en geç 1 gün içinde ruhsat alacaklarını kaydetti. 3. sınıf işyerleri arasında şunlar bulunuyor 
     ''İnşaat malzemeleri depo ve satış yerleri, kum ocakları, saf su ve asitli su imalathaneleri, kırtasiye malzemelerinin yapıldığı yerler, kolonya ve benzeri tuvalet malzemeleri imalathaneleri, fötr, şapka ve keçe imal yerleri, halı, elbise ve çamaşır yıkama ve temizleme yerleri, günlük olarak 150 lt'den daha az süt işleyen tereyağı, peynir ve yoğurt imalathaneleri ve depoları, un değirmeni, ekmek, simit ve benzeri fırınlar.'' 
     
     EKMEK FABRİKALARI 1 GÜNDE RUHSAT ALACAK 
     Cihanser Erel, yönetmelikte ''2. sınıf işyeri'' olarak nitelenen işyerlerinden sanayi bölgelerinde kurulacakların da başvurunun ardından 1 gün içinde çalışma izni alacağını bildirdi. 
     2. sınıf işyerlerinin bazıları şöyle 
     ''Tuğla ve kiremit fabrikaları, kireç ocağı, prefabrik konut malzemeleri, patlayıcı madde kullanılmayan ve açık sistemle işletilen taş ve maden ocakları, temizlik tozu, çamaşır suyu imalathaneleri, asit ve baz depoları, tıbbi müstahzarat laboratuvarları, akaryakıt depoları ve satış yerleri, LPG perakende satış yerleri, kuru temizleme yerleri, günlük olarak 500-5000 litre süt işleyen tereyağı, peynir ve yoğurt imalathaneleri, mandıralar, yenecek mantar üreten yerler, un, makarna, bisküvi ve ekmek fabrikaları, çay fabrikaları, atölye mahiyetindeki yağ imal yerleri, glikoz, nişasta, dekstrin kola ve emsali maddeler imalathaneleri, meşrubat üretim tesisleri, tütün işleme yerleri ve sigara fabrikaları, meyve ve sebze işleme yerleri ve konserve fabrikaları, yemek fabrikaları, et ve sakatat işleme yerleri, kozmetik fabrikaları.'' 
     
     TERMİK ELEKTRİK SANTRALI AÇMAK DA KOLAYLAŞIYOR 
     Meskenlerden ve insanların ikametine mahsus diğer yerlerden mutlaka uzak bulundurulması gereken ''1. sınıf'' işyerlerinin, Çevre Bakanlığı'ndan emisyon ve deşarj izni almak kaydıyla en geç 40 gün içinde ruhsat almalarının sağlanacağını kaydeden Erel, bu işyerlerinin ruhsat işlemlerinin daha önce aylarca sürdüğünü ifade etti. 
     Yönetmeliğe göre, 1 sınıf işyerlerinden bazıları da şöyle ''Çimento, seramik ve porselen fabrikaları, taş ve maden ocakları, demir çelik fabrikaları, gemi inşa, tamir ve söküm yerleri, katran ve katrandan gaz üretim yerleri, selüloz, selüloit fabrikaları, kağıt fabrikaları, patlayıcı maddeler sanayi, motor fitili, maytap imalathaneleri, azot, oksijen, karbondioksit, flor, amonyak gibi gazların veya bileşiklerinin üretim ve dolum tesisleri ile depoları, her türlü sabun fabrikası, cam ve cam eşya fabrikaları, termik elektrik santralları, gaz maske fabrikaları, ağacın kimyasal prosese tabi tutulduğu sanayiler, kontrplak, ağaç kaplama ve suni tahta yapan yerler, şeker fabrikaları, günlük olarak 5 bin litreden fazla süt işleyen tereyağı, peynir ve yoğurt imalathaneleri, mandıralar, süt, pastörize ve sterilize tesisleri, hayvan kesim yerleri ve kombinalar, asbest katkılı yapı ve mamullerinin üretimini yapan fabrikalar, ilaç hammaddesi üreten fabrikalar ve laboratuvarlar, her türlü organik nitelikte maddeleri üreten fabrikalar.'' 
     
</TEXT>
</DOC>
