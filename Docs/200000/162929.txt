<DOC>
<DOCNO> 162929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko09.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL'in özelleştirilmesinde ilk şartname satıldı... 
</HEADLINE>
<TEXT>

     Özelleştirme İdaresi Başkan Vekili Metin Kilci, TEKEL'in özelleştirilmesinde ilk şartnamenin Salı günü satıldığını açıkladı. 
     Metin Kilci, TEKEL'de Salı günü yabancı bir yatırımcının 20 bin dolarlık bedeli yatırarak şartname almak istediğini söyledi. 
     ''Türkiye'ye çok uzak bir ülkeden'' gelen yatırımcının TEKEL'in Alkollü İçkiler İşletmesi ile ilgili şartnameyi almak için 23 Haziran'a kadar bekleyecek olmasına karşılık, yine de şartname bedelini yatırdığını ifade etti. 
     Öte yandan, Kilci, TEKEL'in özelleştirilmesinde tüm fabrikaların satılacağını belirtirken, tapu sorunu olan fabrikalarının satışında kiralama yönteminin kullanılacağı ifade etti. 
     
     PETKİM ÖZELLEŞTİRMESİ 
     Öte yandan, Kilci, Petkim özelleştirilmesinde ihale sonucunun Rekabet Kurulu'na bildirildiğini hatırlatırken, Kurul'un görüşünün önümüzdeki hafta sonuna kadar gelmesini beklediklerini söyledi. 
     Petkim'de beklenenin altında fiyat çıktığı iddiaları hatırlatılarak, bunun 4 milyar dolarlık hedefin tutmamasına yol açıp açmayacağının sorulması üzerine de Kilci, bu iddialara katılmadığını kaydederken, 4 milyar dolarlık hedefin motivasyon için konulduğunu belirtti. 
     Kuruluşların özelleştirilmesinde baştan bir gelir hedefleri olmadığını anlatan Kilci, özelleştirme hedefinde bir sapma olmayacağını belirtti ve şimdiye kadar yaklaşık 825 milyon dolarlık özelleştirme yaptıklarını sözlerine ekledi. 
     
</TEXT>
</DOC>
