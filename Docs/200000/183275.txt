<DOC>
<DOCNO> 183275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/siyaset/siy02.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD masaya yatırılacak 
</HEADLINE>
<TEXT>

   ABD'nin PKK'ya karşı mücadelede isteksiz tavrının MGK'da ön plana çıkması bekleniyor. Kuzey Irak'ta ABD'nin PKK'ya karşı hemen harekete geçmemesi, 'hayal kırıklığı' yarattı 
      BARKIN ŞIK, UTKU ÇAKIRÖZER Ankara 

   
   Irak'a asker gönderme konusunda devlet kararı çıkması beklenen olağanüstü MGK toplantısı bugün yapılırken, hükümet kanadında yeni bir BM kararı çıkmasına yönelik tartışmaların sonucunu bekleme eğilimi kuvvetlendi. AKP Genel Başkan Yardımcısı Murat Mercan da MGK'dan asker gönderme konusunda "olumlu ya da olumsuz bir bildiri çıkmasının beklenmemesi gerektiğini" söyledi. 
   Toplantıda, Irak'ta, Türkiye'de ve Avrupa'da kurulan temasların sonuçları kurul üyelerine sunulacak. Irak'ta ABD'li sivil ve askeri yöneticiler, geçici Irak yönetimini oluşturan partiler, aşiretler ve halk kesimleri ile uzun görüşmeler yapan Türk heyetinin raporunun yanı sıra Türkiye'ye gelen ABD askeri heyetleri, Irak aşiretleri, Irak Geçici Hükümet Konseyi Başkanı Ahmet Çelebi ile yapılan değerlendirmeler masaya yatırılacak. 
   Toplantıda Ankara'yı rahatsız eden en büyük husus olarak ABD'nin KADEK'e karşı mücadelede isteksiz tavrının ön plana çıkması bekleniyor. Washington'un Ankara'ya gönderdiği heyetin, "Kuzey Irak'taki KADEK varlığının yok edilmesi için hemen hareket etmek yerine, altı ay bekleyip Pişmanlık Yasası'nın sonuçlarını beklemeyi" tercih etmesi kulislerde "hayal kırıklığı" olarak değerlendiriliyor. 
   Cumhurbaşkanı'nın yanı sıra Başbakan Erdoğan ve Dışişleri Bakanı Gül'ün de BM kararına atıfta bulunmaları dikkat çekti. 
   Kararın gecikmemesi görüşünde olan Genelkurmay Başkanlığı ise, tüm hazırlıklarını 14 Eylül itibariyle tamamlayarak hükümetin kararını beklemeye başladı. Mamak'taki 1. Taktik Tümen kararg hı "alternatifli senaryolara" göre bütün hazırlıklarını tamamladı. Hazırlıkların uygulamaya geçmesi durumunda Tümen Komutanı Ümit Şahintürk'ün birliklere komuta etmesi bekleniyor. 
   
   Ankara'da başka Kerkük'te başka    HABER MERKEZİ 

      Irak Geçici Yönetim Konseyi'nin tek Türkmen üyesi Songül Çabuk, Türkiye'nin Irak'a asker göndermesi konusunda Ankara'da verdiği mesajların tam aksi açıklamalarda bulundu. Ankara'da "Türk askeri Irak'a gelsin" diyen Çabuk, Kerkük'te "Sadece Türkiye değil, hiçbir ülkeden asker istemiyoruz" diye konuştu. 
   
   Edelman'ın haberi yok    ANKARA Milliyet 

   ABD Ankara Büyükelçisi Eric Edelman, dün DYP Genel Başkanı Mehmet Ağar'ı ziyaret etti. Edelman, "Terör örgütü elemanlarıyla Kuzey Irak'ta çeşitli ABD yetkililerinin görüşmesini nasıl izah ediyorsunuz " sorusu üzerine, "Ben öyle bir görüşmeyi bilmiyorum" yanıtını verdi. "ABD'nin eski Ankara Büyükelçisi Robert Pearson, Türk hükümetinin de bilgisi dahilinde görüşmenin yapıldığını söylemişti" sorusu üzerine de Edelman, "Pearson'un böyle bir konuşma yaptığını bilmiyorum. Yaptıysa önce konuşmanın metnini görmek isterim" dedi. Edelman, "Geçen cuma Türk meslektaşlarımızla yedi saati aşan görüşmelerde bulunduk. İyi niyet olduğu sürece ilerleyebileceğiz" diye konuştu. 
   
   
</TEXT>
</DOC>
