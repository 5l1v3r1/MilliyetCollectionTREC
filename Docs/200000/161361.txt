<DOC>
<DOCNO> 161361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/asiy.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şefi Mimaroğlu için görevini kötüye kullanmaktan’ dava açılıyor 
</HEADLINE>
<TEXT>
Yargı yolunda 
Valilik, uyuşturucu kaçakçısı Barutçu’yu telefonla aradığı saptanan Ayhan Mimaroğlu hakkında dava açılmasına izin verirken, dosya savcılığa gönderildi 
     TOLGA ŞARDAN Ankara 

     Uluslararası uyuşturucu kaçakçısı Abdülvahap Barutçu’yu telefonla aradığı belirlenen İstanbul Emniyet Müdürlüğü İnşaat Emlak Müdürü Ayhan Mimaroğlu’nun, "görevini kötüye kullandığı" iddiasıyla yargılanmasının önü açıldı. İstanbul Valiliği, müfettişlerin talebi üzerine Mimaroğlu hakkında dava açılmasına izin verdi. 
     Polis başmüfettişleri İdris Pala ile Ali Tatar, telefon skandalının ortaya çıkmasının ardından İstanbul Emniyet Müdürlüğü Mali Şube Müdürlüğü’nden İnşaat Emlak Şube Müdürlüğü’ne atanan Mimaroğlu ilgili soruşturmayı tamamlayarak ön rapor hazırladı. 
     
     13 kez arandı 
     Soruşturma sırasında Telekom’dan telefon kayıtları ve görüşme dökümlerini isteyen müfettişler, Barutçu’nun Moldavya’da yaşayan sevgilisi Harbiz Victoria Georgio’nun telefonunun Türkiye’den 13 kez arandığını tespit etti. Kayıtlardan Georgio’nun arandığı telefon numaralarından birinin Mimaroğlu’nun eski ev telefonuna ait olduğu belirlendi. Mimaroğlu’nun olayın ortaya çıkması üzerine "üst makamların tavsiyesi ile" ev telefonunu değiştirdiği tespit edildi. Moldavya İnterpolü’nün yazısı üzerine İstanbul Narkotik Şube Müdürlüğü’nün telefonları dinlemek istediği, dönemin İstanbul Emniyet Müdürü Hasan Özdemir’in aranan numaralardan biri çıkarıldıktan sonra izin yazısını imzalayarak İstanbul DGM’ye gönderdiği belirlendi. Müfettişlere verdiği ifadede Barutçu’yu tanıdığını doğrulayan Mimaroğlu, şunları söyledi "Barutçu’yu Moldavya’daki görevim sırasında tanıdım. Uyuşturucu kaçakçılığı yaptığını bilmiyordum. PKK’nın Moldavya’daki faaliyetleri konusunda bilgi vereceğini söyledi. Ben de İstihbarat Şubesi’nden Sorumlu Emniyet Müdür Yardımcısı Niyazi Palabıyık’a yönlendirdim." 
     Müfettişler, Mimaroğlu’nun "görevini kötüye kullanmak" suçundan yargılanması için soruşturma izni verilmesi amacıyla İstanbul Valiliği’ne yazı gönderdi. Valiliğin izni üzerine dosya savcılığa gönderildi. Emniyet Genel Müdürlüğü de soruşturma da adı geçen Merkez Valisi Hasan Özdemir’le ilgili olarak İçişleri Bakanlığı’na bilgi verdi. 
     
     

</TEXT>
</DOC>
