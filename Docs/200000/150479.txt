<DOC>
<DOCNO> 150479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko37.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko'nun gözü dünya zirvesinde... 
</HEADLINE>
<TEXT>

     Beko Elektronik Genel Müdürü Ali H. Sümerval, Grundig hisselerinin satın alınmasıyla ilgili ilk raundu kapattıklarını belirterek, ''Şimdi Grundig'in içinde bulunduğu durum eski durum değil. İflas etti. Yani, bizim incelediğimiz şirket değil. Bize Grundig'den resmen geriye dönük bir teklif gelirse dönüp bakabiliriz'' dedi. 
     Beko Elektronik'in Olağan Genel Kurulu'nda şirketin faaliyetleriyle ilgili açıklamalarda bulunan Sümerval, Avrupa elektronik pazarının 34 milyon adetlik bir pazar konumunda bulunduğunu belirterek, bu pazarın içinde önemli bir oyuncu olmak için yatırıma ihtiyaç bulunduğunu vurguladı. 
     Şirketin gerçekleştirilen yatırımlarla yaklaşık 6.5 milyon adet TV üretim kapasitesine ulaştığını anlatan Sümerval, üretmenin yanında bunları ağır rekabet şartları altındaki pazarlarda satmanın da büyük önem taşıdığını bildirdi. 
     
     ''TÜRKİYE'NİN BÜYÜME POLİTİKALARI İÇİNE ALINMALI'' 
     Türkiye'nin gelinen noktada çok önemli birşey kazandığını da anlatan Sümerval, şunları söyledi 
     ''Türkiye, bu 34 milyonluk pazarın yaklaşık 12 milyonunu sağlar hale geldi. Beko Elektronik üzerine düşeni yapacaktır. Bu şirketi daha da ileriye götürmek için çalışıyoruz ama bu artık Türkiye'nin büyüme politikaları içine girecek bir konu haline geldi. 
     Toplam Avrupa pazarının 3'te birini üretmek, bunun yarısına soyunmak, teknolojiyi Japonlar'dan, Fransızlar'dan, Almanlar'dan daha hızlı şekilde, ürüne rekabetçi olarak sokabilme becerisi varsa, bunun artık devlet politikaları içinde yer alıyor olması lazım. 
     Bu konu bu kadar önemli hale geldi. Türkiye bunu yaptığı takdirde ilk etapta Avrupa'nın, tüm markalar için çok ciddi bir üretim üssü olur. Gelecek 10 sene içinde de dünyanın sayılı üslerinden birisi haline gelir. 
     Bizim bütün amacımız gelecek 5 sene içinde Beko Elektronik'i Avrupa'nın zirvesine taşımak, daha sonra dünyanın zirvesine doğru çıkmak.'' 
     
     ELEKTRONİKTE BEKO İZİ 
     TV üretiminin dışında da yatırım ve araştırma çalışmalarına devam edildiğini bildiren Sümerval, İngiltere'de, dijital TV yayınlarını analog TV'lere uygunlaştıran cihazlar geliştirmek için kurulan Fusion Digital Technologies Ltd. şirketini örnek olarak gösterdi. 
     Sümerval, bir AR-GE şirketi oluşturma projelerinin de bulunduğunu ifade ederek, ''Elektoniğin temel taşları üzerinde Beko'nun izinin kalıyor olması lazım'' dedi. 
     Bilgi İletişim Teknolojileri ICT alanında önemli bir projelerinin de hayata geçtiğini açıklayan Sümerval, gelecek 3 yıl içinde bu alanda Türkiye'nin en büyük birimini oluşturmayı hedeflediklerini söyledi. Sümerval, şirketin bu yılki ciro hedefinin 90 milyon dolar olduğunu kaydetti. 
     
</TEXT>
</DOC>
