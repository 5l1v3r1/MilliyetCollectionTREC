<DOC>
<DOCNO> 185582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo08.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Konyaspor'a dostluk eli... 
</HEADLINE>
<TEXT>

     Konya Fenerbahçeliler Derneği, hafta sonu oynanacak maç öncesi Konyaspor yönetimini ziyaret ederek başarılar diledi. 
     Dernek başkanı Bülent Kaşdoğan, yönetim kurulu üyeleri ile yeşil-beyazlı yönetimi kulüp binasında ziyaret ederek, sporu, sporda hoşgörüyü ve dostluğu ön planda tutan derneklerinin benzerlerinden çok farklı olduğunu kaydetti. 
     Derneği, Fenerbahçe ile Anadolu arasında köprü olmak için kurduklarını belirten Kaşdoğan, şunları söyledi 
     ''Dernek olarak önce Konyasporluyuz. İlerleyen dönemlerde Fenerbahçe'den transfer edilmek istenen oyuncular için elimizden gelen desteği vermeye çalışacağız. Konyaspor lige girerken çok akılcı transferler yaptı. Ancak, neredeyse her maçta eksik oynamaları nedeniyle istediklerine henüz ulaşamadılar. Yeşil-beyazlı ekip, akıllı yönetim anlayışıyla ligde asansör değil, uzun yıllar kalıcı takım olacaktır.'' Kaşdoğan, hafta sonu oynanacak Konyaspor-Fenerbahçe maçında, önce dostluğun ve hoşgörünün, daha sonra iyi oynayanın kazanmasını istediklerini belirterek, yeşil-beyazlı ekibe zorlu maçta başarılar diledi. 
     Konyaspor Başkanı Mehmet Köseoğlu ise zorlu Fenerbahçe maçı öncesi yapılan ziyaretin diğer takımlara örnek olması gereken çok anlamlı bir davranış olduğunu kaydetti. 
     Anadolu takımları olarak Süper Lig'de zorluk çektiklerini vurgulayan Köseoğlu, Fenerbahçe, Galatasaray ve Beşiktaş'ın diğer takımlardan ayrı tutulduğunu, bunun sürmesi durumunda 3 büyük dışında kalan takımların ezileceğini söyledi. 
     Köseoğlu, amaçlarının ''Konyalıyım'' diyen herkesi Konyaspor bayrağı altında buluşturmak olduğunu dile getirerek, ''Bu hedefime ulaşabilirsem, 3 büyük takımın seviyesine ulaşabiliriz. Hafta sonu oynanacak maçta önce hoşgörü ve dostluk kazansın istiyorum'' dedi. 
     Daha sonra Kaşdoğan, yeşil-beyazlı kulübe Fenerbahçe amblemi ve Mevlana figürü olan bir tabak hediye etti. Köseoğlu da Kaşdoğan'a derneğin duvarına asması şartıyla Konyaspor flaması verirken, Kaşdoğan, flamanın yanında büyük bir de bayrak istedi. 

     
</TEXT>
</DOC>
