<DOC>
<DOCNO> 153410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/spor/spo04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne evet, ne hayır 
</HEADLINE>
<TEXT>

Trabzonspor Yönetimi, Teknik Direktör Samet Aybaba'ya iki yıllık sözleşme önerdi. Başarılı çalıştırıcı, iç transferi görmeden imza atmayacağını belirtti, açık kapı bıraktı 
     Kadroyu görecek 
     TÜRKİYE Kupası'nı kazanmasının ardından gelecek sezona yönelik çalışmalara başlayan Trabzonspor Yönetimi, ilk olarak Teknik Direktör Samet Aybaba'ya 2 yıllık sözleşme önerisi götürdü. Başarılı teknik adam ise, bu konuda net bir yanıt vermedi, "İç transferi bitirdikten sonra imza atacağımı söylemiştim. Özellikle iç transferdeki çabalarınızı görmeyi istiyorum" diyerek açık kapı bıraktı. 
     
     Aybaba'ya gözdağı 
     BORDO - Mavili idareciler, Samet Aybaba ile yollarına devam etmek istediklerini, ancak bu konuda başarısızlığa uğramaları halinde, asla çaresiz olmadıklarını belirttiler. Yöneticiler, "3 kulvarda zirveye koşacak bir takımı çalıştırmak için her antrenör can atar" diyerek Aybaba'ya gözdağı verdikleri de gözlendi. Öte yandan iç transfer görüşmeleri de Galatasaray maçının ardından başlayacak. 
     
     Sümer takipte 
     HOLLANDA'NIN Telstar takımının İngiltere'nin Sunderland takımından kiraladığı gurbetçi Baki Mercimek, Başkan Özkan Sümer'in takip ettiği oyunculardan biri oldu. Sümer'in bu arada Almanya'nın Mannheim takımında forma giyen Umut Erdoğan'ı bir kez daha izleyeceği, Lockereen'in Gineli forveti Bangoura ile de ilgilendiği öğrenildi. 
     
     Gece mesaisi 
     GALATASARAY'I Avni Aker Stadı'nda konuk edecek olan Trabzonspor, karşılaşmanın hazırlıklarına 19.00'da yaptığı idmanla başladı. Milli futbolculardan yoksun olarak çalışan Bordo - Mavililer, bugün de biri gece olmak üzere iki idman yaptı. Öte yandan Koçbank Trabzonspor kredi kartının ilk 6 aylık 10 milyarlık isim hakkı payı dün verildi. 
     


SPOR 























</TEXT>
</DOC>
