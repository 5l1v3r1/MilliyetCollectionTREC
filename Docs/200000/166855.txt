<DOC>
<DOCNO> 166855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko20.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayicinin kafası karışık... Ekonomi iyiye mi gidiyor, kötüye mi 
</HEADLINE>
<TEXT>

     Bursa Ticaret ve Sanayi Odası'nca BTSO yapılan ''Ekonomik ve Sosyal Durum Anketi''ne katılan işadamlarının yüzde 48.5'i ekonominin iyiye gittiği, yüzde 42.3'ü bir şeyin değişmediği, yüzde 9.2'si de durumun kötüleştiği yönünde görüş bildirdi. 
     BTSO'dan yapılan açıklamaya göre, ankete toplam 163 işadamı katılırken, bunun yüzde 63.2'si sanayi, yüzde 25.2'si ticari, yüzde 11.7'si de hem ticari hem de sanayi kesimini temsil ediyor. 
     Türkiye'nin, Avrupa Birliği AB adaylık sürecinden, yılın ilk yarısına dönük gelişmelere kadar, iş dünyasının görüş ve beklentilerini tespit etmeyi amaçlayan ankette, katılımcıların, yüzde 35'i ''döviz kurları''nı, yüzde 25.2'si ''girdi maliyetleri''ni yüzde 23.3'ü de ''siyasi gelişmeler''i ekonomiyi olumsuz etkileyen faktörler olarak gösterdi. Katılımcıların yüzde 5.5'i öncelik sırası belirtmezken, yüzde 3.1'i soruya yanıt vermedi, yüzde 8'i de Irak Savaşı, vergiler ve kayıtdışı ekonomi gibi faktörlere dikkati çekti. 
     Dolar kuru tahminine ilişkin soruya verilen yanıtların yüzde 35.6'sı kurun yılın ikinci yarısında 1 milyon 550 bin-1 milyon 600 bin lira aralığında olacağını işaret ederken, dolar kurunu 1 milyon 600 bin lira ve daha fazla tahmin edenlerin oranı yüzde 32.5 olarak belirlendi. Yılın ilk çeyreğinde yapılan anket çalışmasında ise dolar kurunun haziran ayı sonunda 1 milyon 800 bin-1 milyon 900 bin lira aralığında olacağını tahmin edenlerin oranı yüzde 40.5 olarak gerçekleşmişti. 
     
     EKONOMİ DÜZELİYOR MU 
     ''Sizce ekonomi nasıl gidiyor '' sorusuna ise katılımcıların yüzde 48.5'i ''düzeliyor'', yüzde 42.3'ü ''aynı gidiyor'', yüzde 9.2'si de ''kötüleşiyor'' yanıtını verdi. 
     Sanayicilerin yüzde 70.6'sı yılın ilk yarısında istihdam azaltma yoluna gitmediğini belirtirken, yüzde 42.3'ü yılın ikinci yarısında yatırım yapmayı planlamadığını, yüzde 38'i yatırıma devam edeceğini, yüzde 19.6'sı da kararsız olduğunu bildirdi. 
     Daha fazla üretmek, istihdam sağlamak ve ihracat yapmak için ihtiyaçlarını öncelik belirterek sıralamalarını isteyen soruya, katılımcıların yüzde 41.1'i ''istikrar'', yüzde 12.3'ü ''vergi indirimi'' yüzde 12.3'ü ''moral'', yüzde 6.1'i, ''yeni pazarlar'' yüzde 5.5'i ''uygun kredi'', yüzde 3.7'si de ''devlet teşviği''ne ihtiyaç olduğunu belirtti. 
     
     ''İŞ YASASI, İŞ BARIŞINI OLUMSUZ ETKİLEYECEK'' 
     ''İş Yasası'nın çalışma barışını ne yönde etkileyeceği'' sorusunu ise sanayicilerin bir kısmı ''erken sorulmuş bir soru'' olarak değerlendirirken, bir kısmı da sendikaların tavrının önemli olacağı ve ''lüzumsuz yere adli olayların yaratılacağı ve maliyetlerin artacağı'' yönünde görüş belirtti. 
     Katılımcıların yüzde 60.1'i İş Kanunu'nun çalışma barışını olumsuz etkileyeceğini, yüzde 34.4'ü de olumlu etkileyeceğini bildirirken, yüzde 5.5'i soruyu yanıtlamamayı tercih etti. 
     
     AB KONUSUNDA SORUMLU TÜRKİYE 
     Sanayicilerin yüzde 51.5'i, 44 yıldır AB'ye tam üye olamamamızın nedeni olarak Türkiye'yi görürken, yüzde 25'i dış faktörleri, yüzde 14.1'i de AB'yi sorumlu tutuyor. 
     Ankette, ''Sizce Türkiye bir gün AB'ye tam üye olabilecek mi '' şeklindeki soruya, sanayicilerin yüzde 75'i ''Evet'', yüzde 24.5'i de ''Hayır'' yanıtını verdi. 
     BTSO Yönetim Kurulu Başkanı Celal Sönmez, anketi değerlendirirken, iş dünyasının beklentilerinin henüz gerçekleşmediğini, ancak umudun sürdüğünü bildirdi. 
     
</TEXT>
</DOC>
