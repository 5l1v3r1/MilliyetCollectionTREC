<DOC>
<DOCNO> 176218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge, Pakistan askeri de istemiyor 
</HEADLINE>
<TEXT>

   Kürt grupları, istikrar gücünün Kuzey Irak ayağında görev alacak olan Pakistan'a karşı çıktı 
      BARKIN ŞIK Ankara 

   
   ABD'nin Irak'ta oluşturulacak istikrar gücüne destek istediği Pakistan'ın Dışişleri Bakanlığı Müsteşarı Riyaz Khokhar, Irak konusunda danışmalarda bulunmak üzere yarın Ankara'ya geliyor. Kürt gruplarsa, ABD ve Türkiye'nin istikrar gücünün Kuzey Irak ayağında görev almasını istediği Pakistan'ı istemiyor. 
   Dışişleri Bakanı Abdullah Gül ve Bakanlık Müsteşarı Büyükelçi Uğur Ziyal ile bir araya gelmesi beklenen Khokhar'ın ziyaretinin ana başlığı Irak olacak. Irak'taki gelişmelerin yanı sıra, Washington'un asker talebi de görüşmelerde ele alınacak. 
   ABD ve Türkiye'nin istikrar gücüne destek vermesi durumunda Kuzey Irak'ta görev almasını istediği Pakistan'ı, bölgedeki Kürdistan Demokratik Partisi KDP ile Kürdistan Yurtseverler Partisi KYB istemiyor. Türkiye ve Pakistan ilişkilerinin sıcak bir seyir izlemesinin, Kürt grupların bu tavrında etkili olduğu belirtiliyor. KDP ve KYB'nin bölgedeki hareket alanlarının daralmasından endişe ederek bu yöndeki taleplerini ABD'ye ilettikleri, Türkiye ile ilişkileri daha zayıf bir ülkeye Kuzey Irak sektörünün verilmesini istedikleri kaydediliyor. 
   ABD'nin ise Kuzey Irak'a bir an önce yabancı bir kuvvet yerleştirerek daha çok güneyde yoğunlaşmayı hedeflediği, güneydeki askerlerinin bir bölümünü de geri çekmeyi planladığı dile getiriliyor. 
   
   
</TEXT>
</DOC>
