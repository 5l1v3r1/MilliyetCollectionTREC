<DOC>
<DOCNO> 174901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/dunya/adun.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlarını satın almışlar 
</HEADLINE>
<TEXT>

   New York Times'a göre CIA, işgalden önce Saddam'ın yüzlerce komutanını rüşvet de vererek ülkelerini savaşmadan ABD'ye teslim etmeye ikna etmiş 
      DIŞ HABERLER SERVİSİ 

   
   Amerikan ordusunun, Irak'ın başkenti Bağdat'a rahatça girmesinin ve Irak askerlerinin direnmeden ortadan kaybolmasının sırrı çözülüyor. ABD yönetiminin, savaştan aylar önce, CIA yetkilileri ve Iraklı sürgünler aracılığıyla Iraklı komutanlarla görüşerek yüzlercesini savaşmamaya ikna ettiği, bazılarına para verdiği ortaya çıktı. New York Times'ın haberine göre, ikna edilen askeri liderler arasında Irak Savunma Bakanı General Sultan Haşim Ahmed el Tai de vardı. 
   New York Times gazetesi, 2002 yılının sonlarında başlatılan görüşmelerin, Amerikan özel birlikleri ve CIA ajanlarıyla birlikte çalışan Ürdün istihbaratı tarafından ayarlandığını yazdı. Yüz yüze görüşmelerin yanısıra, telefon ve internet aracılığıyla görüşmeler yapıldı. Görüşmelerde, yüzlerce Iraklı komutan, savaşmamaya ve astlarını da savaştırmamaya ikna edildi, bazı komutanlara para da ödendi. Habere göre, Bush yönetimi, Irak Savunma Bakanı General El Tai ile de gizli görüşmeler yaptı. Ancak savaşın başlamasına kısa süre kala, Washington, Saddam yönetiminin devrilmesinin ardından kurulacak yönetimde Haşim gibi üst düzey yetkililere yer vermeme kararı aldı. ABD'nin savaş boyunca Savunma Bakanlığı'nı bombalamaması ve "en çok arananlar" listesinin 27. sırasındaki General Haşim'in akıbetinin hala belirsiz olması da, eski Savunma Bakanı'nın Amerikan yönetimiyle geliştirdiği ilişkilere bağlanıyor. 
   
   Yarbay, askerleri eve göndermiş 
   New York Times'a göre, Irak ordusunu içerden çökertmeyi amaçlayan operasyonun baş aktörleri, eski CIA yetkilisi Whitley Bruner, Irak kökenli Amerikalı işadamı Saad el Cenabi, Irak Geçici Hükümet Konseyi üyesi İyad Allavi, Irak'ın güneyinde faaliyet gösteren Şii lider Abdülkerim Muhammedavi ve kuzeydeki Kürt televizyonundan, Iraklı komutanlara teslim olma çağrıları yapan Mişan el Cuburi'ydi. İyad Allavi, "Irak ordusunun yüzlerce mensubu orduyu sattı" derken, Saddam muhalifi Irak Hizbullahı'nın lideri Muhammedavi, şubat ayında Kuveyt'e gidip CIA ajanlarıyla görüştüğünü, ardından Irak'a dönüp irili ufaklı rütbeleri bulunan yüz Irak askeriyle görüşerek onları hem savaşmamaya, hem de Irak savunmasını sabote etmeye ikna ettiğini anlattı. Muhammedavi'nin "ikna ettiği" istihkam taburu komutanı Iraklı Yarbay Muslim Suvadi de, emrindeki 150 askeri savaş başlayınca evlerine gönderdiğini, Amerikan ordusunun geçeceği köprüleri havaya uçurma emrini ise gözardı ettiğini söyledi. 
   
   
   
   
</TEXT>
</DOC>
