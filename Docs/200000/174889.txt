<DOC>
<DOCNO> 174889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur29.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2 polis ve milletvekili birbirleri hakkında suç duyurusunda bulundu 
</HEADLINE>
<TEXT>

     Yalova Emniyet Müdürlüğü'nde görevli 2 polis memuru, kendilerine ''darp ve hakarette'' bulunduğu iddiasıyla CHP Yalova Milletvekili Muharrem İnce hakkında suç duyurusunda bulunurken, İnce de ''amaçlı olarak kendisini ve partisini yıpratmaya çalıştıkları'' gerekçesiyle polislerden şikayetçi oldu. 
     Yalova Cumhuriyet Savcılığı'na suç duyurusunda bulunan trafik polisleri Veli Pırlanta ve Muhsin Uyar'ın iddialarını yalanlayan Milletvekili İnce, basın toplantısı düzenleyerek, 2 polis hakkında savcılığa şikayet dilekçesi verdiğini bildirdi. 
     İnce, 2 polisin siyasi amaçlı tavır sergilediğini, ''darp ve hakaret'' suçlamalarının tamamen gerçek dışı olduğunu ifade ederek, aksine kendisine karşı saygısızlık yapıldığını söyledi. Konuyu İçişleri Bakanlığı'na götüreceğini belirten İnce, şunları söyledi 
     ''Adı geçen polisler, Elmalık Köyümüzde ürettiğimiz günlük sütleri kamyonetiyle taşıyan yeğenim Gökhan İnce'ye ait 77 AZ 457 plakalı aracı durduruyor. Aracın trafik sigortasının süresi bittiği için aracı bağlıyor ve ceza kesiyor. Sütlerin başka bir araçla taşınması için yeğenim beni aradı. O esnada partili arkadaşlarımla birlikte köyümde oturuyordum. Elmalık Polis Merkezi'ne gittiğimde, selam verdiğim polisler gayet laubali bir şekilde bacak bacak üstüne atmış durumda uzattığım elimi bile tutmadıkları gibi, ayağa bile kalkma nezaketini göstermediler. Milletvekili olduğumu hatırlatmama karşın, bu ciddiyetsizlik devam etti. Söylediğim tek şey, neden selamı almadıkları ve ayağa kalkmadıkları oldu. 
     Sütlerin bozulacağını söylememe ve aracın teslim edilmesini istememe karşın, aracı vermemekte direndiler. O arada Emniyet Müdürü'nü aradım. Sonra sigortacımızı arayarak, aracın sigortasını yenilettik ve aracı teslim aldık. Olay bundan ibarettir.'' İnce, hiçbir zaman dokunulmazlık zırhının arkasına saklanmadığını, TBMM açıldığı gün dokunulmazlığının kaldırılması için dilekçe vereceğini belirterek, yargının işini kolaylaştırmak istediğini ifade etti. 
     Milletvekili İnce'nin basın toplantısına katılan Emekli Polis Aileleri Dayanışma Derneği Yalova Şube Başkanı Nurettin Sönmez de olay günü, CHP Milletvekili Muharrem İnce ile birlikte karakola gittiğini belirterek, şunları söyledi 
     ''2 polis, gayri ciddi tavır sergiledi. Karakola gelen milletvekilini gören polisler hiç oralı olmadı. Ben görevli polis arkadaşlara, CHP Milletvekili Muharrem İnce'yi tanıyorsunuz, aynı köyde yaşıyorsunuz. Bu saygısızlık sizlere yakışmıyor. Seçilmiş bir insana daha saygılı olmanız gerekir diye uyarıda bulundum. Darp ve hakaret söz konusu olmadı. 2 polisin milletvekilinden şikayetçi olmasına bir anlam veremedim.'' 
     
     POLİS ''KENDİSİNİ TANIMAK MECBURİYETİNDE DEĞİLİM'' 
     ''Darp ve hakarete'' maruz kaldıklarını iddia eden polis memurlarından Veli Pırlanta ise, milletvekili ile aralarında bir hukuk mücadelesi başladığını ve bunun ne kadar süreceğinin önemli olmadığını ifade ederek şunları söyledi 
     ''Biliyorum, karşımızdaki kişi milletvekili ve dokunulmazlığı var. Sonucu ne olursa olsun, ben razıyım. Adaletin vereceği karara güveniyorum. Ben de arkadaşım da hakkımızı arayacağız. Savcılığa önce ben müracaat ettim. Milletvekilinin öyle agresif bir yapı içinde olmasını doğru bulmadım. Kendisini de milletvekili olarak tanımak mecburiyetinde değilim.'' 
     
</TEXT>
</DOC>
