<DOC>
<DOCNO> 191740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo07.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter karıştı 
</HEADLINE>
<TEXT>

   Okan ve Emre'nin takımına, Roma mücadelesi öncesi taraftarlar adeta kin kustu. Takım otobüsünün yolunu kesen fanatikler, oyuncuları hakaret yağmuruna tuttu 
      
   Protesto gösterileri 
   İTALYA'DA Hector Cuper'in yerine Zaccheroni'yi getirerek, yeni bir sayfa açma uğraşındaki İnter sıkıntılı günler yaşıyor. Roma maçı öncesi, kötü gidiş nedeniyle taraftarların protestosuyla karşılaşan Inter'i taşıyan otobüsün yolu kesildi. Futbolculara tepki gösteren taraftarların Vieri'den Kaptan Zanetti'ye kadar tüm oyuncuları hakaret yağmuruna tuttukları bildirildi. 
   
   Otobüse bindiler 
   ORTAMI yatıştırmak için, taraftar temsilcilerinden beş kişinin oyuncuların bulunduğu otobüse girmelerine ve sözlü biçimde tepkilerini dile getirmelerine izin verildiği öğrenildi. Golsüz berabere biten Roma maçı sırasında da Başkan Moratti, tepkilerden dolayı canı sıkılınca, şeref tribününü terk etti. Mavi - Siyahlı taraftarlar, 90 dakika sonunda sadece Zaccheroni'yi alkışladı. 
   
   
</TEXT>
</DOC>
