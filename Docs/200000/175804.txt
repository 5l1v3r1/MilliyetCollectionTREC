<DOC>
<DOCNO> 175804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaklardan yeşil sahalara taze kan 
</HEADLINE>
<TEXT>

   Umut Çocukları Derneği, sokak çocuklarından oluşacak "Umutspor" futbol takımını kurmak için hazırlıkları hızlandırdı. Tek eksik sponsor 
      ÜMRAN AVCI İstanbul 

   
   Sokaklarda bali, tiner çeken ve karıştıkları olaylarla sık sık gündeme gelen sokak çocukları, yakında bu kötü alışkanlıklarıyla değil, yeşil sahada gösterdikleri performansla gündeme gelecek. "Umutspor" adını taşıyan takımlarıyla top peşinde koşmaya hazırlanan çocuklar arasından, belki de geleceğin Hakan Şükür'leri, İlhan Mansız'ları çıkacak. İki yıl öncesine dayanan "Umutspor" projesinin çalışmaları bugünlerde iyice hızlanmış durumda... 
   
   KULÜP DEVRALACAKLAR 
   Umut Çocukları Derneği, sıfırdan bir kulüp kurmanın daha zor ve uğraştırıcı olduğu düşüncesiyle ilk olarak Halitpaşa Spor Kulübü'nü devralmayı planlıyor. Yaklaşık 6 milyar lira borcu olan bu kulübün, yeni bir genel kurul yapılarak yönetimi ele geçirilecek. Ardından da kulübün adı Halitpaşa Umut Çocukları Spor Kulübü olarak değiştirilecek. Bu planda bir değişiklik olursa yeni bir tüzükle sıfırdan kulüp kurulacak. 
   
   'DESTEK LAZIM' 
   Umutspor'da 13 - 25 yaş arası çocuk ve gençler top koşturacak. Kulüp yalnızca futbolla kalmayıp yüzme, tekvando gibi diğer spor dallarına da açık olacak. Kulübün forması da derneğin ambleminde yer alan kırmızı, siyah, beyaz, sarı ve mavi olmak üzere beş renkten oluşacak. Yeni formalarının hazırlanmasını beklediklerini söyleyen Umut Çocukları Derneği Başkanı Yusuf Kulca, şunları söyledi "Değişik çocuk istasyonlarında çok iyi futbol oynayan çocuklarımız var. Hatta zaman zaman Robert Kolej'e gidip bu okulun öğrencileriyle maç yapıyorlar. Projenin daha çabuk hayat bulması için sponsorlara ihtiyacımız var. 24 kişilik takım için bir halı saha, antrenör bulmamız ve takımın ulaşım sorununu da çözmemiz gerekiyor. Bunun için desteğe ihtiyacımız var." 
   
   
</TEXT>
</DOC>
