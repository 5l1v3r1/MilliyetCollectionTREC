<DOC>
<DOCNO> 184248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yasam/ayas.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tipi bir hastalık 
</HEADLINE>
<TEXT>

   Tıp literatürü, sayemizde yeni bir hastalıkla tanıştı Açıkta satılan çamaşır sularının dalgınlıkla içilmesine bağlı yemek borusu yanığı. Sadece Bakırköy'de altı ay içinde 72 kişi bu nedenle hastaneye kaldırıldı... 
      ELİF KORAP 
   
   Meşrubat şişelerine doldurularak satılan açık çamaşır sularını, su zannederek içen vatandaşların sayısında son altı ayda ciddi bir artış oldu. Yalnızca Bakırköy Devlet Hastanesi Genel Cerrahi Bölümü'ne son altı ayda gelen vaka sayısı 72'yi buldu. 
   Dalgınlıkla ya da uyku mahmurluğuyla mutfaktaki içecek şişesindeki açık çamaşır sularını içerek, yemek borusu ya da midesi yananların büyük bölümünü çocuklar ve eşlerinin aldığı çamaşır suyundan habersiz kocalar oluşturuyor. 
   Bakırköy Devlet Hastanesi Genel Cerrahi Klinik Şefi Prof. Dr. Erşan Aygün, bu vakalardaki artışa dikkat çekerek şunları söyledi "Haftada en az üç kişi çamaşır suyu içtiği için hastanemize geliyor. Bu, çok ciddi bir rakam. Açıkta satılan temizlik maddeleri çıktığından beri çamaşır suyu içerek mide ve yemek borusu yakma vakalarını daha sık görüyoruz." 
   
   Ağır sonuç 
   Dalgınlığın faturasının sağlık yönünden ağır olduğuna dikkat çeken Aygün, şu uyarılarda bulundu 
   "En önemli neden, bu maddelerin kola, gazoz ve su şişelerinde satılması. Etiket çıkarılmadığı için vatandaşlar bunları su zannederek içiyor. Vakaların yüzde yüzü dalgınlıkla meydana geliyor. Yemek borusu birbirine yapışıyor, mide delinebiliyor. Ölüm, kanser gibi daha ağır sonuçlara da neden olabiliyor. Kişi, durumu ciddiye almazsa, üç günün sonunda aniden ölebiliyor. Bize gelen hastaların yemek borularını endoskopiyle genişletmeye çalışıyoruz. Tamamen yapışmışsa yemek borusunu alıyoruz." 
   
      Daha ekonomik ama    Fotoğraf Bünyamin Aygün 
   Dar gelirli aileler, daha ekonomik olduğu için açıkta satılan çamaşır sularını tercih ediyor. Ancak meşrubat şişelerine doldurularak satılan bu çamaşır suları, bazen sonu hastanede biten 'kazalara' neden oluyor. 
   
   Ne yapmalı    Çamaşır suyu içen kişi kesinlikle kusturulmamalı. Bu, aynı yerlerin ikinci kez yanmasına neden olur. Eğer yutulan çamaşır suyu veya deterjansa hemen bol limon suyu, portakal suyu ya da su içilmeli. Eğer içilen şey asitse bol süt içilmeli.İlk bir saat içinde bu sıvılar alınmalı ve derhal bir hastaneye gidilmeli. 
   
   
</TEXT>
</DOC>
