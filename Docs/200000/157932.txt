<DOC>
<DOCNO> 157932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/spor/aspo.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM İPLERİ KOPARDI 
</HEADLINE>
<TEXT>

Austria Wien, Alman hocanın 1 Haziran'da oynanacak kupa maçından sonra ayrılacağını açıkladı. Daum'un, alacaklarını tahsil edebilmek için Fenerbahçe'ye transferini gizli tuttuğu öğrenildi 
     YUSUF KOBAL 

     Başkanla görüştü 
     FENERBAHÇE'NİN hoca adayları arasında ilk sırada yer alan Christoph Daum, Austria Wien Kulübü ile bağlarını kopardı. Alman hocanın, Başkan Frank Stronach ile görüşmesinin ardından kulüp tarafından yapılan yazılı açıklamada, "Daum, 1 Haziran günü Karnten ile oynanacak Avusturya Kupası final maçından sonra takımdan ayrılacaktır. Taraflar bundan sonra verecekleri kararlarda birbirine engel olmayacaktır" denildi. 
     
     Sorular yanıtsız 
     CHRİSTOPH Daum, Avusturyalı gazetecilerin ısrarlı sorularına rağmen yazılı açıklamanın dışında konuşmak istemediğini belirtti ve bundan sonra hangi kulübe gideceği yolundaki soruları yanıtsız bıraktı. Sözleşmesinde tazminat maddesi bulunmayan Alman hocanın, kulüpten alacaklarını tahsil edebilmek için Fenerbahçe konusunda açık vermediği ve ısrarla Haziran ayının başını beklediği öğrenildi. 
     
     Süre istiyor 
     SARI - Lacivertli yöneticilerden bu nedenle süre isteyen Daum, problemlerini çözdükten sonra kesin yanıtını bildirecek. Fenerbahçe ise Alman hoca konusundaki kararsızlığını sürdürürken, Başkan Aziz Yıldırım'ın kesin kararını ay sonunda açıklaması bekleniyor. Avusturya basını ise Daum'un Almanya'ya gitmeyi kesinlikle düşünmediğini, büyük olasılıkla Türkiye'de görev yapacağını tekrarladı. 
     

</TEXT>
</DOC>
