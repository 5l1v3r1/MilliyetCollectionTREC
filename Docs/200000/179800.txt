<DOC>
<DOCNO> 179800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko39.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kacar Vakıfbank'ın özelleştirilmesi diye birşey sözkonusu olamaz 
</HEADLINE>
<TEXT>

     Vakıfbank Genel Müdürü Ahmet Kacar, ''Vakıfbank'ın yüzde 25'ini çalışanlara, yüzde 30'unu halka, yüzde 45ini de isteyen bir stratejik ortağa satalım'' dedi. 
     Reel sektöre destek ziyaretleri çerçevesinde Gaziantep'te bulunan Genel Müdür Ahmet Kacar ve beraberindeki yönetim kurulu üyeleri, Gaziantep Ticaret Odası GTO Başkanı Mehmet Aslan ile Güneydoğu İhracatçılar Birliği Başkanı Abdülkadir Çıkmaz'ı ziyaret etti. 
     Kacar, GTO'yu ziyareti sırasında yaptığı konuşmada, bankaların sermaye birikimi olmaması ve enflasyonla büyüme sorunları dolayı sürekli sermaye eriten kurumlar haline gelmeleri nedeniyle, satışlarının son derece zor olduğunu söyledi. 
     
     VAKIFBANK İÇİN MODEL ÖNERİSİ 
     Banka satın alabilmenin çok büyük paralar gerektirdiğini ve bir model oluşmadığını ifade eden Kacar, ''O zaman bizim önerimiz, Vakıfbank bunun bir örneği olsun. Yüzde 25 çalışanlara, yüzde 30 halka, yüzde 45'ini de isteyen stratejik bir ortağa satalım. Bu model yatırımcılar açısından uygulanabilir hale gelebilir'' diye konuştu. 
     Banka olarak kendilerini çalışma prensipleri, statü ve yönetim anlayışı itibariyle ''özele'' çok daha yakın hissettiklerini anlatan Kacar, şöyle konuştu 
     ''Kendimizi özel banka olarak addedebiliriz. Vakıflar Bankası'nın özelleştirilmesi diye bir şey, söz konusu olamaz zaten. Sermaye tabanı itibariyle özel bir banka. Hazine'nin payı olmadığı için özelleştirme söz konusu olamaz, ama kasıt vakıfların elindeki hisselerin satışıysa o ayrı bir konu. Ama özelleştirme Vakıfbank için düşünülmemesi gereken bir metod.'' Banka olarak amaçlarının reel sektörün ihtiyacı olan kaynağı sağlamak olduğunu anlatan Kacar, KOSGEB ile son bir anlaşma yaparak, çok uygun koşullarda kredi kullandırdıklarını, yapılacak yeni bir anlaşmayla da özellikle ihracatçı KOBİ'ler için çok uygun koşullar taşıyacak çalışmalar yaptıklarını söyledi. 
     
     DÖVİZ KURU 
     Döviz kuruyla ilgili soru üzerine Kacar, dövizin alınıp satılan bir mal olduğunu ve pazardaki fiyatı ne ise gerçek fiyatının da o olduğunu kaydetti. 
     Başka bir soru üzerine Kacar, Türkiye'de bütün sinyallerin olumlu olduğunu, ancak kafalardaki ''acaba'' düşüncesinin mutlaka atılması gerektiğini bildirdi. 
     Kacar, ''Ülkemize paranın gelmesini istiyorsak öncelikle huzurlu bir ortam yaratmak zorundayız. Kendimize ve ülkemize güvenmeliyiz. Herşey iyiye gidiyor'' diye konuştu. 
     Banka'nın projeleriyle ilgili bilgi de veren Kacar, Genel Müdürlük bünyesinde bir KOBİ Kredileri Müdürlüğü kurduklarını, ayrıca internet üzerinden de KOBİ'lere yönelik sanal bir alışveriş kurma projelerinin olduğunu kaydetti. 
     Kacar, 2005'in ilk çeyreğinde Banka'nın hisselerinin yüzde 30'unda bir halka arz planladıklarını da sözlerine ekledi. 
     
     GAZİANTEP TİCARET ODASI BAŞKANI ASLAN 
     Gaziantep Ticaret Odası Başkanı Mehmet Aslan ise 2001 şubat krizi döneminde Vakıflar Bankası ve birkaç bankanın daha olağanüstü bir yaklaşımla üyelerine yardımcı olduklarını belirtirken, ''bugün Gaziantep'te tekrar sanayi ayaktaysa bunda Vakıfbank'ın önemli bir katkısı oldu'' dedi. 
     Türkiye'de ''toplam mevduatı ver devlete'' şeklinde bir bankacılık anlayışı olduğunu savunan Aslan, bu kadar kolay bir bankacılığın dünyanın hiçbir yerinde olmadığını savundu. 
     Türkiye'nin gidişatı anlamında moral ve motivasyonun son derece önemli olduğuna da dikkat çeken Aslan, ülkeyi yönetenlerin de olaylara ''toz pembe'' bakmaması gerektiğini söyledi. 
     ''Biz iyiye gidişi söyleyeceğiz ama eksik adımları da söylemeye devam edeceğiz'' başka türlü bir ileriye gitme şansının olmadığını sözlerine ekledi. 
     
     GÜNEYDOĞU İHRACATÇILAR BİRLİĞİ 
     Öte yandan Kacar, Güneydoğu İhracatçılar Birliği Başkanı Abdülkadir Çıkmaz'ı ziyaretinde, Vakıfbank'ın hiçbir zaman müşterilerini yolda bırakmadığını, tüm kaynaklarını ihracatçıya, sanayiciye ve tüccara vermek için çaba sarfettiğini söyledi. 
     Banka olarak KOBİ'lere verdiklerini öneme değinen Kacar, ''KOBİ'ler bu ülkenin lokomotifidir. Biz bu ülkenin kalkınmasına KOBİ'lere yapacağımız destekle katkı yapmış olacağız'' dedi. 
     Birlik başkanı Çıkmaz ise birliğe 7 ilin ihracatçılarının üye olduğunu ve Birlik olarak dünyanın 90 ülkesine ihracat yaptıklarını söyledi. 
     Türkiye'nin ihracatında Gaziantep'in önemli bir payı olduğunun altını çizen Çıkmaz, geçen yıl 800 milyon dolarlık ihracat yapıldığını, bu yılki hedeflerinin ise 1 milyar doları aşmak olduğunu bildirdi. 
     Irak'ta ambargonun kalkmasından sonra gıda, halı, makina ve tekstil başta olmak üzere birçok ürünü ihracat ettiklerini ve geçen yıla göre Irak'a ihracatın yüzde 70-80 oranında arttığını belirten Çıkmaz, ''Türkiye'nin geçen yıl ihracatı 38 milyar dolar. Gaziantep'in ise bunda payı 800 milyon dolardır. Gelecek 5 yılda hedefimiz de 5 milyar dolardır'' dedi. 
     Çıkmaz, Türkiye'de gelecek yıllar içinde bölgeler arasındaki kalkınmayı, dengeli bir model üzerinden yürütmek gerektiğini de sözlerine ekledi. 
     
</TEXT>
</DOC>
