<DOC>
<DOCNO> 175948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okocha Bolton Wanderers kaptanı oldu... 
</HEADLINE>
<TEXT>

     Eski yıllarda Fenerbahçe forması da giyen ve renkli kişiliğiyle tanınan Nijerya Milli Futbol Takımı Kaptanı Augustine Okocha, çok yabancı dil bilmesi sayesinde halen formasını giydiği İngiltere'nin Bolton Wanderers takımının kaptanlığına getirildi. 
     İngiliz ekibinin teknik direktörü Sam Allardyce, bu transfer sezonunda tam 12 değişik ülkeden futbolcuların oluşturduğu çok milliyetli bir kadro oluşturduklarını belirterek, böyle bir kadroya da kaptan olarak 4 yabancı dil konuşabilen Okocha'nın en uygun isim olduğunu söyledi. 
     Okocha'nın, futbol becerisinin yanında dile de yeteneği olduğunu, Almanca, Fransızca ve İngilizce'nin yanısıra biraz da Türkçe bildiğini vurgulayan Allardyce, bunun Okocha için büyük avantaj olduğunu ve Nijeryalı oyuncunun, futbolcular ve kendileri arasındaki iletişimde büyük yararını göreceklerini bildirdi. 
     30 yaşındaki Okocha ise, Nijerya Milli Takımı'nın kaptanı olduğunu hatırlatarak, ''Ancak artık yaşım gereği milli takımın özel maçlarında değil, yalnızca resmi maçlarda oynamak istiyorum'' dedi. 
     Bu açıklama nedeniyle Nijerya Futbol Federasyonu da Nijerya'nın, Japonya ile 20 Ağustos Çarşamba günü yapacağı özel maç için Okocha'ya izin verilmesi konusunda Bolton Wanderers'a ısrar etmeme kararı aldı. 
     
</TEXT>
</DOC>
