<DOC>
<DOCNO> 169243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yasam/yas01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınları zor günler bekliyor 
</HEADLINE>
<TEXT>
Boşanan erkeklerin cepleri doluyor 
Avrupa ülkelerinde yapılan araştırmaya göre kazancını eşiyle paylaşan erkeklerin mali durumu boşandıktan sonra düzelirken, kadınlar fakirleşiyor 
     DIŞ HABERLER SERVİSİ 

     Kadınlara kötü haber 
     ERKEKLERİN, boşandıktan sonra zenginleştikleri, kadınların ise fakirleştikleri ortaya çıktı. Sosyal ve Ekonomik Araştırmalar Enstitüsü tarafından 11 Avrupa Birliği ülkesinde yapılan araştırma, boşanan ya da birlikte yaşadığı kadından ayrılan erkeklerin mali durumlarının düzelme olasılığının, evli erkeklerden dört kat fazla olduğunu ortaya koydu. 
     
     Gelirini paylaşıyor 
     ARAŞTIRMA ekibinin şefi Cecile Bourreau Dubois'ya göre, boşanmak, "bir erkeğin ekonomik durumunu düzeltmek için başvuracağı en etkin yöntem". Observer gazetesindeki araştırmada, kadınların genellikle erkeklerden daha az kazandığına, bu yüzden, gelirlerini paylaşan erkeklerin mali durumlarının kötüleştiğine dikkat çekiliyor. Kadınlar için de aynı kural ters işliyor. 
     
     Avukat hileleri 
     BOŞANMANIN erkeği zenginleştirmesinde elbette çocukların velayetinin daha çok anneye verilmesi ve erkeklerin avukatları tarafından uygulanan hileler de rol oynuyor. Örneğin eşinden sekiz yıl önce boşanan İngiliz bankacı Paul Terry, her yıl maaşına yüzde 10 zam geldiğini, ancak avukatının nafakayı tüketici fiyat endeksine bağlaması sayesinde, nafaka miktarının yüzde 3'ten az arttığını anlatıyor. 
     

</TEXT>
</DOC>
