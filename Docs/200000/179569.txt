<DOC>
<DOCNO> 179569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo19.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş İlk kez söylüyorum, Lienchtenstein'dan çekiniyorum 
</HEADLINE>
<TEXT>

     Milli Takımlar Teknik Direktörü Şenol Güneş, 12. Avrupa Şampiyonası 7. Eleme Grubu'nda 6 Eylül'de Liechtenstein ile yapacakları maçı çok önemsediklerini vurgulayarak, ''Büyük hedeflere gitmek için önce küçük adımlar atmalıyız'' dedi. 
     Polat Renaissance Otel'de basın toplantısı düzenleyen Şenol Güneş, güzel bir Zafer Bayramı kutladıklarını ifade ederek, ''30 Ağustos Zafer Bayramı, Türkiye için çok anlamlıdır. Mustafa Kemal Atatürk ve silah arkadaşlarını rahmetle anıyoruz. Bize düşen görev insanlarımızı mutlu etmek ve moral değerlerini yüksek tutmak. Bu yüzden sportif zaferler düşünüyoruz. 2004'de Portekiz'de olmak istiyoruz. Ama önce Liechtenstein'ı yenmeliyiz'' diye konuştu. 
     Güneş , kamuoyunda hep 11 Ekim'de yapacakları İngiltere maçının öne çıkarıldığını, Liechtenstein maçının pek gündeme gelmediğini kaydederek, şunları söyledi 
     ''Liechtenstein maçını kazanmadan, İngiltere maçının bir anlamı yok. İlk defa bir maçtan çekindiğimi rahatlıkla söylüyorum. İngiltere maçında motivasyon kendisinden olacaktır, ama Liechtenstein maçında kamuoyu desteğine çok daha fazla ihtiyacımız var. En küçük hataya tahammülüz yok. Teknik, taktik ve psikolojik olarak kendimizi hazırlıyoruz. Yeni bir keyif ve şölen yaşamak istiyoruz. Sevgi ve sinerjiyle işimizi yapıyoruz. Sahaya çıktığımızda 11 veya 18 kişi olarak 70 milyonun desteğini duyuyoruz. Maç bittiğinde de pişmanlık yaşamak istemiyoruz. Motivasyonumuz üst seviyede olduğunda her takımı yeneriz.'' 
     
     TUZAĞA DÜŞMEK İSTEMİYORUZ 
     Liechtenstein'ın İngiltere karşısında özellikle ilk 45 dakikada iyi mücadele ettiğini ifade eden Güneş, Türkiye maçına da üst seviyede motivasyonla çıkacaklarını, dirençli ve inançlı olacaklarını düşündüğünü belirtti. 
     ''Rakipte İngiltere'nin etkisi vardır veya yoktur bilemiyorum'' diyen Güneş, ''Hem bizim maç, hem de İngiltere-Makedonya maçı önemli. Her iki takım da puan kaybetmeden 11 Ekim'de karşılaşmak istiyor. Biz tuzağa düşmek istemiyoruz. Liechtenstein maçında kaybedilecek puanlar her şeyi altüst eder. Liechtenstein'da saha dışı atmosferi istediğimiz gibi olmayabilir. Şartlar ne olursa olsun 3 puanla ayrılmalıyız'' şeklinde konuştu. 
     Güneş, cezalı olan Emre Belözoğlu'nun, hasta olan Yıldıray'ın ve sakat olan Nihat'ın Liechtenstein maçında oynayamayacağını belirterek, ''Bazı arkadaşlarımızı da Portekiz maçı nedeniyle Ümit Milli Takım'a gönderdik. Onlar yine bizim futbolcularımızdır. Her iki takım başarıyı yakalamak için birlikte çalışmalıdır'' dedi. 
     Ligde oyuncuların istenilen düzeye henüz gelmediğini kaydeden Güneş, ancak her geçen gün daha iyiye gittiklerini de ifade etti. 
     Rüştü'nün Barcelona'da yedek kalmasıyla ilgili yöneltilen bir soruya ise Şenol Güneş, Rüştü'nün iyi bir kaleci olduğunu ve takımın iç dengeleri gereği ilk maçta oynatılmamış olabileceğine değinerek, ''Önemli olan Rüştü'nün her zaman kendisini hazır hissetmesi. Şu anda milli takım için bir olumsuzluk söz konusu değil'' diye konuştu. 
     Şenol Güneş, 9. Dünya Atletizm Şampiyonası'nda 1500 metrede ikinciliği elde eden milli atlet Süreyya Ayhan'ı da gönülden kutladığını ve kendileri için O'nun şampiyon olduğunu dile getirerek, Türkiye adına ses getirdiğini, bundan sonra da başarılı olacağına inandığını söyledi. 
     
</TEXT>
</DOC>
