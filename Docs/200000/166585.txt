<DOC>
<DOCNO> 166585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun19.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs'ın bütün olarak AB'ye girememesinden Türkler sorumlu" 
</HEADLINE>
<TEXT>

     Yunanistan Başbakanı Kostas Simitis, Kıbrıs'ın bir bütün olarak AB'ye girmemesinden Türk tarafını sorumlu tuttu. 
     Avrupa Birliği AB dönem başkanlığını bugün İtalya'ya devreden Yunanistan'ın Başbakanı Simitis, Avrupa Parlamentosu'nda yaptığı konuşmada, ülkesinin 6 aylık dönem başkanlığı faaliyetleri hakkında bilgi verdi. 
     Konuşmasında Kıbrıs konusuna değinen Simitis, ''Birleşik Kıbrıs'ın AB'ye girmesine çok yaklaştık, ancak Kıbrıs Türk yönetiminin her şeyi reddeden tutumu yüzünden bunu sonunda başaramadık'' diye konuştu. 
     Simitis, ülkesinin dönem başkanlığı sırasında, AB Komisyonu'nun Kıbrıs'ta Türk kesiminin gelişmesine yönelik tedbirleri içeren bir paket hazırladığını ifade etti. 
     Konuşmasında Türkiye-AB ilişkilerine de kısaca değinen Simitis, AB'nin Türkiye ile yeni ortaklık ilişkilerinde spesifik koşullar ortaya koyduğunu belirtti ve bunlar arasında, ''iyi komşuluk ilişkileri politikası'', ''azınlıkların mal ve mülkleri'', ''dini özgürlükler'' ve ''ordunun rolünü'' saydı. 
     Simitis, AB'nin Türkiye ile organlarının, katılım ortaklığı koşullarıyla ilgili gelişmeleri yoğun bir biçimde izlediklerini belirtti. Simitis, Türkiye'nin Romanya ve Bulgaristan ile birlikte, AB'nin 2004 yılında tamamlamayı düşündüğü hükümetler arası konferansa gözlemci statüsüyle katılacağını kaydetti. 
     
</TEXT>
</DOC>
