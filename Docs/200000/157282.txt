<DOC>
<DOCNO> 157282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun25.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Saldırılar yalın bir uyarı... 
</HEADLINE>
<TEXT>

     ABD Başkanı George Bush, Suudi Arabistan'daki intihar saldırılarının, ''terörizme karşı savaşın devam ettiğini gösteren yalın bir uyarı olduğunu'' söyledi. 
     Bush, haftalık radyo konuşmasında, Irak savaşında ölen ve yaralanan Amerikan askerlerini takdir etti ve Amerikan ordusunun ''geniş yeteneklerine'' övgüler yağdırdı. 
     Amerikan Başkanı, ''Özgürlüğün düşmanı tembel değil, biz de değiliz. Hükümetimiz, vatanı korumak için geçmişte görülmemiş önlemler alıyor. Pakistan'dan Filipinler'e ve Afrika'ya kadar El Kaide katillerini yakalıyoruz'' şeklinde konuştu. 
     Savaşta ölen ve yaralanan Amerikan askerlerin ABD halkının saygısını ve minnetini kazandığını belirten Bush, konuşmasını şöyle sürdürdü 
     ''Birçok asker hala Irak ve Afganistan'da, özgürleştirilmiş ülkelere düzen ve istikrar sağlarken tehlikeli bir görevle karşı karşıya. Birçoğu, teröre karşı savaşta diğer cephelerde savaşıyor ve bazı cesur Amerikalılar, ülkemizi korumak ve barışı sürdürmek için hayatlarını feda etti.'' Bush, ''Amerikan ordusunun Afganistan ve Irak'taki başarılarının teröristlerin mali kaynaklarını kestiğini ve herhangi bir terörist şebekenin, Saddam rejiminden kitle imha silahı almasını imkansız hale getirdiğini'' kaydetti. 
     '' Irak ve Afganistan'daki bu iki savaşın, teröre karşı daha geniş çaptaki savaşın önemli zaferleri olduğunu'' ifade eden Bush, ''Suudi Arabistan'da çeşitli milletlerden masum sivillerin ölmesine yol açan terörist saldırıların, teröre karşı savaşın devam ettiğini gösteren yalın bir uyarı niteliği'' taşıdığını söyledi. 
     
</TEXT>
</DOC>
