<DOC>
<DOCNO> 187398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce destek, sonra dayak 
</HEADLINE>
<TEXT>

   Eski MHP'li Bakan Somuncuoğlu, cumhurbaşkanı adayı olunca daha önce "Aday ol ağabey, desteklemezsem şerefsizim" diyen aynı partiden Cemal Enginyurt'un nasıl saldırdığını anlattı 
      
   Eski Devlet Bakanı Sadi Somuncuoğlu, Cumhurbaşkanlığı adaylığını "desteklemezsem şerefsizim" sözleriyle onaylayan Ordu Milletvekili Cemal Enginyurt'un aynı gün nasıl saf değiştirdiğini anlattı. Somuncuoğlu, "Töre Dayağı" davasının görüldüğü Ankara 3. Asliye Ceza Mahkemesi'ne gönderdiği ifadesinde, 2000'de engellenen adaylığı öncesi milletvekillerinin, "Aday ol ağabey, oy vermezsem anam - avradım olsun" sözleriyle kendisine destek verdiklerini belirtti. Somuncuoğlu, Enginyurt'un desteğini de şöyle anlattı "Bugün sanık olan Enginyurt, milletvekilleriyle görüştüğüm sırada yanıma gelerek, kendine özgü üslubuyla bütün kulis salonunda duyulacak bir ses tonuyla, 'Şimdi genel başkanla görüşmeden geliyorum. Her partiden aday olacakmış ama MHP'den olmayacakmış. Kafam bozuldu. Aday ol ağabey, desteklemezsem şerefsizim' dedi." 
   Olay gecesi MHP Genel Başkanı Devlet Bahçeli ile görüştüğünü de anlatan Somuncuoğlu şöyle devam etti 
   "TBMM'ye geldiğimizde makam aracım 10 kadar milletvekili tarafından adeta kuşatıldı. Genel Başkan yardımcıları Şefkat Çetin ve Mustafa Verkaya ile TBMM İdare Amiri Ahmet Çakar sırayla makam aracıma inip biniyor, adaylıktan vazgeçmemi istiyordu. Dışarıda, Enginyurt'un adeta naralar atarak makam aracını yumrukladığını ve tekmelediğini gördüm. İşin silah çekmek üzere ellerin bele atılmasına kadar vardığını televizyonda seyrettim." 
   
   'Hainler geçemez' 
   Aracından indiğinde Enginyurt'un "İstifa et hain. Vururum, kimseyi geçirmem" dediğini iddia eden Somuncuoğlu, "Gündüz Meclis'teki konuşmasını anımsatarak ne değiştiğini sordum. 'İstifa et, öyle müracaat et' cevabını verdi" dedi. MHP'lilerin dilekçesini yırttığını söyleyen Somuncuoğlu, Çetin ve Bahçeli'ye, olaylarla ilgili talimat verip vermediklerinin sorulmasını istedi. 
   
</TEXT>
</DOC>
