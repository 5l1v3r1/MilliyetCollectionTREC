<DOC>
<DOCNO> 194996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun20.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi militanların yeni silahı Bubi tuzaklı Kuranı Kerimler .. 
</HEADLINE>
<TEXT>

     Suudi Arabistan'daki militanların bubi tuzaklı Kuranıkerimlerle saldırı düzenlemeyi planladıkları ileri sürüldü. 
     Londra'da yayımlanan Eşşark El Avsat gazetesi, Suudi güvenlik yetkililerinin açıklamalarına dayanarak, ''kitap silahların'', Mekke ve başkent Riyad'da militanların saklandığı yerlere son haftalarda düzenlenen baskınlar sırasında diğer silahlarla birlikte ele geçirildiğini yazdı. 
     Gazete, bubi tuzaklı silahların hac ziyareti sırasında kullanılmasının planlandığını belirtti. 
     Eşşark El Avsat, dikkat çekmemek için kadın giysileri giyip peruk takmayı planlayan militanların, patlayıcıları hacıların kutsal yerleri ziyaret ederken yanına almalarına izin verilen su şişelerine doldurduğunu kaydetti. 
     Gazete, polisin baskınlarda çok sayıda kılıç ve satır da ele geçirdiğini bildirirken, uzmanlar, aletlerin, Cezayir'de İslamcı militanların yaptığı gibi kurbanların öldürülmesinde kullanıldığını söylediler. 
     Riyad'da hafta sonu yabancıların kaldığı siteye karşı girişilen intihar saldırısında en az 18 kişi ölmüş, 100'den fazla kişi yaralanmıştı. Saldırıyı El Kaide örgütü üstlenmişti. 
     
</TEXT>
</DOC>
