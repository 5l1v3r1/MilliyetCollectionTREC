<DOC>
<DOCNO> 176943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun19.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi "Saldırının arkasında Saddam yandaşları var" 
</HEADLINE>
<TEXT>

     Irak'ta ABD'nin kurduğu Geçici Yönetim Konseyi'nin üyelerinden Ahmed Çelebi, Bağdat'ta dün BM merkezine düzenlenen saldırının arkasında devrik Devlet Başkanı Saddam Hüseyin yandaşlarının olduğunu söyledi. 
     Çelebi, Irak'taki Amerikalı sivil yönetici Paul Bremer ile 25 üyeli Yönetim Konseyi arasında yapılan görüşmeden sonra gazetecilere, dünkü saldırıda en az 20 kişinin öldüğünü, ancak saldırıya uğrayan BM merkezine ev sahipliği yapan Kanal Oteli'nin enkazı altında çok sayıda başka ceset olmasından endişe edildiğini kaydetti. 
     Açıklamayı Geçici Yönetim Konseyi adına yapan Çelebi, ''Bu terör saldırısının, eski rejimin kalıntıları ve onların dostları tarafından düzenlendiğinden şüphemiz yok'' dedi. 
     Çelebi, saldırıyı kınayan konseyin üç günlük yas ilan ettiğini de bildirdi. 
     Irak'taki BM sözcüsü Salim Lone de, dünkü saldırıda en az 17 kişinin öldüğünün bilindiğini, ancak enkaz altında başka cesetler olduğundan endişe edildiğini açıklamıştı. 
     AP ajansı ise ölü sayısını 20 olarak duyurmuştu. Saldırıda 100'den fazla kişi de yaralanmıştı. 
     BM'nin 58 yıllık tarihinde sivil görev alanına düzenlenen bugüne kadarki en kanlı saldırıda ölenler arasında, BM'nin Irak temsilcisi Brezilyalı Sergio Vieira De Mello da bulunuyor. 
     
</TEXT>
</DOC>
