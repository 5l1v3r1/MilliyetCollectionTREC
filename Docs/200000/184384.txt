<DOC>
<DOCNO> 184384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo20.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün ve Aurelio dev derbi için neler söyledi 
</HEADLINE>
<TEXT>

     Galatasaraylı futbolcu Ergün Penbe, Adanaspor maçında alacakları iyi bir netice ile çıkış yaşamak istediklerini söyledi. 
     Spor Giyim Firması Lotto ile sözleşmesini bugün yapılan törenle 2 yıl daha uzatan Ergün, basın mensuplarına yaptığı açıklamada, ''Ligde Konyaspor'a, Şampiyonlar Ligi'nde de Juventus'a yenildik ve Fenerbahçe ile berabere kaldık. Bu hafta ligde oynayacağımız Adanaspor'u yenerek çıkışa geçmek istiyoruz'' dedi. 
     Ergün, Fenerbahçe maçından sonra medyada çıkan haberleri takip etmediğini de dile getirirken, ''Rakibimiz maçta iyi oynadı ve kazanabilirlerdi. Ancak, biz de son dakikada kazanabilirdik. Maç her yönden centilmence ve dostluk içinde geçti. Tek üzücü yön iki takımın da iki puan kaybetmesi oldu'' şeklinde konuştu. 
     Uzun süredir ağrılar yaşadığını ve Fenerbahçe maçından sonra bu ağrısının arttığını söyleyen Ergün, çekilen MR'ında sakatlığının ortaya çıktığını ifade etti. Başarılı oyuncu, Adanaspor maçında oynama şansının yüzde 60 olduğunu, bu akşam yapılacak antrenmanda ayağını deneme fırsatı bulacağını söyledi. 
     
     HAKEM PENALTI VERSE, BİZ KAYBEDERDİK 
     Lotto firması ile sözleşmesini uzatan Fenerbahçeli oyuncu Marco Aurelio da Galatasaray ile oynadıkları derbi maçı değerlendirdi. 
     Brezilyalı futbolcu, Galatasaray'ın çok güçlü bir takım olduğunu vurgulayarak, ''Fenerbahçe forması altında Galatasaray maçına ilk kez çıktım. Takım olarak iyi oynadık, ancak son dakikada hakem penaltı verse maçı biz de kaybedebilirdik'' şeklinde konuştu. 
     Gençlerbirliği ile oynayacakları maçın tarafsız sahada yapılacak olmasını önemsemeyen Aurelio, ''Fenerbahçe'nin Türkiye'nin her yerinde yeteri kadar taraftar var. Bu nedenle endişe edilecek bir şey yok'' dedi. 
     
</TEXT>
</DOC>
