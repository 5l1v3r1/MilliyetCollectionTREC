<DOC>
<DOCNO> 153252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko21.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik Çin personelini SARS nedeniyle çekiyor... 
</HEADLINE>
<TEXT>

     Arçelik A.Ş. Genel Müdürü Nedim Esgin, SARS virüsü nedeniyle Çin'deki personellerini çekme kararı aldıklarını belirterek, ''1 Mayıs'ta Çin'de hiçbir personelimiz kalmayacak'' dedi. 
     Arçelik Genel Müdürü Nedim Esgin, şirketin 2002 yılı mali sonuçları ile yılın ilk çeyreğine ilişkin faaliyet sonuçlarını basın toplantısıyla değerlendirdi. Esgin, gazetecilerin sorularını yanıtlarken, Çin'e ilişkin bir soru üzerine, Çin'de bu yılın başında 3 fabrikada üretime geçtiklerini, üretilen ürünlerin birçoğunun İngiltere ve Rusya'ya ihraç edildiğini söyledi. 
     Çin'de genel olarak herşeyin çok iyi gittiğini dile getiren Esgin, SARS virüsü nedeniyle personeli çekme kararı aldıklarını açıkladı. Esgin, şöyle devam etti 
     ''1 Mayıs'ta Çin'de hiçbir personelimiz kalmayacak. Bu tarihe kadar tüm ekibimiz Türkiye'ye dönmüş olacak. Oradaki arkadalarımıza seyahat etmemelerini, bulundukları yerden uzaklaşmamalarını istedik. Shenzhen'de şirket kurma faaliyetimiz vardı, onu durdurduk. Bir an önce Çin'deki SARS'ın kontrol altında olduğunu görmek istiyoruz. Hong Kong'da 2, Şanghay'da 4 elemanımız var. '' Esgin, cep telefonu pazarına girip girmeyecekleri yönündeki bir soruyu da şöyle yanıtladı. 
     ''Cep telefonunda bir projemiz var. Ancak sadece pazarlama aşamasında olacağız. Umut ediyorum ki önümüzdeki haftalarda bunu sonuçlandıracağız. Birlikte çalışacağımız partnerlerimiz olacak. Yabancı şirketlerle görüşmelerimiz devam ediyor. Pazara girersek, ciddi bir şekilde girmeyi düşünüyoruz.'' Arçelik robotu, reklamdaki adıyla Çelik'in ne zaman üretileceğine dair bir soruyu da Esgin, ''Robotu 19 Mayıs bayramında piyasaya çıkarmaya çalışıyoruz. Çelik olmasından dolayı reklamlardaki gibi hareket etmeyecek ama konuşacak'' dedi. 
     




</TEXT>
</DOC>
