<DOC>
<DOCNO> 175107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/dunya/adun.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
O şimdi 'demokratör' 
</HEADLINE>
<TEXT>

   Şamatalı California valilik seçimlerinin en güçlü adayı, Cumhuriyetçi 'Terminatör' Schwarzenegger, ılımlı görüşleri ve Kennedy Ailesi'nden Demokrat eşi Maria sayesinde sol oyların da peşinde 
      YASEMİN ÇONGAR Washington 

   
   ABD'nin en büyük eyaleti ve dünyanın beşinci büyük ekonomisi olan California'da 7 Ekim'de yapılacak erken valilik seçimlerinin en güçlü adayı, Avusturya kökenli aktör Arnold Schwarzenegger. 
   Vücut geliştirme şampiyonluğundan sinema oyunculuğuna uzanan ilginç kariyeri, Hollywood'un "düzeyli" yaratımları arasında sayılamayacak olan "Terminatör" karakteri ile özdeşleşmiş olması ve halen ağır bir aksan ile konuştuğu İngilizcesi ile, ilk bakışta, bu denli önemli bir siyasi göreve adaylığı yadırganabilecek olan Schwarzenegger, seçimlerde "ılımlı bir Cumhuriyetçi" olarak yarışmaya ve ilk tahminlere göre de, kazanmaya hazırlanıyor. 
   Yıllardır, eğitim, sağlık ve çevre gibi alanlarda popüler kampanyalar düzenleyen Schwarzenegger'in diğer vali adayları karşısındaki en önemli avantajı, California'daki "liberal - sol" eğilimli seçmen çoğunluğu ile bugünkü Demokrat Vali Gray Davis'ten çok şik yetçi olan "muhafazak r - sağ" kesimi buluşturabilecek bir aday olması. 
   
   Kennedy'lerin damadı 
   Schwarzenegger, bu "oyları birleştirici" özelliğini, yıllardır kendisini "merkezde yer alan bir Cumhuriyetçi" diye konumlamasının yanı sıra, ABD'nin en liberal ve en geniş siyasi hanedanı olan Kennedy'lerin damadı olmasına da borçlu. Schwarzenegger'in televizyoncu eşi Maria Schriver, suikasta kurban giden eski Başkan John F. Kennedy ile yine aynı şekilde hayatını yitiren başkan adayı Robert Kennedy ve şimdiki senatör Edward Kennedy'nin kız kardeşlerinden biri olan Eunice Mary Kennedy'nin kızı. Maria Shriver'ın "Demokrat" siyasi kimliğini halen koruması, Schwarzenegger'in "sol" oyları toplamasını kolaylaştıracak bir unsur sayılıyor. Yorumcular, "Bir Kennedy ile evli olabilecek kadar açık görüşlü bir Cumhuriyetçi'nin soldan tepki almayacağı" görüşünde. 
   
   
   Arnie'ye Türk usulü nasihat    DIŞ HABERLER SERVİSİ 

   Minnesota eski Valisi, eski aktör ve güreşçi Jesse Ventura, California valiliğine soyunan Arnold Schwarzenegger'e siyasi yaşamla ilgili nasihatlerde bulundu, politik arenanın film setine benzemediği, burada gerçek canavarlarla karşı karşıya kalacağı uyarısını yaptı. Uyarılarını Time dergisinde k ğıda döken Ventura'nın nasihatlerine bakılırsa ABD'deki siyasi mücadele, taktik ve kapsam olarak Türkiye'de yaşananlardan çok farklı değil. Nasihatlerden bazı başlıklar şöyle 
   
   TİPİK POLİTİKACI OLMA Halk tipik politikacıyı, Cumhuriyetçi olmuş, Demokrat olmuş fark etmez, hiç sevmez. Bunlar parti merkezlerinde kendilerine ezberletilenleri cyborg gibi tekrarlar dururlar, sorunlara gerçek çözüm üretemezler. Bu yüzden kendin ol. Ağzına puronu koy, halka dürüst ve sıcak yaklaş. Cevabını bilmediğin sorulara konserve yanıtlar vermektense "bilmiyorum" diyebilme cesaretini göster. 
   ONLARI UMURSADIĞINI GÖSTER Kazanmak için halkı düşündüğünü, çok çalışarak ve zor kararlar almaktan korkmayarak göster. Kararlarını kendin al. 
   KİRLİ PARAYA UZANMA Şimdi adaysın, etrafında bir sürü yeni dost bulacaksın. Herkes sana yeni fikir ve önerilerle gelecek, bunlara belki de bol sıfırlı rakamlar yazılı çekler iliştirilecek. Özel çıkar grupları ya da lobi denilen bu grupların verdiği parayı alma. Onlara ihtiyacın yok, doğrudan halka git. Siyaset çetelerine gücün sende olduğunu kanıtla. 
   OLUMLU OL Reklamların teması olumsuz olmasın. Halk espri yeteneğini görsün, sıradan Amerikalıya hitap et. Ahlaklı lider olacağını anlat, yüreğinden konuş. Yazılı metinlere itibar etme. 
   MEDYAYA DİKKAT Son olarak medyanın en büyük tehdit olduğunu unutma. Sakın, 'Benim derim kalın, bana bir şey yapamazlar' deme. Sözüme inan, medya çok zalimdir. İyi şanslar Arnie. 
   
   
</TEXT>
</DOC>
