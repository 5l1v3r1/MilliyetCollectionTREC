<DOC>
<DOCNO> 167695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur32.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ABD'nin tavrı düşmanca ve terbiyeden yoksun... 
</HEADLINE>
<TEXT>

     DSP Genel Başkanı Bülent Ecevit, Irak'ta Türk askerlerinin ABD güçleri tarafından gözaltına alınmasıyla ilgili olarak, ''ABD, şimdiye kadar böylesine terbiyeden yoksun, tahrik edici bir tavır almamıştı'' dedi. 
     DSP Genel Merkezi'nden yapılan açıklamaya göre, Ecevit, CNN-Türk'te katıldığı ''Kafe Siyaset'' programında, Türk askerlerinin ABD güçlerince gözaltına alınmasını değerlendirdi. 
     ABD'nin tavrını ''düşmanca'' olarak niteleyen Ecevit, şunları kaydetti 
     ''Şimdiye kadar ABD, Türkiye'ye karşı böylesine terbiyeden yoksun, tahrik edici tavır almamıştı. Kuzey Irak'ta bazı Amerikalı subayların, bizim subaylarımızı, astsubaylarımızı başka bir yere götürmeleri karşısında Türkiye, gereken tepkiyi kesinlikle gösteremedi. ABD'nin Türkiye'ye karşı bu tavrı, ancak düşmanca diye tabir edilebilecek bir davranıştır. Bunda ABD'nin ne gibi çıkarı var, amacı nedir Bunun mutlaka süratle ve derhal devletin bütün ilgili kuruluşlarıyla birlikte gözden geçirilmesi gerekir. ABD'nin, ittifak ilişkileriyle kesinlikle bağdaşmayan bu davranışı karşısında Türkiye ne yapabilir, ne yapmalıdır Bunların derhal görüşülmesi gerekir.'' Olayın, Türk - ABD ilişkileri bakımından eşi görülmemiş bir olumsuzluğa işaret ettiğini öne süren Ecevit, hükümetin sorunu ciddi şekilde ele alarak çözüm getirmesi gerektiğini kaydetti. 
     Bir soru üzerine, ''Ben iktidarda olsaydım, bir kere böyle bir olaya izin vermezdik'' diyen Ecevit, şöyle devam etti 
     ''Biz, zaman zaman ABD ile ters düşen tavırlar aldık. 1970'lerde, örneğin ABD'nin çok ağır baskı ve tehditlerine karşın haşhaş ekimi yasağını kaldırdık. Kıbrıs Barış Harekatı'nı ABD'nin engelleme gayretlerine rağmen yaptık. Ama hiçbir devlet, son olaydaki kadar ağır bir hakaret içinde bulunmamıştır Türkiye'ye karşı şimdiye kadar...'' Olayın, 'Bir delifişek subayın başına buyruk hareketi' olamayacağını ifade eden Ecevit, ''Türkiye, çok ciddi bir durumla karşı karşıyadır. Bu konu NATO'nun da gündemine getirilmelidir. Nota verilecekse eğer, herhalde bundan daha ağır bir durum beklenemez'' dedi. 
     
</TEXT>
</DOC>
