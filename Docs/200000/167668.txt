<DOC>
<DOCNO> 167668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur05.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu, bu hafta yoğun bir gündemle çalışacak. 
     AK Parti, TBMM Genel Kurulu'nun bu hafta Salı ve Çarşamba günleri 15.00-21.00, Perşembe günü ise 15.00-20.00 saatleri arasında çalıştırılması ve bazı tasarıların gündemin ilk sıralarına alınması için Salı günü Danışma Kurulu'nu toplantıya çağıracak. 
     CHP Çanakkale Milletvekili Ahmet Küçük ve 64 milletvekilinin orman köylülerinin sorunlarının araştırılması amacıyla Meclis Araştırması açılmasını içeren önergesi, 8 Temmuz Salı günü ele alınacak. 
     Aynı gün, 61 yaşını dolduranların emekliliği ile ilgili yeni düzenlemeler öngören yasa tasarısı da ele alınacak. Anayasa Mahkemesi'nin daha önce çıkarılan yasa hakkında yürütmeyi durdurma kararı vermesinin ardından yapılan yeni düzenlemede, emeklilik yaşının 65'den 61'e indirilmesi korunurken, kademeli emeklilik sistemi öngörülüyor. 
     
     SAĞLIKTA SÖZLEŞMELİ PERSONEL... 
     TBMM Genel Kurulu, 9 Temmuz Çarşamba günü ise Sağlık Bakanlığı'na, personel temininde güçlük çekilen yerlerde sözleşmeli personel çalıştırmasına imkan veren yasa tasarısını ele alacak. Genel Kurul'da ayrıca uluslararası sözleşmelerin onaylanmasının uygun bulunduğuna dair tasarılar da görüşülecek. 
     Karayolu taşımacılığında Cumhuriyet tarihinin ilk yasal düzenlemesi olan Karayolu Taşıma Kanunu Tasarısı, 10 Temmuz Perşembe günü Genel Kurul'da ele alınacak. Tasarı, karayoluyla yapılan taşımacılık, nakliyat ambarı ve kargo işletmeciliği, taşıma güvenliği konusunda düzenlemeler getiriyor. Şehirlerarası ve uluslararası yolcu taşımacıları, ''duraklamalar dahil olmak üzere, yolcunun kalkış noktasından varış noktasına kadar geçecek süre içinde meydana gelecek bir kaza nedeniyle yolcunun ölümü, yaralanması ya da eşyanın zarara uğramasından'' sorumlu olacaklar. Taşımacılar, bu çerçevede meydana gelebilecek zararlar için ''zorunlu mali sorumluluk sigortası'' yaptıracaklar. 
     Genel Kurul, Doğalgaz Piyasası Kanunu'na bir geçici madde eklenmesine ilişkin düzenlemeyi de aynı gün ele alacak. BOTAŞ'ın mülkiyetinde ve işletiminde bulunan Eskişehir ve Bursa şehiriçi dağıtım işletmeleri ve varlıklarının hazırlık döneminden sonra özelleştirme işlemlerinin gerçekleşmesi için bir yıl ek süre verilmesini içeren düzenlemenin ardından uluslararası anlaşmaların onaylanmasına dair bazı tasarıları da ele alacak. 
     
     KOMİSYONLARIN GÜNDEMİ 
     TBMM'deki ihtisas komisyonları da yoğun gündemle çalışacak. 
     Plan ve Bütçe Komisyonu, Sosyal Güvenlik Kurumu Teşkilatı kuruluş ve görevleri hakkında kanun tasarısı ile Bayındırlık ve İskan Bakanlığı'nın teşkilat ve görevleri hakkında KHK'da değişiklik yapılmasına dair kanun tasarısını 8 Temmuz Salı günü ele alacak. 
     TBMM adalet Komisyonu ise geçen hafta görüşmelerine başladığı İcra ve İflas Kanunu'nda değişiklik yapan tasarı ile Yargıtay Kanunu'nun bir maddesinde değişiklik içeren tasarıyı ele alacak. 
     KİT Komisyonu da denetimlerini sürdürecek. Komisyon, 8 Temmuz Salı günü KOSGEP İdaresi Başkanlığı, 9 Temmuz Çarşamba günü Özelleştirme İdaresi Başkanlığı Özellişterme Fonu, 10 Temmuz Perşembe günü ise Olimpiyat Oyunları Hazırlık ve Düzenleme Kurulu'nun hesaplarını görüşecek. 
     
</TEXT>
</DOC>
