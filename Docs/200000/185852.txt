<DOC>
<DOCNO> 185852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur16.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan muhalefet liderlerine taş... 
</HEADLINE>
<TEXT>

     Başbakan ve AK Parti Genel Başkanı Recep Tayyip Erdoğan, bazı siyasi parti genel başkanlarının ülkede olan bitenden haberi olmadığını savunarak, ''Onların bugüne kadar olduğu gibi, genlerinde bir şey var İktidarın ak dediğini karalamak...'' dedi. 
     Erdoğan, partisinin TBMM Grup toplantısında yaptığı konuşmada, 3 Kasım'da milletten aldıkları ''bugün kadar yaşanmamış yetkinin'' kendilerine büyük sorumluluk verdiğini belirtti. Erdoğan, ''Başbakan olarak geriye baktığımda, imkan dahilinde bu sorumluluğun gereğini önemli ölçüde yerine getirdik ve milletin önüne başı eğik çıkmadık. Bu benim için kelimelerle tarifi imkansız büyük bir mutluluktur'' diye konuştu. 
     Devraldıkları Türkiye ile bugünkü Türkiye arasında çok fazla zaman geçmemesine rağmen büyük farklar olduğunu, ülkenin hiçbir köşesinde ekonomik kriz havasının solunmadığını anlatan Erdoğan, aksine tüm alanlarda ''yeni ekonomik dönemin tatlı rüzgarlarının estiğini'' söyledi. Erdoğan, ''Çok şükür Allah'a ki, bu ülkenin fedakar insanları ekonomik büyümeyi, eksi enflasyonu, patlayan ihracatı, yeniden itibar kazanan bir ülke olmanın kıvancını bizim iktidarımız sayesinde tattı ve yaşadı. Daha iyisine ulaşmanın gayreti içindeyiz. Milletin Meclis'inden büyük milletimize bir kez daha teşekkür ediyorum'' şeklinde konuştu. 
     Bazı siyasi parti genel başkanlarının ''ülkelerinde ne olup bittiğinden haberdar olmadığını'' kaydeden Erdoğan, bu kişilerin devlet ve özel sektör tarafından atılan temellerden, yapılan açılışlardan, çiftçinin ne durumda olduğundan haberdar olmadığını savunarak, sözlerini şöyle sürdürdü 
     ''Onların bugüne kadar olduğu gibi genlerinde bir şey var İktidarın ak dediğini karalamak... Yaptıklarını yok ferzetmek... Hafıza-i beşer nisyan ile maluldür. Maalesef ülkenin her yanındaki insan duymamış, görmemiş olabilir. Duble yol dediğimizde istihza ile bakıldı. Duble kelimesini birilerinin kafasına iyi kazıttık. Eserlerle bunu iyice öğrendiler, daha çok şeyler öğrenecekler. Bugüne kadar 1500 kilometre duble yol bitti, bitiyor. 1-2 ay içinde bunların tamamı bitmiş olacak.'' 
     
     BASINA ELEŞTİRİ 
     Konuşmasında Bingöl depremine dikkati çeken Erdoğan, depremde yıkılan yapıların yapımının hızla sürdüğünü ve yöre halkına söz verdikleri gibi zamanında teslim edeceklerini söyledi. Erdoğan, ''Ama bunları yazıp çiziyorlar mı Eğer olumsuzluklar olsaydı her gün bunu sürmanşetten verirlerdi. Ama kimseden ses çıkmıyor. Çünkü inşaatlar süratle devam ediyor. Biz burada güveni, devlet-millet kaynaşması nedir, bunu gösterdik'' dedi. Özel sektörün bir yandan temel attığını, bir yandan açılışlar yaptığını, işsizlere iş kapısının açıldığını belirten Erdoğan, sadece Çorlu'daki tesisin 6 bin kişiye iş olanağı sağladığını bildirdi. Hem sağlık hem de eğitim alanında atıl kapasiteyi aktif hale getirdiklerini anlatan Erdoğan, Muş'ta İl Özel İdaresi tarafından otel olarak yapılan binanın hastaneye dönüştürüldüğünü hatırlattı. 
     
     ''HER ŞEYİ TERSİNE DÖNDÜRME ALAMETİ'' 
     Her şeyin parayla olmadığını vurgulayan Erdoğan, ''At binenin kılıç kuşananın. Bu böyledir. Bu çağdaşlaşmanın adıdır. Çağdaşlaşma, modernleşme lafla olmuyor. Yoksa bir hastane odasında 10 yatak, okul sırasında bir sırada 3 öğrenciyle modernleşme olmuyor. Buyurun, ilköğretimdeki tüm öğrencilere, okul başladığı gün ders kitaplarını ücretsiz verdik. Ama onlar bunu da eleştirir. Niye Dedim ya, genlerinde var'' şeklinde konuştu. 
     Erdoğan, hava kirliliği olmayan illerde fakir ve fukara vatandaşlara 800 bin ton kömür dağıtılacağını, böylece 1.5 milyon ailenin kışı soğukta geçirmekten kurtulacağını kaydetti. Bugünden itibaren doğalgazda indirime gidileceği müjdesini yineleyen Erdoğan, ''Bunlar iktidarımızın her şeyi tersine döndürme alametidir. Onlar görüyor mu, hala görmüyorlar. Gözleri var ama göremezler, dilleri var ama konuşamazlar, kulakları var ama duyamazlar. Çünkü bunların genlerinde var, hakikati hiçbir zaman göremezler'' görüşünü ifade etti. 
     Yaşanan ''gurur tablosu''nda milletvekillerinin payı olduğunu belirten Erdoğan, bu tabloyu aşacak performans ortaya koymanın boyunlarının borcu olduğunu vurguladı. Erdoğan, gelecek yasama yılında daha iyi bir tablo ortaya koyacaklarına olan inancını dile getirirken, ''Tökezlemeyeceğiz. Milleti yeni ufuklara hep birlikte taşıyacağız'' dedi. 
     Erdoğan, konuşmasını bitirirken Dünya Yaşlılar Günü'nü kutladı. 
     
</TEXT>
</DOC>
