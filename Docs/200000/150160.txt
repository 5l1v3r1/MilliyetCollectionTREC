<DOC>
<DOCNO> 150160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun21.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da yine silahlar konuştu 4 ölü 
</HEADLINE>
<TEXT>

     Kuzey Irak'taki petrol kenti Musul'da bugün yine silahlar konuştu, en az 4 kişi öldü. 
     AFP muhabirinin Ezzehravi hastanesi yetkililerinden aldığı bilgiye göre, hükümet binaları civarında çıkan çatışmalarda en az 4 kişi ölürken 8 kişi yaralandı. 
     AFP muhabirinin görüştüğü yaralılardan biri, hükümet binalarının yakınlarındaki bir bankayı yağmalamak isteyen çapulculara karakoldan ateş açıldığını, bu arada kendisinin de vurulduğunu anlattı. 
     Bazı tanıklar ise, Amerikan askerlerinin bulunduğu hükümet binalarının üstünden ateş açıldığını söylediler. 
     Musul'da dün de Amerikan askerlerinin valiyi protesto eden göstericilere ateş açması sonucu 10 kişi ölmüş, onlarca kişi yaralanmıştı. 
     





</TEXT>
</DOC>
