<DOC>
<DOCNO> 194167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/yercan.html </URL>
<DATE> 2003/11/08/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
İbolar'ın şovu 
</HEADLINE>
<TEXT>

   
   Artık klasikleşmeye başlayan senaryosuyla geride bıraktığımız haftaların kopyası bir Trabzonspor izledik Bursaspor karşısında... 
   İlk yarıda tüm hatlarıyla "derin uykuya" dalan, ikinci yarıda biraz canlanıp kıpırdayan, golleri bulan... 
   Forvetleri haftalardır eli belinde dolaşan, orta sahasının golleriyle "hayat" bulan, zirveye asılan. 
   Yine sıkıntılı, istediği oyunu sahaya yansıtamayan, pas hataları yüksek bir Trabzonspor vardı ilk yarıda. Henüz oyunun 11. dakikasında rakip Bursaspor'un forvetteki en önemli silahı, gol ayağı Okan ciddi bir sakatlık geçirip oyundan çıkmış, Bursaspor'un defansa beraberlik düşüncesiyle ağırlık vereceği açıkça belli olmuştu. Oyunun orta sahada "kördüğüm" olduğu bu yarıda sıkıntıları iyi analiz eden Samet Aybaba, "kilidi" açacak olan isimleri ikinci yarıda sahaya sürdü, dengeleri değiştirdi. Kaptan Fatih Tekke'ye tanınan ve gösterilen şansın 10'da birini bulması ve İlk onbirde forma giymesi halinde Trabzonspor'un "ilk yarı bunalımı"na da çare olacağını gösteren Yattara oynadığı futbol ve attığı golle teknik direktörüne anlamlı bir mesaj gönderdi. 
   İbrahim Ege ve İbrahim Yattara'nın golleri ve futbollarıyla "İbolar'ın şovu"na sahne olan ikinci yarıda Trabzonspor bir haftayı daha kayıpsız kapayıp zirvedeki yoluna devam etti. 
   İki satır da Trabzonspor taraftarlarına... Yakıştı mı peki o görüntü Sen Fair Play'in en güzel örneklerinden birin ver. Maç öncesi altına Trabzonspor Taraftarlar Derneği diye imza attığın "Spor dostluk, barış ve kardeşliktir" pankartını aç... Başlama düdüğüyle birlikte de rakip takım futbolcusuna düm düz git. Nerede kaldı peki o pankartın sevgi ve dostluk adına umut yeşerten güzelliği. 
   İsmet Arzuman başlama düdüğünden bitiş düdüğüne kadar oyunun hakimiyetini elinde bulunduran kontrollü bir maç yönetti. Verdiği kararlar ve gösterdiği kartlar zamanında ve yerindeydi. 
   
      
</TEXT>
</DOC>
