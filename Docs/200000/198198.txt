<DOC>
<DOCNO> 198198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo16.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçeden Beckham'a "Üstün Hizmet Madalyası" 
</HEADLINE>
<TEXT>

     İngiltere Milli Futbol Takımı kaptanı David Beckham, İngiliz futboluna yaptığı üstün hizmetlerden dolayı, Kraliçe II. Elizabeth tarafından OBE Kraliyet Üstün Hizmet Madalyası ile ödüllendirildi. 
     Buckingham Sarayı'na en az kendisi kadar ünlü olan eşi Victoria Beckham ile gelerek haklarındaki ''boşanacaklar'' söylentisini de yalanlayan ünlü futbolcunun, Saray protokolüne uygun olarak kuyruklu bir ceket giydiği dikkat çekti. 
     Bir şoför tarafından kullanılan Bentley otomobilleriyle Saray'a ulaşan Becham çiftini, bir başka Bentley'de seyahat eden David Beckham'ın babaannesi ve dedesi izledi. 
     Törene çocukları dört yaşındaki Brooklyn ve bir yaşındaki Romeo'yu ise getirmeyen Beckham çifti, daha sonra Saray görevlileri tarafından ayrı kapılardan törenin yapılacağı salona alındı. 
     Kraliçe Elizabeth tarafından madalyası takılan Beckham'ın bu sırada son derece heyecanlı ve mutlu olduğu görüldü. 
     
</TEXT>
</DOC>
