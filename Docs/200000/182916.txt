<DOC>
<DOCNO> 182916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko21.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş CEO'su Bene Göstergeler olumlu, taşlar yerine oturuyor 
</HEADLINE>
<TEXT>

     Tofaş Ceo'su Antonio Bene, ''Makroekonomik göstergeler olumlu, taşlar yerine oturuyor. Otomotivde krizlerle baskılanan talep, faizlerin düşmesi ve istikrarın sağlanması ile yeniden canlanmaya başladı'' dedi. 
     Yeni Fiat Punto, Avrupa ile aynı anda Türkiye'de pazara sunuldu. Fiat Punto'nun tanıtımı amacıyla düzenlenen toplantıda konuşan Bene, 2002 yılında başladıkları atılım projelerinin devam ettiğini vurgulayarak, yeni ve uzun soluklu çalışmalarla sürdürecekleri bu projede hedeflerinin çıtayı daha da yükseltmek olacağını söyledi. 
     Ekonomide gözlemledikleri olumlu seyrin, satışlarına da yansıdığını anlatan Bene, iç pazarda toplam otomobil satışlarının ilk 8 ayda yüzde 97, sektörün toplam ihracatının da yüzde 109 arttığını anlattı. 
     Bene, bu dönemde kendilerinin 26 bin 935 adet otomobil ve 27 bin 379 hafif ticari araç olmak üzere toplam 54 bin 314 adet hafif araçlık ihracat gerçekleştirdiklerini belirterek, şunları söyledi 
     ''Makro ekonomik göstergeler olumlu, taşlar yerine oturuyor. Otomotivde krizlerle baskılanan talep, faizlerin düşmesi ve istikrarın sağlanması ile yeniden canlanmaya başladı. Otomobil sahibi olmak bir yatırım kararı olduğu için satışlardaki canlılık krizden çıkışın en güzel göstergesi. Tüketicinin güvencesi geri dönüyor. 
     Sektörün küresel oyuncusu Tofaş olarak bizim bu ortamda dünya otomotiv devleriyle rekabet edebilmemiz için iç pazarda da güçlü olmamız gerekiyor. İşte bu sebeple, ürün gamımızı zenginleştirerek pazar payımızı artırmak ise temel hedefimiz.'' 
     
     ''DİZEL PAZARINDA DA SÖZ SAHİBİ OLACAĞIZ'' 
     Temmuz ayında 2 milyonuncu aracı banttan indirdiklerini, hemen ardından Ağustos ayının sonunda tanıttıkları Fiat'ın 2. nesil multijet dizel motorunu Albea, Palio ve Doblo'da kullanmaya başlayacaklarını anlatan Bene, ''Rakiplerimize göre daha cimri, daha çevreci ve daha dayanıklı bu motorla dizel pazarında da söz sahibi olacağız'' dedi. 
     Antonio Bene, Yeni Punto ile bir hamle daha yaptıklarını vurgulayarak, Avrupa ile aynı anda pazara sundukları bu aracın güçlerine güç katacağını bildirdi. 
     Tofaş Ticari Grup Direktörü Müfit Ataseven de otomotiv pazarının bu gelişiminin kendilerini umutlandırdığını söyledi. 
     Yıl sonu için 200 bin adetlik otomobil ve 100 bin adetlik ticari araç satışlarına ulaşma beklentisinin umutları pekiştirdiğini anlatan Ataseven, 20 yaş üstü araçlar için getirilen teşviğin, ek vergi ile baskılanmasına rağmen, 2004 yılı başı için satışlarda daha büyük ivmenin işaretlerini verdiğini bildirdi. 
     Ataseven ayrıca, otomobil satışlarındaki ithalatın payının yüzde 70'lere ulaşmasının, kurlarla doğrudan orantılı bir sonuç olduğuna dikkat çekti. 
     
     YENİ PUNTO 24 MİLYAR 950 MİLYON LİRADAN BAŞLIYOR 
     Tofaş, Türkiye'de hızla gelişen B segmentinde yer alan yeni Fiat Punto'yu 24 milyar 950 milyon liradan başlayan anahtar teslim fiyatlarla satışa sundu. 
     Otomobil, elektrik destekli direksiyon, çift bölgeli otomatik klima, hız sabitleme sistemi, yol bilgisayarı, direksiyon kumandalı 6 hoparlörlü müzik sistemi, yağmur ve park sensörü gibi özellikler taşıyor. 
     Punto'da güvenlik donanımı olarak Bosh 8.0 ABS fren sistemi ve EBD, elektronik denge programı, hidrolik fren destek sistemi, anti patinaj sistemi, motor fren torku düzenleme sistemi ve yokuş yukarı kalkışlarda kaymayı önleyen sistem de yer alıyor. 
     297 litrelik bagaj hacmi bulunan otomobilde, 100 kilometrede 5.5 litre yakıt tüketen 1.2 8V motorlu Dualogic otomatik vites, 95 beygir güç üreten 1.4 16V motorlu düz vites, 70 beygir güç üreten 1.3 multijet 16V motorlu düz vites ve dualogic otomatik vites seçenekleri sunuluyor. 
     
</TEXT>
</DOC>
