<DOC>
<DOCNO> 169659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/magazin/mag01.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüreğinin götürdüğü yere bizimle gitti 
</HEADLINE>
<TEXT>

'Halkın Sesi', Arjantinli diva Mercedes Sosa, Açıkhava'da gönlünden ne koparsa söyledi... 
     NİLAY ÖRNEK 

     Hani, eski tip Amerikan filmlerinde kanunsuz adamlar Meksika sınırını geçerler de dekor birden değişiverir ya.. Renklenir, derinleşir, koşuşturma biter dinginleşir, sesler daha bir yüreklenir... Dün gece Harbiye Açıkhava Sahnesi'nde Latin Amerika müziğinin en büyük sesi Mercedes Sosa'yı dinlerken de öyle oldu sanki sınır geçildi... 
     
     Mercedes'in şıkları 
     Milliyet Sanat Dergisi Genel Yayın Yönetmeni Tuğrul Eryılmaz'ın, çok yakışan tanımlamasıyla "Asi divaların en muhteşemi" Sosa, her zaman 'Halkın sesi La Voz de la Gente' olarak bilindi. Belki de bunun içindir ki, Açıkhava'yı dolduran yüzlerce kişi Arjantin halkını dinliyormuş gibiydi saygılı ve ilgili... Masalcı nineyi, üniversitede hayran olunan bir hocayı dinler gibi... Herkes pür dikkat, 70 yaşına merdiven dayamış Sosa'yı izliyor, 'çılgın' hayranları ona İspanyolca laf atıyor, yanıt gelince çocuk gibi sevinip el çırpıyordu. Açıkhava'da puro kokusuna boğulduğumuz gecede yazar-çizer takımın, basının ve 'elit' kesimin çokluğu dikkat çekiyordu. 
     Protestocu tavrının bedelini 76'da Arjantin'den sürgün edilerek ödeyen ve ancak 1982'de ülkesine dönebilen Sosa, konserini bizce erken bitirdi. "Flüt sesi niye orgdan verildi, kadının sesi hiç inmedi çıktı, o kadar da iyi değildi" diyen oldu ancak, beğenen hatta bir kez daha hayran olanların sayısı daha çoktu. Çünkü Mercedes Sosa'nın sesi 'gönlünden kopup gelmişti.' 
     

</TEXT>
</DOC>
