<DOC>
<DOCNO> 157153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur20.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "CHP, işçiyi istismar ediyor" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, CHP'yi, İş Yasası'nın çıkmasını geciktirmek ve engellemekle suçlayarak, ''CHP, işçiyi istismar ediyor'' dedi. 
     Erdoğan, geçmiş siyasi algılardan ve davranışlardan bugüne bir şey taşınmasının, bunların AK Parti içinde hizipleşme ya da guruplaşmalara yol açmasının söz konusu olamayacağını da kaydetti. 
     AK Parti Genel Başkanı Erdoğan, başkanlığındaki milletvekilleri ve Kurucular Kurulu toplantısının Rıxos Otel'deki açılışında yaptığı konuşmada, 3 Kasım seçimlerinde, sandıktan halkın vicdanı ve siyasi istikrarın çıktığını ifade etti. 
     Erdoğan, Milletin Türkiye'nin sorunlarına hızlı ve gerçekçi çözümler getiren, yolsuzlukların önüne geçen, devlet kaynaklarını millete sunan yönetim mekanizmasını arzuladığını dile getirerek, ''Pek tabii ki makinanın doğru ve verimli çalışması için aksayan parçalar değiştirilecektir. AK Parti bunu sağlayacak atamaları gerçekleştirmiştir'' diye konuştu. 
     Başbakan Erdoğan, uyumu sağlayabilecek üst yapıyı kurma amacı ile ''cüzi sayıda'' atama yapıldığını, ancak kadrolaşma suçlamalarına muhatap olduklarını bildirdi. Erdoğan, Türkiye'nin geleceğini imar etmek için yola çıkmış bir kadronun kadrolaşmak gibi küçük hesapları olamayacağı görüşünü ifade etti. 
     
     BAHAR HAVASI 
     Ekonominin, uzun karakışın ardından bir bahar havasını yaşadığını kaydeden Başbakan Erdoğan, piyasalarda, üretim sektöründe, dış pazarlara açılmada, halkın ekonomik beklentilerindeki havaların yeniden soğumasına izin veremeyeceklerini dile getirdi. 
     İstikrarın sağlanması, ekonominin dengelenmesi, yolsuzluk ve yoksullukların önüne geçilmesi için ortaya konulan çabaları engellemek üzere ateşe durmadan odun atmaya çalışanlara, meydanı bırakmayacaklarını ifade eden Erdoğan, milletvekillerinden kalkınmış, güçlü bir Türkiye için durup dinlenmeden çalışmalarını istedi. 
     Erdoğan, bu yolda ideolojik önyargılara, şahsi ihtiraslara milletin çıkarına olmayan siyasi fantazilere, ufuksuz, vizyonsuz ve dar bakışlara, kişisel mevki ve çıkar arayışlarına, kutsal değerlerin istismarına ve Türkiye'nin ortak değerlerinin tartışma konusu yapılmasına asla yer olmadığını ifade ederek, AK Parti'nin çağdaş muhafazakarların adresi olduğunu kaydetti. 
     Başbakan Erdoğan, Ak Parti hükümetlerinin bugüne kadar 86 temel kanun çıkardığını, AB uyum yasaları, demokratikleşme başta olmak üzere önünde çok yoğun olarak çalışılmasını gerektiren bir dönemin bulunduğunu ifade ederek, Ak Parti'nin tuzaklara karşı teyakkuz halinde olacağını söyledi. İş Yasası'nın çıkmasını engellemek için muhalefetin ne tür çabalara girdiğini herkesin gördüğünü anlatan Erdoğan, bunların amacının yatırımcının, işverenin önünü kesmek olduğunu öne sürdü. Erdoğan, bunların laftan başka işçiye sağladıkları hiçbir pozitif gelişmenin bulunmadığını, işçiyi bugüne kadar sadece istismar ettiklerini söyledi. 
     ''Ben işçinin cebine girecek paraya bakarım'' diyen Erdoğan, Türkiye'deki 15 milyon işsizin iş sahibi olmasını istediklerini bildirdi. 
     Bugün ortada iki tehlikenin bulunduğunu, mevcut işyerlerinin kapanması ihtimalinin varlığına işaret eden Erdoğan, kendilerinin işyerinin güvencesini sağlama zorunluluğu bulunduğunu söyledi. Erdoğan, Türkiye'de yatırımın cazip hale getirilmesi gerektiğini kaydetti. Hiç kimsenin AK Parti'yi emeği ile alnının teriyle kazananın karşısında gösteremeyeceğini ifade eden Başbakan Erdoğan, muhalefeti tribüne oynamakla suçladı. 
     AK Parti'nin belirli zümrelerin değil, Türkiye'nin partisi olduğunu belirten Erdoğan, her icraatlarının Türkiye için olduğunu ve sıfır kilometre bir parti kurduklarını bildirdi. 
     Ak Parti Genel Başkanı Erdoğan, işçi ve emekli kesimi ile bin 500 doların altında geliri olan 36 ile vergi ve SSK prim muafiyeti getirmek için de düğmeye basıldığını söyledi. 
     
     BİRLİK VE BÜTÜNLÜK 
     Zaman zaman basın yayın organlarında AK Parti'nin bir bütün halinde olmadığı, içinde farklı kümelerin bulunduğu yolunda haberlerin çıktığını anımsatan Erdoğan, birlik ve bütünlüklerini irdelemeye çalışan bu haberlerin gerçeği yansıtmadığını kaydetti. 
     Erdoğan, AK Parti içinde, daha önce çeşitli siyasi partilerde siyaset yapmış arkadaşlarının bulunduğunu, siyasete ilk olarak AK Parti saflarında katılmış arkadaşlarının da yer aldığını ifade ederek, şöyle devam etti 
     ''Fakat geçmiş siyasi algılardan ve davranışlardan bugüne bir şey taşınması, bunların AK Parti içinde hizipleşme ya da gruplaşmalara yol açması söz konusu olamaz. AK Parti, geçmişin siyasi labirentlerinde kalmış olanların ve küçük nehirlerde yolunu kaybetmiş olanların değil, büyük meydanlarda konuşma vizyonuna sahip olanların ve okyanusları hedefleyenlerin partisidir. Dar ideolojik mülahazaların ya da sığ dünya görüşlerinin bu partide bulunması mümkün değildir. Hazreti Mevlana'nın dediği gibi dün dünle gitmiştir ve bugün yeni bir söz söylenmiştir artık AK Parti dönemi başlamıştır. AK Parti de, ne geçmişte milletin ufkunu karartmış olan siyasi ve ideolojik hayaletlerin ne de gerçekçi olmayan siyasi ve ideolojik hayallerin yeri yoktur.'' 
     
     ''BİZ SEKRETER DEĞİLİZ'' 
     Bu arada, bazı bakanlar Erdoğan'ın konuşması öncesinde parti kampına ilişkin gazetecilere açıklamalarda bulundular. 
     Milli Savunma Bakanı Vecdi Gönül, milletvekillerinin sorunlarını, taleplerini bakanlara iletmede sıkıntı çektiğine yönelik eleştirilerin hatırlatılması üzerine, ülkenin Parlamenter sistemle yönetildiğini dile getirerek, ''Sekreter bakanlar değiliz biz. Bizim asli vasfımız milletvekilliğidir. Biz onları da kendimizle aynı görüyoruz, eleştirilere açığız'' diye konuştu. 
     Devlet Bakanı Kürşad Tüzmen de sporcuların da zaman zaman kampa girdiğini ve daha sonra daha iyi performans gösterdiklerini ifade ederek, ''Misyonumuzu gözden geçirip planlarımızı bu kamp sayesinde yapabilir ve stratejimizi oluşturabiliriz'' diye konuştu. 
     
     KAMP NOTLARI 
     Recep Tayyip Erdoğan'ın başkanlığında yapılan toplantının bugünkü bölümünde, bakanlar ve milletvekilleri, ülke sorunları, parti içi konular ve TBMM çalışmaları üzerinde değerlendirmelerde bulunacaklar. 
     Ayrıca bakanlar kendi alanları ile ilgili çalışmalar ve diğer sorunlarla ilgili milletvekillerinin sorularını yanıtlayacaklar. 
     Basına kapalı gerçekleşecek toplantının bugünkü bölümünün çok geç saatlere kadar süreceği bildirildi. 
     Başbakan ve beraberindekiler THY'den kiralanan, Başbakan Erdoğan'ın yakın çalışma arkadaşları ise özel küçük bir uçak ile Antalya'ya sabaha karşı gelerek, Rıxos Otel'e yerleştiler. 
     Otel ve çevresinde geniş güvenlik önlemlerinin alındığı görüldü. 
     Antalya'ya gelen milletvekillerinden bazılarının, toplantı öncesinde denize ve havuza girdikleri görüldü. 
     Bazı milletvekilleri Erdoğan'ın imzasını taşıyan hediye saatleri ile gazetecilere poz verdiler. 
     Bu arada, İstanbul Milletvekili Emin Şirin ile dünürünün vefat haberini Antalya'da alan Bursa Milletvekili Ertuğrul Yalçınbayır toplantıya katılmadılar. 
     
</TEXT>
</DOC>
