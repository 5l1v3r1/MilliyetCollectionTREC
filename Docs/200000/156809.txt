<DOC>
<DOCNO> 156809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun14.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinden bir Tikrit köyüne operasyon.. 
</HEADLINE>
<TEXT>

     Amerikan askerlerinin sabaha karşı Tikrit yakınında bir köye baskın düzenledikleri, 200'den fazla kişiyi ele geçirdikleri, bunlardan birinin en çok arananlar listesinde bulunduğu bildirildi. 
     Yetkililer, 5 saat süren operasyonda Amerikan askerlerinin direnişle karşılaşmadıklarını söylediler. 
     Yetkililer, yakalananlardan birinin, aranan üst düzey Iraklı yetkilileri kapsayan 55 kişilik listede bulunduğunu belirttiler. Operasyonda, 2 Iraklı generalle Saddam Hüseyin'in güvenlik güçlerinden bir komutanın da ele geçirildiği bildirildi. Ancak bu kişilerin hiçbirinin adı açıklanmadı. 
     Operasyon komutanı Mike Silverman, ''Onlar kaçmaktan yorulup teslim olana ya da onları yakalayana kadar izlerini sürmeye devam edeceğiz'' dedi. 
     Askeri kurallar gereğince, operasyon tamamlanana kadar köyün adının muhabirlerce açıklanması yasak. 
     Operasyonun, aranan bazı kişilerin bölgede bulunduğu istihbaratının alınması üzerine planlandığı, 500'den fazla askerin katıldığı operasyonda ev ev arama yapıldığı bildirildi. 
     
</TEXT>
</DOC>
