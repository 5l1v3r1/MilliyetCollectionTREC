<DOC>
<DOCNO> 157942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/spor/spo04.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TRANSFERDE TOP SÜMER'DE 
</HEADLINE>
<TEXT>

Trabzonspor Başkanı, Avrupa'da ilgilendikleri yabancıları kendisi izleyip, kararını verecek 
     TRABZONSPOR'DA transfer harekatını Özkan Sümer yürütüyor. Futbolcu izlemek ve görüşmeler yapmak amacıyla Avrupa'ya giden Sümer, önceki gün Trabzon'a dönerken, şu ana kadar herhangi bir futbolcuyla anlaşmadıklarını ifade etti. Bordo - Mavili kulübün Başkanı, "Yabancı oyuncu kontenjanımızın tümünü kullanabiliriz. Kulüp olarak, bonservisi olmayan oyuncuların yanı sıra bonservisi bulunan oyunculara da yönelebiliriz" dedi. 
     SEZON sonunda sözleşmesi sona erecek olan Lee Yong ile gelecek hafta bir görüşme yapacaklarını belirten Sümer, Güney Koreli oyuncunun imzasının kendi tutumuna bağlı olduğunu ifade etti. Trabzonspor Başkanı, iç transferde Gökdeniz ile şimdilik bir görüşme yapmayacağını söyledi, bu futbolcuyla sezon sonunda konuşup, transferinin netlik kazanacağını belirtti. Sümer ayrıca, Süper Lig'e çıkan A.Sebat ile de dayanışma içinde olacaklarını vurguladı. 
     
     İşbaşı yaptılar 
     TRABZONSPOR, Gaziantep galibiyetinin moraliyle Denizli karşılaşmasının hazırlıklarına başladı. İzinli olarak ülkesine giden kaleci Petkoviç ve Somers'ın katılmadığı antrenmanda hafif sakatlığı bulunan Hüseyin düz koşuya çıktı. Bordo-Mavililer önce düz koşu ve istasyon, ardından da top çalışması yaptı. 
     

</TEXT>
</DOC>
