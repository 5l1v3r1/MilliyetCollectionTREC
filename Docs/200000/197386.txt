<DOC>
<DOCNO> 197386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/yozer.html </URL>
<DATE> 2003/11/23/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Vah, vah 
</HEADLINE>
<TEXT>

   
   Benim anlayamadığım olay çok farklı. Şimdi sahada oynayan 11 futbolcu var. Üç de değişiklik, etti 14. Bu 14 futbolcudan Bratu'yu bir kenara çıkar. O da iyi oynamadı ya neyse. Şimdi düşün. Sahada oynayan futbolcuların hangisi formayı haketti. Hiçbiri. O zaman hafif sakatlık bahanesi ile formsuz diye Ergün nasıl tribüne çıkıyor Düşününce çok komik geliyor insana. Galatasaray gibi bir takımın bu kadar kötü olmaya hakkı var mı Bu adamlar 10 gün hiç çalışmadı mı Yan gelip yattı mı Bunun açıklamasını yapamıyorum. Ama Terim herhalde yapar. 
   Denizlispor maçı her saniyesi ile haketti. 90 dakika oyunu isteyen, puanları hedefleyen, istediklerini yapmaya çalışan, taktiğini uygulayan, disiplinini hiç bozmadan sahneleyen taraftı. Tabii Ersen Martin ile Kratochvil'i hepsinden ayırıyorum. İkisi de mükemmeldi. 
   Ersen Martin uzun boyu ile ağır aksak santrfor görüntüsünde. Ama kazın ayağı hiç de öyle değil. Bu görüntünün ardında usta bir santrfor özellikleri yatıyor. Arkasında Bülent ile De Boer oynadı. Kaleci Süleyman her seferinde degaj yapıyor, ya da topu elle oyuna sokuyor. Hepsini de Martin'e gönderiyor. Ve her seferinde de Ersen Martin topu post yapıp kontrol ediyordu. Tüm ataklar böyle gelişti. Ve 90 dakika boyunca bu topların hiçbirisine Bülent ve De Boer müdahale edemedi. İnsan bir kere "Şunun önüne geçeyim de topu alayım" diye düşünmez mi Hayır. Martin orada çelik çomak oynadı. 
   Savunmayı tek başına suçlamak haksızlık olur. Orta alan da oyunun baş kahramanıydı. Cihan, Ayhan, Batista, Sabri gibi oyuncular parmak ısırttı. Hele havalimanlarında gazetecilere fırça atan, tavır koyan, havasından geçilmeyen Sabri bey, kendisine Terim'in bu kadar çok dayandığına şaşırmış herhalde. Batista ise tam bir tehlike. Adam topa çıkmasını bilmiyor. Savunma ve orta alanın herşeyi ile döküldüğü bu maçın tek iyi adamı kaleci Mondragon'du. O olmasa maç bu kadar bile uzamazdı. Savunmasının hataları nedeniyle kendisini feda etti. Bir gol attırdı. Bir de gol pozisyonunu hazırladı. Peki orta alanın büyük starı Hasan Şaş o bölgede Mondragon kadar faydalı olabildi mi 
   90 dakika boyunca tek bir pozisyon yakalayan, golü de ilk yarıda Bratu'nun çeyrek pozisyondan bulan Galatasaray bu yılın unutulmaz hanelerine bu maçı da ekledi. Ama bu yara büyük bir yara. Ve bu maçın suçluları sahadaki oyuncular. Ama onların arkasındaki asıl hatalı kimlik ise Fatih Terim. Sabri'nin kanattan içeriye çekilmesini, Batista'nın savunmanın önünde oynamasını, Ergün'ün tribüne gitmesini, çıkmaz bir sokağa benzeyen sorunlarla dolu taktiği hep o hazırladı. 
   
      
</TEXT>
</DOC>
