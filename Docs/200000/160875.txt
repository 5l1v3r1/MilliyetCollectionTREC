<DOC>
<DOCNO> 160875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/eko01.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekreterine 'TL'de kal demiş 
</HEADLINE>
<TEXT>

Eski sekreteri Alpyürük, Erçel'in TL hesabını dövize çevirmesi için devalüasyondan bir hafta önce talimat verdiğini, 'Ben TL hesabımı ne yapayım' diye sorduğunda ise 'TL'de kal' yanıtını aldığını söyledi 
     ANKARA Milliyet 

     Devalüasyondan önce TL hesabını dövize çeviren Merkez Bankası eski Başkanı Gazi Erçel'in eski sekreteri Ayşenur Alpyürük, bu işlem için Erçel'den talimat aldığını söyledi. 
     Erçel, geçen hafta Yolsuzluk Komisyonu'na Türk parasını dövize çevirmesini "Tamamıyla tesadüf. 19 Şubat'ta paramın vadesi dolmuştu. Dövize çevirdik. Zaten ben ilgilenmedim, işlemleri yanımda çalışanlar yaptı" diye açıklamıştı. 
     Erçel'in görevini kötüye kullandığı iddiasıyla 4.5 yıla kadar hapis istemiyle yargılandığı Ankara 11. Asliye Ceza Mahkemesi'nde ifade veren eski sekreteri Alpyürük ise Erçel'in Halkbank'ta vadesi 19 Şubat 2001'de dolan TL hesabını dövize çevirmesi için devalüasyondan bir hafta önce talimat verdiğini kaydetti. 
     
     İşlem telefonla yapıldı 
     Bu işlemi piyasalar kapanmadan önce telefonla yaptığını ve Erçel'in başka hesaplarıyla ilgilenmediğini belirten Alpyürük, "Başkan'a 'Benim de TL hesabım var. Ne yapayım' diye sordum. O da 'TL'de kal' dedi" diye konuştu. Alpyürük, devalüasyon olacağını bilmediğini belirtti. 
     Tanık olarak konuşan dönemin Piyasalar Genel Genel Müdürü Nesrin Doğaneli de kriz döneminde dövizin sadece Merkez Bankası tarafından satıldığını ve bu dönemde hiçbir kurumu kayırmadığını savundu. 
     Dönemin Merkez Bankası Meclisi Üyesi Durmuş Yılmaz da, Erçel'e isnat edilen suç tarihinde, piyasa kapandıktan sonra alım yapıldığını, herhangi bir kuruma satış yapılmadığını bildirdi. 
     

</TEXT>
</DOC>
