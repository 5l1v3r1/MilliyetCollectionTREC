<DOC>
<DOCNO> 197686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/ekonomi/eko03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrik pazarı kuruluyor 
</HEADLINE>
<TEXT>

   Kaçak elektriğin tespiti, sayaç okuma - sökme ve fatura tahsili gibi işleri özel firmalara devredecek olan TEDAŞ, ocak ayı başında ihaleye çıkmayı planlıyor 
   AHMET ERHAN ÇELİK Ankara 
   
   Elektrik dağıtım tekeli TEDAŞ, katrilyon liralarla ifade edilen kaçak elektriğin tespiti, sayaç okuma, sökme, takma, mühürleme, fatura tahsili gibi işleri özel firmalara devretmeye hazırlanıyor. 
   TEDAŞ Genel Müdürü Haşim Keklik, "Kaçağı önleme, tahsilatı artırma" adını verdikleri projenin detaylarını Milliyet'e anlattı. "Kaçak elektriği diğer hizmetlerle birlikte satacağız" diyen Keklik, ihale duyurularının en geç Ocak 2004'te yapılacağını söyledi. Keklik ihalelere girecek firmalardan kaçak elektriği azaltmaları için taahhütnameler alacaklarını anlatırken, "Taahhüdünü yerine getirmeyen firmanın teminatı yanabilecek" dedi. 
   Proje üzerinde altı aydır çalıştıklarını söyleyen Keklik, sorularımıza şöyle yanıt verdi 
   
   Türkiye'de üretilen elektriğin 5'te biri kayıp - kaçak durumda. Finansmanı giderek daha zor hale gelen kaçak elektrik için 5 - 6 ay önce başlattığınız bir proje vardı. Bu proje ne aşamada    - Aldığımız tedbirler kaçağı önlemekte yeterli olmuyor. Bu yüzden kayıp - kaçak elektriği ihaleler yoluyla özel sektöre satacağız. 
   
   İhalelerin kapsamı nasıl belirlendi    - Özel firmalardan sayaç okuma, sökme, mühürleme gibi hizmetler alıyoruz. Buna kaçak elektriği de sokacağız. Firmalar ihalelerde "Tespit ettiğim miktardan şu kadar pay isterim" diye yarışacak. Kaçak elektriğin satılmasında aralarında kaçak oranın çok yüksek olduğu İstanbul, Ankara, Şanlıurfa, Mardin gibi 12 il öncelikli olacak. Küçük illeri de bölge olarak tanımlayıp firmalara vereceğiz. Ama düşüncemiz bu uygulamayı Türkiye'deki bütün illerde de uygulamak. Böylece 2 katrilyon liralık kayıp kaçak elektriğin tespitinde bütünüyle özel firmaları yetkilendirmiş olacağız. 
   
   Firmaları ihalelerde yarıştıracak unsurlar nasıl belirlendi    - Firmalar bize üç yıl için kayıp - kaçağı şu seviyeye indiririm diye taahhütte bulunacak. Tespit edilen kayıp - kaçak miktarından ne kadar pay istediğini firma belirleyecek. Bu firmalar aynı zamanda sayaç sökme - takma - mühürleme gibi işleri de üstlenecekler. 
   
   İhale sürecini nasıl planladınız    - En geç ocak başında ihale duyuruları yapılacak. Firmalar iki ayda tekliflerini hazırlayarak ihalelere girecekler. 
   
   Atıl duruma düşecek TEDAŞ personeli ne olacak    - Bizim 33 bin çalışanımız var. Bu personelin yerine adam almayarak sayıyı aşama aşama azaltacağız. 
   
   'Hedef kaçağı sıfırlamak'    Kaçak elektriği azaltmada taahhüt edilecek oranı belirlediniz mi    - Firmaların kaçak elektriği sıfırlamalarını istiyoruz. Farzedelim İstanbul Avrupa yakasında kayıp - kaçak oranı yüzde 25. Kaçak oranı da yüzde 12. Firmanın bize yüzde 13'lük kaçağı tespit edeceğini taahhüt etmesi lazım. 
   
   Taahhüdünü yerine getirmeyen firmaya yaptırımınız ne olacak    - Firmalardan teminatlar alacağız. Taahhüdünü yerine getiremeyen firma bu yolla mali yaptırımlara maruz kalabilecek. Ayrıca taahhütlerini yerine getirmeyen firmaya biz de hakettiği payını ödemeyeceğiz. Bu yolla firmaların rahat para kazanma dönemleri de bitmiş olacak. 
   
   
</TEXT>
</DOC>
