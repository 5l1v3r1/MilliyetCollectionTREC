<DOC>
<DOCNO> 175044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo02.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ''Hepimizde inanılmaz düş kırıklığı var'' 
</HEADLINE>
<TEXT>

     Fenerbahçe Teknik Direktörü Christoph Daum, İstanbulspor karşısında aldıkları 3-0'lık yenilgi nedeniyle büyük bir düş kırıklığı yaşadıklarını söyledi. 
     Daum, maçın özellikle ilk yarısında buldukları pozisyonları değerlendiremeyerek, bireysel hatalardan dolayı rakibe öne geçme fırsatını tanıdıklarını kaydetti. 
     İkinci yarıda ise İstanbulspor üzerinde kurmak istedikleri baskıyı sahaya yansıtamadıklarını ifade eden Alman çalıştırıcı, şunları söyledi 
     ''Hepimizde inanılmaz düş kırıklığı var. Sahaya hakim olmamıza rağmen, pozisyonları değerlendiremedik. Stat içinde taraftarların yarattığı atmosfer çok iyiydi. Maalesef bazı oyuncularım bundan olumsuz yönde etkilenip, gereksiz sinir yaptı. Antrenmanlarda dahi görmediğim basit pas hataları oldu. Oyuncularım kendi sinir savaşını yenemedi. İlerleyen haftalarda iyi bir performans sergileyerek kendimizi affettirebiliriz.'' Savunmada cezalı olan Fatih'in yokluğunu hissettiklerini dile getiren Daum, kaleci Enke'nin de ilk golde hatası olmasına rağmen, maçın genelinde üzerine düşen görevi yaptığını belirtti. 
     Alman teknik adam, kanat oyuncularına yönelik yapılan eleştirilerle ilgili olarak, ''Kanatların sürekli gelip baskı yapabildiğini gördük. Ancak, her top oyuncuyu bulmaz. Ceza alanındaki oyuncunun da topa gitmek için mücadele etmesi lazım'' dedi. 
     Yeni bir takım kurduklarını hatırlatan Daum, birçok konuda kendilerini geliştirmeleri gerektiğini ifade ederek, ''Takımın oturmasını ve kendini bulmasını beklemeliyiz. Gerek uluslararası piyasada, gerekse iç piyasada hemen alıp takıma koyacağımız futbolcu bulmak kolay değil'' diye konuştu. 
     Hazırlık döneminde takımla ilgili planlarında Ukraynalı futbolcu Rebrov'un olmadığını söylediğini hatırlatan Daum, ''Onu oyuna alırken, Erhan'ın kırmızı kartla oyun dışında kalacağını tahmin etmedim. Rebrov iyi bir pasör ve onu bu şekilde değerlendirmek istedim. Rebrov son dönemde çok iyi çalıştı, ücretini de ödüyoruz ve faydalanmalıyız'' diye konuştu. 
     Daum, karşılaşmanın ikinci yarısında Van Hooijdonk'un kullandığı serbest atışta, İstanbulspor barajında Musa Kuş'un eline çarpan top için, hakem kararları hakkında değerlendirme yapmayacağını, ancak pozisyonu herkesin net bir şekilde gördüğünü söyledi. 
     Bu arada, Alman çalıştırıcı, tribünler boşaldıktan sonra, futbolcularına dinlenme amaçlı hafif bir ter idmanı yaptırdı. 
     Yarını dinlenerek geçirecek olan sarı-lacivertliler, Trabzonspor maçı hazırlıklarına 12 Ağustos Salı günü başlayacak. 
     Öte yandan, sarı-lacivertli yöneticiler, maçtan sonra herhangi bir açıklama yapmaktan kaçındı. 

     
</TEXT>
</DOC>
