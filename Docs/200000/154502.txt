<DOC>
<DOCNO> 154502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/guncel/gun10.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Avcı kurşunu iletişimi vurdu      ELAZIĞ'ın Kovancılar ilçesi yakınlarında bir avcının Telekom'a ait iletişim hatlarına zarar vermesi sonucu Bingöl'de iletişim aksadı. Telekom'a ait fiber optik kablolara ateş açılması sonucu hatlarda hasar meydana gelirken, Bingöl'deki normal telefon hatları sekiz, GSM telefon hatları ise 10 saat devre dışı kaldı. Ekiplerin çalışmaları sonucu hasar gören kablo değiştirilince, görüşmeler dün sabah tekrar başladı. 
     
4.4'lük deprem İzmir'i korkuttu      ELİF DEMİRCİ İzmir DHA 

     İZMİR'de dün merkez üssü Urla olan 3 deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü'nden verilen verilere göre dün saat 04.33'te 3.5, saat 14.00'te 4.4, saat 14.05'te 3.5 büyüklüklerindeki depremlerin 10 Nisan'daki 5.6'lık depremin artçıları olduğu açıklandı. Çevre ilçelerde de hissedilen ve paniğe neden olan depremlerin herhangi bir can ve mal kaybına yol açmadığı belirtildi. 
     
Bingöl'de 1022 artçı yaşandı      BİNGÖL'de 1 Mayıs'ta meydana gelen 6.4 büyüklüğündeki depremin ardından dün sabaha karşı 4.4 büyüklüğünde artçı sarsıntı oldu. Alınan bilgiye göre, Bingöl'de geçen perşembe 03.27'de gerçekleşen çok şiddetli deprem sonrasında, dün sabah saatlerine kadar çok hafif, hafif ve orta şiddette 1022 artçı sarsıntı kaydedildi. Bu sarsıntıların 210'unun büyüklüklerinin 2.3-4.5 arasında, 812'sinin 2.3'ün altında olduğu saptandı. 
     
Çocuklarımızı artık YİBO'ya vermeyiz      Bingöl'deki depremde YİBO enkazında 11 öğrencisini kaybeden Gökçeli Köyü sakinleri, çocuklarını artık YİBO'lara göndermekten çekindiklerini söyledi. YİBO enkazından dün cesetleri çıkarılan Cihat Avcı ile arkadaşı Ali Çelik'in cenazeleri Gökçeli köyünde defnedildi. Gökçeli muhtarı Ahmet Gündü, köyde ikamet eden öğrencilerin 11'inin YİBO enkazında öldüğünü belirterek, "Artık çocuklarımızı YİBO'lara göndermeyiz. Kış demeden kendi imk nlarımızla okula taşıdığımız çocuklarımızın sağlıksız yapılarda okumalarındansa okumamaları daha iyi" dedi. 
     

</TEXT>
</DOC>
