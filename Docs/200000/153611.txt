<DOC>
<DOCNO> 153611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur31.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani yüzünü Türkiye'ye döndü... 
</HEADLINE>
<TEXT>

     Irak Kürdistan Demokrat Partisi IKDP lideri Mesut Barzani'nin, Başbakan Yardımcısı ve Dışişleri Bakanı Abdullah Gül'e mektup göndererek, Irak'ın geleceğine ilişkin daha yakın işbirliği istediklerini bildirdiği öğrenildi. 
     Irak savaşı öncesinde Türkiye'ye tehditler savuran Barzani, savaşın bitmesinden sonra Talabani ile aralarının açılması, ABD'den beklediği ilgiyi görememesi üzerine yüzünü Türkiye'ye çevirdi. 
     Edinilen bilgiye göre, Barzani hafta başında yolladığı mektubunda, Türkiye'nin genel anlamda Irak'a ilişkin tutumundan memnuniyet duyduklarını ve bu çerçevede Irak'ın geleceğine ilişkin daha yakın işbirliği istediklerini kaydetti. 
     Barzani, mektubunda ayrıca, Irak'ta oluşturulması planlanan yeni yönetimin demokratik olması ve ayrımcılık yapılmaması için çalışacaklarını belirtti. 
     




</TEXT>
</DOC>
