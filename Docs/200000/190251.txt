<DOC>
<DOCNO> 190251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur26.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, 20 parkın açılışı toplu olarak yaptı... 
</HEADLINE>
<TEXT>

     İstanbul Büyükşehir Belediyesi tarafından Anadolu Yakası'nda yaptırılan 20 parkın toplu açılışı, Büyükşehir Belediyesi Başkanı Ali Müfit Gürtuna tarafından gerçekleştirildi. 
     Maltepe Girne Mahallesi'ndeki Semt Parkı'nda düzenlenen törene katılan Gürtuna, İstanbul'un heryerini yeşillendirme çalışmalarının hızla sürdüğünü bildirdi. 
     Çocukların oynayabilecekleri, büyüklerin dinlenebilecekleri, piknik yapabilecekleri 20 parkı aynı anda hizmete sokmaktan büyük mutluluk duyduklarını anlatan Gürtuna, ''İstanbul bir zamanlar yeşile hasret bir şehirdi. Şimdi, yeşiller içinde bir şehir haline getirildi. Mevcut yeşil alan 10 misli artırıldı. Kentimiz dünyanın en temiz, en güzel şehri haline getirilmiştir'' diye konuştu. 
     Yaptıkları parkları vatandaşlara emanet ettiklerini belirten Gürtuna, herkesin mahallesindeki yeşil alana gözü gibi bakması gerektiğini kaydetti. 
     Konuşmanın ardında Gürtuna, öğrencilerle birlikte kurdele keserek, bulunduğu parkın yanı sıra diğer 19 parkın açılışını yaptı. 
     İstanbul'un Anadolu Yakası'nda yaptırılan 20 parkın toplam 300 bin metrekare olduğu ve 30 trilyon liraya malolduğu bildirildi. 
     
</TEXT>
</DOC>
