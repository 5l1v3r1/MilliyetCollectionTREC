<DOC>
<DOCNO> 193546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo07.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculara "oruç yasağı"na ilahiyatçılar ne diyor 
</HEADLINE>
<TEXT>

     Birinci Süper Lig'de ve İkinci Lig'de bazı teknik adamların futbolcularına ''oruç tutma yasağı'' getirmesini değerlendiren Dokuz Eylül Üniversitesi İlahiyat Fakültesi Öğretim Üyesi Prof.Dr.Mehmet Şener, İslamiyete göre, futbolcuların kamp döneminde ve maç günlerinde oruç tutmasını engelleyen bir ''zorunluluk'' karşısında oruçlarını kaza edebileceklerini söyledi. 
     Prof.Dr.Mehmet Şener, orucun İslamiyet'te farz olduğunu ve her Müslüman'ın bu ibadeti yapması gerektiğini belirtti. 
     Mesleği futbolculuk olan bir Müslüman'ın, oruç tuttuğunda ''kulüpten dışlanma'' ve ''ekmek parasından olma'' gibi bir durumla karşılaşma riski varsa orucunu kaza edebileceğini belirten Şener, şunları kaydetti 
     ''Bir futbolcu bir kulübe kayıtlıdır. Geçimini bu işten sağlamaktadır. Oruç tutmaması yönünde bir mecburiyet olabilir. Bu durumda futbolcu, ekmek parasından olmamak ve kulübünden dışlanmamak için oruç tutmayabilir. O gün tutması gereken orucunu Ramazan ayının dışında kaza edebilir kanaatindeyim.'' Şener, antrenörlerin, antrenman programlarını Ramazan ayını dikkate alarak hazırlamalarının da sorunu çözebileceğini bildirdi. 
     
     SAĞLIK İÇİN SPOR YAPILIRKEN, ORUÇ KAZA EDİLMEZ 
     Sağlık için spor yapanların orucunu kaza edemeyeceğini kaydeden Şener, sözlerini şöyle sürdürdü 
     ''Yalnızca geçimini futbolculuktan kazananlar için bu hüküm verilebilir. Spor faydalı bir faaliyettir ancak sağlık için spor yapmak isteyen kişi oruç tutmamazlık edemez. Ramazan ayı Müslümanlar için büyük öneme sahip bir aydır. İslam dininin inananlarına kolaylık sağlayan bir dindir. Ancak Ramazan ayının saygınlığını zedelenmesine yol açacak davranışlardan kaçınmak gerekir.'' 
     
</TEXT>
</DOC>
