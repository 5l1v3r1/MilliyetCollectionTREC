<DOC>
<DOCNO> 172920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/spo03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Harman modeli 
</HEADLINE>
<TEXT>

   Galatasaray Teknik Direktörü Fatih Terim, kadroda doğru sentezi yakalayabilmek için isimleri titizlikle saptadıklarını açıkladı, tecrübe ile gençliği kaynaştırmayı hedeflediklerini vurguladı 
   
   'İsimler değişti' 
   GALATASARAY Teknik Direktörü Fatih Terim, kulübün resmi dergisinde yaptığı açıklamada yeni sezondan beklentilerini dile getirdi. Terim, "Galatasaray kadrosu, aramıza yeni katılan arkadaşlarımızla birlikte ismen değişiklik gösteriyor olabilir. Bu seneki kadromuzu, tecrübe ile gençliği birlikte harmanlayarak, olumlu bir sentez yaratmak için titizlikle saptadık" dedi. 
   
   'Tecrübe de önemli' 
   SADECE gençlerden oluşan bir kadro ile yola çıkmalarının mümkün olmadığını açıklayan tecrübeli teknik adam, "Bu Galatasaray gibi her sezona iddialı hedeflerle başlamak zorunda olan bir kulüp için imkansızdır" diye konuştu. Terim şunları söyledi "Bize düşen sorumluluk, Olimpiyat Stadı'na gelecek on binlerce sevenimize iftihar edecekleri ve gurur duyacakları bir Galatasaray sunabilmektir." 
   
   De Boer'den övgü    UEFA'NIN resmi sitesi "www.uefa.com" Galatasaray'dan sonra, Sarı - Kırmızılılar'ın yeni transferi Frank de Boer'e geniş yer ayırdı. Tecrübeli savunma oyuncusunun Galatasaray'a transferi, yeni sezondaki hedefleri, takımdaki ortam hakkında bilgi verdi. Sitede Boer'in "Galatasaray hakkında çok iyi düşüncelerim var. Çok büyük bir kulüp ve iyi standartlara sahip. Takımın içindeki ortamdan son derece memnunum. Burada kendimi evimde gibi hissediyorum" sözleri de yer aldı. 
   
      Bücürleri heyecan bastı    GALATASARAY'DAN İnter'e giden iki milli yıldız Emre Belözoğlu ve Okan Buruk yıllar sonra Amsterdam Turnuvası'nda eski takımlarına karşı oynayacak olmanın heyecanını yaşıyor. Galatasaray ile dün akşam aynı saatlerde Amsterdam'a inen Emre Belözoğlu ve Okan Buruk, arkadaşımız Erhan Telli'ye "Her ikimiz de gurur doluyuz. Tabii ki eski takımımıza karşı mücadele vermek oldukça ilginç bir durum. Biz de neler hissedeceğimizi merak ediyoruz. Çok heyecanlıyız. İyi olan kazansın" ifadesini kullandılar. Fatih Terim ile Inter'in çalıştırıcısı Cuper biraraya geldi ve birbirlerine şans diledi. Bu arada Terim organizatörlerin kendisine tahsis ettiği arabanın zamanında gelmemesine sinirlendi ve taksiye binerek otele gitti. Fotoğraf Erol Demirkol 
   
   Engeller aşıldı    YENİ sezona yeni umutlarla hazırlandıklarını açıklayan Galatasaray Başkanı Özhan Canaydın, camiaya ve taraftarlara umut dolu mesajlar gönderdi. Canaydın, geçen sezonun sonuyla birlikte kolları sıvadıklarını dile getirerek, "Yoğun bir çalışma temposuyla önümüzdeki engelleri aştık. Futbolcularımızın hırsı yeni sezonda özlenen ve beklenen başarıların geleceğini müjdeliyor" dedi. 
   
   Aslan, Emre'li Inter önünde    GALATASARAY, Amsterdam Turnuvası'nın ilk maçında bugün Emre ve Okan'ın takımı Inter ile kozlarını paylaşacak. TSİ 20.00'de başlayacak olan zorlu sınavı, Kanal D naklen ekranlara getirecek. Turnuvanın bir diğer maçında ise Liverpool ile Ajax karşılaşacak. Cim-Bom, Hollanda'daki organizasyonun ikinci ayağında pazar günü Liverpool önüne çıkacak. Bu arada Almanya'daki hazırlık çalışmalarını dün tek antrenmanla tamamlayan Galatasaray daha sonra Hollanda'ya geçti. 
   
   Hakkımızı koruruz    Sarı-Kırmızılı yöneticiler, AG şirketi ile imzalanan kredi sözleşmesinin kulübü zarara uğratmayacağını iddia ettiler 
   HALİL ÖZER 

   Gizlilik ön planda 
   YENİ Ali Sami Yen Projesi'ni hayata geçirebilmek için ABD'nin AG şirketiyle kredi sözleşmesi imzalayan Galatasaray yönetimi, kafalarda oluşan soru işaretlerinin yersiz olduğunu savundu. Şirketle yapılan anlaşma gereğince gizliliğin ön planda olduğunu belirten yöneticiler, "33 milyon dolarlık teminat mektubu bir fondur. Zorunlu olan bu fonu AG oluşturdu" dediler. 
   
   'Som'u araştırdık' 
   AMERİKA ve İsviçre'deki avukatlık bürolarının her türlü yazışmayı takip ettiğini de belirten yöneticiler, "Galatasaray'ın hakkını kimseye yedirtmeyiz" diye konuştular. Sarı - Kırmızılılar şunları söyledi "AG adına imzaya gelen Sahip Som hakkında araştırmaları yaptık. Sakıncalı bir insan olsa medya önüne çıkmazdı. Bir sorun yaşarsak gereken müdahalelerde bulunuruz." 
   
   Herkesle çalışmıyor 
   SARI-KIRMIZILI yöneticiler, AG şirketinin herkesle çalışmadığını vurguladılar. Yöneticiler, "Web sitelerinin ve telefonlarının cevap vermemesi şirketin genel mahrem yapısından kaynaklanıyor. Bu krediyi getirmek istiyoruz" dediler. Öte yandan imza töreninden önce yöneticilerin, Sahip Som'a "Bir sorununuz varsa şimdi söyleyin" uyarısında bulunduğu da öğrenildi. 
   
   Yıldıray şoku    Galatasaray'ın listesinde yer alan milli futbolcuda Hepatit B virüsü bulundu, kritik İngiltere maçına yetişmesi riske girdi 
   
   Hastaneye kaldırıldı 
   GALATASARAY'IN transfer gündeminde yer alan Leverkusen'in yıldızı Yıldıray Baştürk'ten üzücü bir haber geldi. Hazırlık maçları ve antrenmanlarda kendini kötü hisseden Ay - Yıldızlı oyuncu, sarılık şüphesiyle Almanya'da hastaneye kaldırıldı. Yapılan detaylı testlerden sonra Hepatit - B teşhisi konan Yıldıray Baştürk hemen tedavi altına alındı. 
   
   Milli maç endişesi 
   YILDIRAY'IN hastalığının seyirine göre 1.5 ay ile 3 ay arasında futbol sahalarından uzak kalacağı açıklandı. Başarılı oyuncunun, Avrupa Şampiyonası Grup Elemeleri'nde 6 Eylül'deki Liechtenstein maçında forma giyemeyeceği bildirildi. 11 Ekim'de İngiltere ile oynayacağımız tarihi sınava yetişmeme riskinin bulunması da moralleri alt üst etti. 
   
   
</TEXT>
</DOC>
