<DOC>
<DOCNO> 192317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur30.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Başkanı Karaca, Dışişleri Bakanı Gül ile biraraya geldi 
</HEADLINE>
<TEXT>

     Radyo ve Televizyon Üst Kurulu RTÜK Başkanı Fatih Karaca, Dışişleri Bakanı ve Başbakan Yardımcısı Abdullah Gül ile biraraya geldi. 
     AB Genel Sekreteri Murat Sungar'ın da katıldığı, Dışişleri Bakanlığı'ndaki görüşmenin ardından açıklama yapan Karaca, 15 Temmuz'da 6. Uyum Paketi çerçevesinde özel radyo ve televizyonlara da geleneksel dil ve lehçelerle ilgili yayın yapabilme imkanı tanıyan bir kanunun yürürlüğe girdiğini ve yasaya göre 4 ay içinde gerekli yönetmeliğin çıkarılması gerektiğini hatırlatarak, bu sürenin 15 Kasım 2003'te dolacağını söyledi. 
     ''RTÜK olarak yönetmelik üzerinde hassasiyetle çalıştıklarını'' belirten Karaca, konuya ilişkin, ilgili kurum ve kuruluşların görüşlerini aldıklarını ve çalışmalarının sona ermek üzere olduğunu kaydetti. 
     Gül'e bu çalışmalar hakkında bugün bilgi verdiğini söyleyen Karaca, ''Umuyorum ki gelecek hafta RTÜK olarak yönetmeliğin son şeklini oluşturacağız. 15 Kasım'a gelmeden yönetmeliği kamuoyuyla paylaşacağımızı umuyorum'' dedi. 
     Karaca, ''Yönetmelik çıkarken ülkemizin bölünmez bütünlüğü noktasında da en ufak tereddütün olmaması lazım. Bu konu üzerinde bu kadar hassasiyetle durmamızın nedeni de budur'' diye konuştu. 
     Fatih Karaca, bir soru üzerine, denetimin RTÜK ve bölge teşkilatlarında olacağını kaydederek, bu çerçevede en ufak bir boşluğun, zaafiyetin olmasının mümkün olmadığını ifade etti. 
     Gerek bölge teşkilatları, gerek kamu kurum ve kuruluşlarının yardımlarıyla bu yayınların izleneceğini ve denetleneceğini belirten Karaca, kimsenin bu konuda bir kuşkusu olmadığını vurguladı. 
     Karaca, bir soru üzerine, özel radyo ve televizyonlara da kanun içinde yetki verildiği için yayın yapmalarına bir engel olmadığını belirtirken, yönetmeliğin yayınların nasıl ve ne şekilde yapılacağının ayrıntılarını belirleyeceğini söyledi. 
     Geçmişte yetki verilmesine rağmen TRT'nin yayınlara başlayamadığını söyleyen Karaca, ''Keşke TRT bu yayınlara başlasaydı'' diye konuştu. 
     Karaca, yayın kuruluşlarının sahiplerinin özelliklerine ilişkin bir soru üzerine, RTÜK'e başvurmuş ve RTÜK kütüğünde kayıtlı olan radyo ve televizyon kuruluşlarının başvurabileceğini belirtti. 
     RTÜK Başkanı Karaca, yönetmelikte haber, müzik, kültür programlarının yer alacağını, ayrıca altyazı mecburiyetinin getirilmesinin düşünüldüğünü kaydederken, ancak yayının hangi şekillerde ve ölçülerde olacağına ilişkin konuların henüz netlik kazanmadığını söyledi. 
     
</TEXT>
</DOC>
