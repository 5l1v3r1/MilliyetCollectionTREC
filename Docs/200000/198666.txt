<DOC>
<DOCNO> 198666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur02.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon hasır bileziği dünyaya açılıyor... 
</HEADLINE>
<TEXT>

     Arap ülkelerinden sonra ABD ve Avrupa ülkelerine de Trabzon'dan hasır bilezik gönderilmeye başlandı. 
     Trabzon Kuyumcular Odası Başkanı Ayhan Şakar, dünyanın birçok ülkesinden hasır bilezik siparişi aldıklarını belirtti. 
     Hasır bilezik işlemeciliğinde, Trabzon'da birçok kuyumcunun değişik modeller ortaya koyduğunu anlatan Şakar,''Hasır bilezik işlemeciliğine ilgi her geçen gün artıyor. Geçen yıllara oranla bu yıl hasır bilezik ihracatında çok büyük artış oldu'' dedi. 
     Bugüne kadar Arap ülkelerine yapılan hasır bilezik ihracatının artık Amerika, Almanya, İsviçre, İngiltere, Yunanistan ve Fransa'ya da yapılmaya başladığını ifade eden Şakar, kente yurtiçi ve yurtdışına pazarlanmak için ayda ortalama 80-100 kilo civarında gümüş ve altın işlendiğini söyledi. 
     Trabzon'da hasır bilezik dışındaki altın ve gümüş ürünlerine de ilginin fazla olduğunu kaydeden Şakar, özellikle, telkari, takunya ve resimliklerin, kente gelen yerli ve yabancı turistlerin ilgi odağı olduğunu belirtti. 
     
</TEXT>
</DOC>
