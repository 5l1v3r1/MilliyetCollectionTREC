<DOC>
<DOCNO> 153013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko40.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Çürük teknedeyiz ve tekne Türkiye'yi taşımıyor... 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rıfat Hisarcıklıoğlu, ''Bugün bizler çürük bir tekne ile yol almaya çalışıyoruz. Bu çürük teknenin, Türkiye'yi taşıması mümkün değil'' dedi. 
     Hisarcıklıoğlu, Trabzon Ticaret ve Sanayi Odası TTSO Nisan ayı Meclis Toplantısı'nda yaptığı konuşmada, Karadeniz ve Türkiye'nin sorunlarının birbirinden ayrılmaması gerektiğini belirtti. 
     Hisarcıklıoğlu, ''Türkiye iyiye gitmeden, Karadeniz Bölgesi de ileriye gidemez. Trabzonlular, 'Çürük tekneyle uzun sefer olmaz' derler. Ama bugün bizler, çürük bir tekne ile yol almaya çalışıyoruz. Bu çürük teknenin, Türkiye'yi taşıması mümkün değil. Sistemi düzeltmeden birşey yapmak imkansız. Bugün bu sistem içinde, ağır bir şekilde yürüyen bürokrasiyle birşey yürümez'' diye konuştu. 
     Şubat 2001 krizinin, Türkiye'de var olan iktisadi düzenin zayıf noktalarını tüm çıplaklığıyla ortaya çıkardığını ifade eden Hisarcıklıoğlu, şunları söyledi 
     ''Ekonomimiz kırılgandır. Bunun da temel sebebi, israfçı ve sorumsuz kamu yönetimi ve bunun sonucunda ortaya çıkan yüksek kamu borç stokudur. Artık borçlanarak borç ödeme dönemi sona ermelidir. Problemleri yok sayarak, bir hayal aleminde yaşamaya devam edemeyiz. Kamu maliyesinden kaynaklanan sorunlarımızı, artık kesin bir biçimde, çözüme kavuşturmak zorundayız. Öte yandan şunu da anlamamız gerekiyor. Zor sorunların kolay çözümü yoktur ve çözüm de gökten inmeyecektir. Borç yükünün hafiflemesinin yegane yolu, ekonominin büyümesinden geçmektedir. Bunu sağlamak da ancak herkesi çalışmaya, üretmeye ve vergi ödemeye teşvik ederek mümkündür. Hükümet, toplumu hem yatırıma hem de tüketime davet etmelidir.'' Kamu maliyesindeki öncelikli sorunun gelirde olmadığını, harcama tarafında olduğunu da söyleyen Hisarcıklıoğlu, şöyle devam etti 
     ''Halen toplanan kaynaklar bile, büyük bir hovardalıkla israf edilmektedir. Bunun, bir sürü örneği var. Devlete 3 katrilyon vergi borcu olan TEKEL'in, Ankara'da 14 yıl önce, 5 milyon dolarlık proje bedeli ile 10 bin metrekare büyüklükte genel merkez inşaatına başlandı. Bugün bu inşaat, 147 bin metrekare büyüklüğünde, 38'er katlı 2 kuleden oluşan plaza şeklini almıştır. Bu ikiz kulelere 120 milyon dolar harcanmıştır. Ama inşaat halen bitmemiştir. Çünkü bitmesi için 60 milyon dolar daha harcamak gerekiyor. Bu kuleler, işi kılıfına uydurmanın, plansız yatırımın ve kamudaki kaynak israfının dev bir anıtı olarak tarihe geçmiştir.'' 
     
     KAMU HARCAMALARINA DİSİPLİN GETİRİLMESİ 
     Hisarcıklıoğlu, son 35 yılda kişi başına milli gelirin 10 kat, sosyal güvenlik primleri dahil vergi yükünün ise tam 21 kat arttığını ifade ederek, şöyle konuştu 
     ''Kamu kesimi, vatandaşların gelirine gittikçe artan bir biçimde ortak olmaktadır. Sorunun kaynağı gelirde değil, harcamaların fazla ve verimsiz oluşundadır. Bu yüzden öncelikle kamu mali reformunun tamamlanarak, kamu harcamalarına disiplin getirilmesini istiyoruz. Devletin kendi kasasına sahip çıkmasını istiyoruz. Havuzun dibi delik olduğu müddetçe taşıma su getirerek bu havuzun dolmayacağını herkesin görmesini bekliyoruz. Kamu kesimi kendisine çekidüzen verdikten sonra, bizlerin yapamayacağı fedakarlık yoktur. Çünkü hepimiz biliyoruz ki devlet varsa biz de varız.'' 
     




</TEXT>
</DOC>
