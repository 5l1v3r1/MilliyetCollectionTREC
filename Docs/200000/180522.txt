<DOC>
<DOCNO> 180522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko27.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Türk Telekom'un değer tespit çalışması Eylül'de bitecek 
</HEADLINE>
<TEXT>

     Maliye Bakanı Kemal Unakıtan, özelleştirme takvimi çerçevesinde Türk Telekom'un değer tespit çalışmasının Eylül ayı içerisinde tamamlanması, özelleştirme stratejisine yönelik Bakanlar Kurulu Kararının ise Ekim sonuna kadar çıkartılmasının hedeflendiğini bildirdi. 
     Unakıtan Özelleştirme İdaresi'nde düzenlediği basın toplantısında özelleştirme çalışmaları hakkında bilgi verdi. 
     Unakıtan bu arada, yılın son çeyreğinde özelleştirme uygulama ve gelirlerinin belirgin şekilde artacağını, bu çalışmaların aynı kararlılıkla 2004 yılında devam edeceğini vurguladı. 
     Türk Telekom için yeni bir ''satış stratejisi'' belirlenmesine ilişkin çalışmalar kapsamında, Nisan 2003'te Bakanlar Kurulu'nca bir Prensip Kararı alındığını hatırlatan Bakan Unakıtan, bu çerçevede, şirket hisselerinin satışı için kontrol hakkının devrini içerecek bir blok satış ve halka arz için çalışmaların eş anlı yürütülmesi ve nihai satış stratejisinin, oluşacak piyasa koşullarına göre belirlenmesinin kararlaştırıldığı belirtti. 
     Unakıtan, ''özelleştirme takvimi çerçevesinde, Türk Telekom değer tespit çalışmasının Eylül ayı içerisinde tamamlanması, özelleştirme stratejisine yönelik Bakanlar Kurulu Kararının ise Ekim ayı sonuna kadar çıkartılması hedeflenmektedir'' dedi. 
     
     HIZLANDIRMA YASASI 

     Özelleştirme çalışmalarının daha hızlandırılması amacıyla hazırlanan, 4971 sayılı ''Bazı Kanunlarda ve Milli Piyango İdaresi Genel Müdürlüğü Kuruluş ve Görevleri Hakkında Kanun Hükmünde Kararnamede Değişiklik Yapılması Hakkında Kanun'un'', 15 Ağustos 2003 tarihinde yayımlanarak yürürlüğe girdiğini bildiren Unakıtan, şöyle devam etti 
     ''4046 sayılı Kanun'da yapılan düzenlemelerle, özelleştirme uygulamalarının hızlandırılması yolunda hükümler getirilmiştir. Özelleştirme uygulamalarının idari ve hukuki yönden hızlanması için bürokratik işlemleri basitleştirici ve kolaylaştırıcı düzenlemeler yapılmıştır. 
     Milli Piyango İdaresi Genel Müdürlüğü tarafından şans oyunlarını planlamak, tertip ve çekilişini düzenlemek üzere, lisans verilmesi suretiyle özelleştirilmesine yönelik düzenlemeler yapılmıştır. Milli Piyango İdaresi icracı kurum olmaktan çıkarılarak düzenleyici kurum haline getirilmiştir. Böylece şans oyunları, Devletin gözetim ve denetiminde lisans verilmesi suretiyle, özel sektör vasıtasıyla, yürütülecektir. Telekom hisselerinin hisse senedine dönüştürülebilir tahvil yoluyla satışına imkan verecek düzenleme yapılmıştır.'' 
     
     ÖZELLEŞTİRME KAPSAMINDAKİLERİN GELİR-GİDERLERİ 

     Unakıtan bu arada, özelleştirme programındaki kuruluşların gelir ve gider faaliyetlerinin yakından takip edildiğini, en iyi şekilde yönetilmelerinin sağlandığını belirtti. 
     Nitekim Ocak-Haziran 2002 döneminde net 209 trilyon lira zararda olan özelleştirme portföyünün, Ocak-Haziran 2003'de net 3 trilyon lira kara geçirildiğini ifade eden Unakıtan, böylece özelleştirilen kuruluşların kamuya mali yükü azaltılırken, daha yüksek fiyatlara satışı mümkün hale getirildiğini bildirdi. 
     
     2004'ÜN PROGRAMINI OLUŞTURMA ÇALIŞMALARI 

     Unakıtan, 2003 yılı başında açıklanan özelleştirme planı titizlikle yürütülürken, diğer taraftan önümüzdeki yılın programının oluşturulması çalışmalarına devam edildiğini de söyledi. 
     2004 yılı Özelleştirme programında, ''kamunun istihdam yükünün azaltılması, gider tasarrufunda bulunması ve zarardan kurtulması, kamuya gelir sağlanması ve yabancı sermaye girişinin'' sağlanmasının hedeflendiğini belirten Unakıtan, ''Şeker Fabrikaları ve TİGEM gibi tarımsal destekleme ile ilgili KİT'lerin özelleştirilmesinin, tarım politikaları ile birlikte bir bütün olarak değerlendirilerek, gerekli tedbirlerin alınmasının ardından özelleştirmeye geçilmesi öngörülmektedir.'' 
     
     ''YURT DIŞINDAKİ VATANDAŞLARIMIZI ÖZENDİRECEĞİZ'' 

     Unakıtan, yurtdışında yaşayan Türk vatandaşlarının özelleştirme uygulamalarına katılmalarının özendirilmesi hususları dikkate alınarak, özelleştirme amaçlarının tespiti ve özelleştirilebilecek kuruluşların bu amaçlara göre değerlendirilmesinin hedeflendiğini de söyledi. 
     Hazırlık çalışmaları devam etmekte olan kuruluşlardan elektrik sektöründe, ilk önce dağıtım olmak üzere Aralık ayı sonuna kadar ilana çıkılması planlanlandığını bildiren Unakıtan, bu konuda halen danışman tutma çalışmalarına devam edildiğini ifade etti. 
     
     ŞANS OYUNLARI 

     Milli Piyango bünyesinde yer alan Şans Oyunlarının özelleştirme işleminin başlatılmasına ilişkin ÖYK karar taslağının ÖYK'nın gündemine sunulduğunu belirten Unakıtan, kararın alınmasını müteakip Milli Piyango Genel Müdürlüğü, Maliye Bakanlığı, Hazine Müsteşarlığı ve Özelleştirme İdaresi yetkililerinden oluşan bir komisyonun kurulacağını ve şans oyunlarının özelleştirilmesinin hızla tamamlanacağını bildirdi. 
     Şeker fabrikalarının özelleştirilmesine ilişkin yol haritasının ÖYK tarafından geçtiğimiz aylarda belirlendiğini hatırlatan Unakıtan, bu çerçevede TÜRK ŞEKER'in öncelikle bağlı ortaklıkları ve iştiraklerinin özelleştirme programına alındığını ve 2004 yılı sonuna kadar özelleştirilmelerinin tamamlanması için çalışmalara başlandığını söyledi. 
     
     ŞEKER ÖZELLEŞTİRİLMESİ VE TARIM POLİTİKALARI 

     Unakıtan, TÜRK ŞEKER'e ait fabrikaların özelleştirilmesinde, hükümetin ''tarımsal destekleme ile ilgili KİT'lerin özelleştirilmesinin, tarım politikaları ile birlikte bir bütün olarak değerlendirilerek özelleştirilmesi'' iradesi çerçevesinde bir model oluşturulmasının düşünüldüğünü bildirdi. 
     Bu çerçevede Sanayi Bakanlığı, Tarım Bakanlığı, Türk Şeker, Şeker Kurulu ile etkin bir koordinasyon içerisinde şeker fabrikalarının gruplar halinde özelleştirilmesi planlandığını ifade eden Unakıtan, gruplandırma çalışmalarına devam edildiğini söyledi. 
     
     İMKB, ALTIN BORSASI, OTOYOLLAR, BOĞAZ KÖPRÜLERİ 

     Halen özelleştirme kapsamında bulunan araç muayene istasyonları, otoyollar ve boğaz köprülerinin özelleştirme programına alınmalarına ilişkin ÖYK Karar taslaklarının da Yüksek Kurulun gündemine sunulduğunu belirten Unakıtan, şunları kaydetti 
     ''İstanbul Menkul Kıymetler Borsası İMKB , İstanbul Altın Borsası ve Halk Bankası'nın, kuruluşların sektörlerinin özelleştirme sonrası yapısı ve bu çerçevede özelleştirme modellerini belirleyecek çalışmanın, kendi tutacakları danışmanlar ile birlikte belirlemeleri ve yürütmeleri, daha sonra özelleştirme aşamasına gelinmesi konusunda ortak görüş birliğine varılmıştır. 
     Görüldüğü üzere 2003 yılı içinde yapılan özelleştirme çalışmaları, ülke çıkarları doğrultusunda kararlılık ve büyük bir özveriyle sürdürülmektedir. Bu yılın son çeyreğinde özelleştirme uygulamaları ve gelirlerinin belirgin şekilde artacağı görülecektir. Bu çalışmalar aynı kararlılıkla, 2004 yılında da devam edecektir'' 
     
     TAVİZ VERMEK YOK 

     Maliye Bakanı Kemal Unakıtan, özelleştirmenin hükümet için, takip edilen ekonomik program için çok önemli olduğunu vurgularken, ''hiç bir şekilde taviz vermeksizin, kararlılıkla özelleştirmeye devam ediyoruz ve devam edeceğiz...Devleti ekonomik faaliyetlerden kurtarıncaya kadar buna hızlı şekilde devam edeceğiz'' dedi. 
     Unakıtan, düzenlediği basın toplantısında, artık devletin bir iş kapısı olmasını istemediklerini, ekonomik faaliyetlerden devletin tamamen arındırılmasını istediklerini bildirdi. 
     ''Devlet, hiç bir şekilde sanayici, bankacı, tüccar olmasın diyoruz'' diyen Unakıtan, devamla şöyle dedi 
     ''Sanayici de, bankacı da, tüccar da özel sektör olsun diyoruz. Görüşümüz hükümet olarak budur. Bundan sonra üretimi de özel sektör yapacak, bankacılığı da.. İstihdam kapısı da özel sektörce meydana getirilecektir. Bize düşen özel sektörün önünü açmaktır. Ekonominin önünü açmaktır, istikrarlı şekilde ekonominin gelişmesini sağlamaktır.'' 
     
     ENERJİ ÖZELLEŞTİRMELERİ 

     Bakan Unakıtan, özelleştirme kapsamına yeni alınan kuruluşlara değinirken, Eti Seydişehir Alüminyum, Kemerköy, Yeniköy Elektrik Üretim A.Ş. ile Kütahya Şeker Fabrikasının yanı sıra 9 iştirak ve 1 elektrik tesisinin Yatağan özelleştirme kapsam ve programına alındığını bildirdi. 
     Unakıtan, Eti Alüminyumun özelleştirilmesini kolaylaştıracak ve değerini artıracak olan Oymapınar elektrik üretim tesisinin Eti Alüminyum ile birleştirilmesi hususunun ÖYK'nın gündeminde olduğunu belirtti. 
     Bakan Unakıtan, TÜGSAŞ'ın bağlı ortaklıkları olan İgsaş, Samsun ve Gemlik Gübre San. A.Ş, Eti Bakır-KBİ Samsun İşletmesi, Eti Krom A.Ş, için ihaleler açıldığını, bu ihalelere de yatırımcıların yoğun ilgisinin olduğunu söyledi. 
     
     BOTAŞ'TAN DÜŞÜK FİYATLI DOĞALGAZ ALIM HAZIRLIĞI 

     İgsaş, Samsun ve Gemlik Gübre San. A.Ş'nin özelleştirilmelerini olumlu yönde etkileyecek olan, BOTAŞ ile ''düşük fiyatlı ve uzun vadeli'' doğalgaz alım anlaşması için yapılmakta olan çalışmalara devam edildiğini bildiren Unakıtan, şöyle konuştu 
     ''Bunların dışında Eti Elektrometalurji, SEKA Taşucu Limanı ve İzmit İşletmesi, Sümer Holding'e ait Van, Tercan, Sarıkamış, Akdeniz, Bakırköy, Beykoz ve Çanakkale İşletmeleri, Ataköy Turizm ve Otelcilik, Tümosan, Div-han, ESGAZ, BURSAGAZ için ihale açılmasına yönelik çalışmalar hızla sürmektedir. TÜMOSAN ile ilgili olarak tüm hazırlıklar tamamlanmış olup, TÜMOSAN'ın bulunduğu alanın askeri güvenlik bölgesinde kalması nedeniyle Genelkurmay Başkanlığı'ndan görüş ve bilgi istenilmiştir.'' Bakan Unakıtan, açıklamalarının ardından gazetecilerin sorularını yanıtladı. 
     
</TEXT>
</DOC>
