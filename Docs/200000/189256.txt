<DOC>
<DOCNO> 189256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun20.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anglikan kilisesi bölünüyor.. 
</HEADLINE>
<TEXT>

     70 milyon üyesiyle Hıristiyan dünyasında önemli bir yere sahip olan Anglikan kilisesi, ABD'deki Protestan başpiskoposun piskoposluğa seçilen homoseksüel din adamının takdis törenine katılma yolundaki ısrarı yüzünden bölünme tehlikesiyle karşı karşıya geldi. 
     Dünya çapındaki Anglikan kilisesi liderlerinden gelen çağrıya rağmen, bu konuda geri adım atmayacağını açıklayan ABD Protestanlarının lideri Başpiskopos Frank Griswold, kilisedeki bölünme eğiliminin büyümesine yol açtı. 
     Anglikan Kilisesi lideri Rowan Williams ile günlerdir toplantı halinde bulunan Griswold, 2 Kasım'da ABD'nin New Hampshire eyaletinde yapılacak takdis törenine katılarak, erkek arkadaşıyla aleni bir birliktelik yaşamakta olan homoseksüel piskopos Canon Robinson'ın görevine başlamasına ön ayak olacağını bildirdi. 
     Griswold'un bu ısrarlı tutumu üzerine bir bildiri yayımlayan Anglikan Kilisesi liderleri ise ''takdis sürecinin tamamlanmasının, Anglikan Kilisesi'nin kritik bir noktaya gelmesine neden olacağını, Anglikan toplumunun ortak geleceğinin tehdit altına gireceğini'' belirtti ve ''Bu vakada tartışmalara yol açan piskopos Anglikan dünyası tarafından tanınmayacak ve bazı piskoposlar kendilerini Anglikanizmin bile dışında görmeye başlayacak. Bu da bizim toplumsal düzenimizin bozulmasının başlangıcını oluşturacaktır'' açıklamasında bulundu. 
     Kiliseye yakın çevreler, aslında ABD'deki başpiskopos Frank Griswold'un da homoseksüel piskopos konusunda elinden fazla bir şey gelmeyeceğini belirtiyor. 
     Bu çevrelere göre, Protestan cemaati tarafından seçilen Canon Robinson'dan kimse görevini bırakmasını isteyemez ve takdis sürecini ilerletmenin dışında bir seçenek bulunmuyor. 
     
</TEXT>
</DOC>
