<DOC>
<DOCNO> 171666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur10.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ürünlerinde KDV'yi düşürme hazırlığı var... 
</HEADLINE>
<TEXT>

     Kültür ve Turizm Bakanlığı sinema, müzik, yayıncılık ve bilişim sektöründe uygulanan KDV oranlarının düşürülmesi için harekete geçti. 
     Bakanlık, Maliye Bakanlığı'ndan, kitapta ve sinema biletlerinde uygulanan KDV oranlarının yüzde 8'den yüzde 1'e düşürülmesini istedi. 
     Kültür ve Turizm Bakanlığı, fikri mülkiyet sisteminin güçlendirilmesi sinema, müzik, yayıncılık ve bilişim sektörlerinin desteklenmesi amacıyla Maliye Bakanlığı'ndan bazı yeni düzenlemeler yapılmasını talep etti. Kültür ve Turizm Bakanlığı ile Maliye Bakanlığı yetkililerinin bu konular üzerinde görüşmelerinin sürdüğü bildirildi. 
     Kültür ve Turizm Bakanlığı'nın talep ettiği düzenlemelerin başında, kitapta KDV oranlarının düşürülmesi geliyor. Bakanlık, yayıncılık sektörünü de zor durumda bırakmamak amacıyla, ''Yayıncının birikmiş KDV alacağının muhtasar beyannamelerinden aylık veya yıllık Kurumlar Vergisi'nden mahsup edilmesi kaydıyla'' yayıncılık sektöründe kitap, dergi ve benzeri ürünlerde uygulanan KDV oranlarının yüzde 8'den yüzde 1'e indirilmesini istedi. 
     Sinema biletleri üzerinde uygulanan KDV oranlarının da yüzde 8'den yüzde 1'e indirilmesini talep eden bakanlık, bilgisayar programlarında uygulanan KDV oranlarının da yüzde 18'den yüzde 8'e indirilmesi talebini iletti. 
     
     SİNEMA VE MÜZİK ESERLERİ 
     Kültür ve Turizm Bakanlığı, Maliye Bakanlığı'ndan sinema ve müzik eserlerini içeren kaset, CD, VCD, DVD, sinema makarası gibi tüm materyal ve formatlara, üretim, dağıtım ve lisanslama safhalarında uygulanan KDV oranlarının da yüzde 18'den yüzde 8'e indirilmesini istedi. 
     Bakanlık merkez saymanlık hesabına özel ödenek kaydedilen ''kayıt, tescil ücretleri, bandrol satışlarından elde edilen gelirler ile sinema biletlerinden tahsil edilen rüsum gelirlerinin'' tamamının Maliye Bakanlığı'nca serbest bırakılması gerektiğini vurgulayan Kültür ve Turizm Bakanlığı yetkilileri bakanlıkça bastırılacak bandrol baskı giderleri, sinema ve müzik sektörü ile festivallerin desteklenmesi, sinema ve müzik çalışanlarına yapılan yardımlar ve Eurimages giderlerinin bu ödenekten karşılandığını hatırlattılar. 
     Bakanlık yetkilileri, 2003 yılı başından beri bu ödenekte biriken 3 trilyon 182 milyar liranın sadece 650 milyar lirasının serbest bırakıldığını kaydederek, söz konusu faaliyetlerin bu miktarla gerçekleştirilmesinin mümkün olmadığına işaret ettiler. 
     
</TEXT>
</DOC>
