<DOC>
<DOCNO> 179879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/adun.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuları Irak'ı dilim dilim yer 
</HEADLINE>
<TEXT>

   ABD'nin eski BM Temsilcisi Holbrooke, üç parçadan oluşan Irak'ın 1922'de yanlış kurulduğunu, bu hatanın 1991'de Türkiye ile çalışılarak düzeltilmesi fırsatının kaçtığını söyledi. Holbrooke, Irak'ın şimdi komşuları tarafından paylaşılma tehlikesiyle karşı karşıya olduğunu öne sürdü 
      DIŞ HABERLER SERVİSİ 

   
   ABD'de Bill Clinton döneminde, eski Yugoslavya'nın parçalanması sırasında Başkan'ın özel temsilciliğini yürüten ve bir dönem ABD'nin BM'deki Daimi Temsilcisi olan Richard Holbrooke, Irak'ın şimdiki yapısı ve geleceğiyle ilgili ilginç yorumlarda bulundu. Holbrooke, "aslında 3 ayrı parçadan oluşan Irak'ın 1922'de yanlış sınırlarla kurulduğunu" savundu. 
   Fox News'a konuşan diplomat, "Bu yanlışın, 1991'de eski Başkan baba George Bush tarafından Türkiye ile birlikte çalışılarak düzeltilebileceğini ancak bunun yapılamadığını" belirtti. 
   Richard Holbrooke, Irak'ın geleceğine ilişkin yorumunda da bu ülkeden, aralarında Türkiye'nin de bulunduğu komşuları tarafından "parçalar koparabileceğini" iddia etti. 
   
   Osmanlı doğrusunu yaptı 
   Sunucu Tona Snow'un, Irak'ın 2 - 3 parçaya bölünmesi ihtimali olup olmadığını sorması üzerine Holbrooke şunları söyledi "Irak dediğimiz ülke, 81 yıl önce, yani 1922'de dönemin İngiltere Başbakanı Winston Churchill ve diğerleri tarafından Kahire Konferansı'nda kuruldu. Irak, kesinlikle şu anki sınırları içinde kurulmamalıydı. Osmanlılar, Kürtleri, Sünnileri, Şiileri 400 yıl boyunca üç ayrı vilayet halinde, yani Musul, Bağdat ve Basra olarak yönetti. Bu doğru çözümdü. Ancak daha sonra İngilizler yanlış yaptı. Biz de Birinci Dünya Savaşı'ndan sonra yaratılan sınırlara sadık kaldığımız için, bu mesele bize miras kaldı." 
   Richard Holbrooke, Snow'un, "Churchill'in yaptığı bu hatayı ABD yönetiminin düzeltmesi gerekiyor mu " diye sorması üzerine, "1991'de ilk Bush yönetimi, Türklerle çalışarak bunu çözebilirdi" dedi, ancak ayrıntı vermedi. 
   Holbrooke, "İstemesem de, şuna ikna oldum ki, NATO müttefiki Türkiye de dahil, Irak'ın bütün komşuları, Suudi Arabistan, korkunç İranlılar ve Suriye, Irak'tan parçalar koparmaya başlayabilir. Sonunda da Irak, Kongo gibi komşuları tarafından yenilerek, geriye kalan orta kısmında teröristlerin bulunduğu bir duruma dönüşebilir. Üzülerek söyleyebilirim ki, Churchill'in 1922'de yaptığı hatayı düzeltmenin zamanı artık geçti" diye konuştu. 
   
   Etnik parçalanma uzmanı    1941'de New York'ta doğan Richard Holbrooke, inatçı görüşmeci kimliğiyle sergilediği diplomatik ustalığı kadar özellikle dış politika konularında otorite sayılan dergilerde ortaya koyduğu vizyonuyla dikkat çekici bir düşünce adamı. Bosna Savaşı'nın ardından tarafları anlaşmaları için Dayton'da bir odaya kapatarak maraton görüşmelere mahk m edince adı yakından tanındı. Holbrooke, devlet kademelerinden başka ABD'nin etkin finans, medya ve düşünce kuruluşlarında çalıştı. 
   
   
</TEXT>
</DOC>
