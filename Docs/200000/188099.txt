<DOC>
<DOCNO> 188099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/yguven.html </URL>
<DATE> 2003/10/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Sadece gerilim 
</HEADLINE>
<TEXT>

   
   Ortaya ne koyduk ki, bu maçı kazanmak için gerilimden başka. Herkese balon, herkese şapka... Gerisi palavra. Hepimiz motiveyiz de bir tek futbolcular değil. İnanın kullandıkları kapasite yüzde 50'den fazla değil. Bir Rüştü, bir Alpay, biraz Bülent o kadar. 
   Sanki diğerleri o meşhur piknikte kalmışlar. 
   Efsunlu gibi bu İngilizler. Beraberlikten sonra bir sevindiler, bir sevindiler. Onlar da farkında. Asıl onlar varta atlattılar. Biraz bizim futbolculara, biraz da Şenol hocaya dua etsinler. Bize gelince, 20 sene bekledik, biraz daha bekleriz. 
   Gerginlik illa ki küfürle, şemsiyeyle olmuyor işte. Maç başlamadan önce ufak çaplı bir misilleme İngiliz milli marşında tribünler ıslıkla katılmak istiyor, ama notaları bilmiyorlar. Sonra avuç içlerini kanatan tırnakların, sıkılı dişlerin ve zoraki gülüşlerin zamanı. Pırıl pırıl formalar içinde terbiye sınırları dahilinde 50 bin kişiyle, ekran başındaki milyonların özlemi mesajı veriyor. Şükrü Saracoğlu adrenalin havuzuna dönmüş durumda. Bunun en çok İngilizler'in en hassas çocuğu farkında. Nasıl olur Beckham gibi paranın satın alabileceği en pahalı futbolcu, penaltıyı iki kale boyu yukarı atar. İşte tribündeki kibar gerilim adamın elini ayakkabısına, ayağını cebine böyle sokar. 
   Kimbilir belki de ilk yarının son saniyelerinde Sergen'in kaleyi bulmayan frikiği de bu yüzden kaçtı. Aslında Sergen beklendiği gibi değildi ilk yarıda. Tugay ise maçın tamamında. Nihat bile yaratıcılığını gösteremiyordu. Elbette bunda İngiliz savunmasının da payı vardı. Geri dörtlünün önüne koydukları Gerrard ve Butt defansa yapışmış, adeta etten bir duvardı. İki takım da oyunu o kadar sıkıştırıyordu ki, maç 30-40 metrelik bir şeritte oynanıyordu. Ne Nihat koşu alanı bulabiliyordu, ne Sergen yetenek sergileme sahası, ne de Hakan boş alan. 
   İkinci yarıda Tuncay, İlhan ve Ergün ile takımı yenileyen Şenol hoca, İngiliz direncini kıramayan taktiğini yenilemeyi unutunca sonuç böyle oldu. 
   
      
</TEXT>
</DOC>
