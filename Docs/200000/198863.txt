<DOC>
<DOCNO> 198863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sonspo24.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbinin ardından 
</HEADLINE>
<TEXT>

     Beşiktaş'ın, Fenerbahçe ile yaptığı derbi maçta etkisiz bir futbol sergileyen İlhan Mansız, şu an eski hırsının olmadığını belirterek, ''Bunun nedeni, biraz da olsa sakatlığımın nüksetmesidir'' dedi. 
     İlhan, maç sonrasında yaptığı açıklamada, her zaman hırsını futboluna yansıtmaya çalıştığını vurgulayarak, şunları söyledi 
     ''Hırs, aklın önüne geçtiği zaman zarar veriyor. Şu an eski hırsım yok. Ama bunun başka nedenleri var. Yüzde yüz oynamıyorum. Bunun bir nedeni, sakatlığımın biraz da olsa nüksetmesi. Ayrıca sezon başında hazırlık kampına katılamadım. Devre arası hazırlık kampındaki çalışmalarımla, ikinci yarı toparlanacağımı umuyorum.'' Beşiktaş Kulübü Menajeri Sinan Engin de beraberliğin kendilerini mutlu etmediğini ifade ederek, ''Buraya kazanmaya gelmiştik. Maçta da biraz dayak yedik, futbolcularımız hırpalandı. Çift sarı kartla atılması gereken oyuncular vardı, yine de centilmence bir maç oldu. Sergen'den daha çok şey bekliyoruz. Gol attı, ama bir iki hareket değil, Sergen'den çok daha fazlasını bekliyoruz'' diye konuştu. 
     
     AHMED HASSAN ''KARARI LUCESCU VERİR'' 
     Fenerbahçe karşısında oyuna sonradan giren ve takımına ikinci golü kazandıran Beşiktaş'ın Mısırlı futbolcusu Ahmed Hassan, takımda oynayıp oynamamasının, teknik direktör Lucescu'nun kararı olduğunu söyledi. 
     Ahmed Hassan, genelde oyuna sonradan girdiğini belirterek, ''Ancak girdiğimde maça iyi konsantre oluyorum. Takıma ne zaman gireceğime de Lucescu karar verir. Bu konuda bir sorun yok. Ayrıca sezon sonunda ayrılacağım yönünde çıkan haberler doğru değil. İnşallah bundan sonra daha iyi olurum'' dedi. 
     Beşiktaş maçında Fenerbahçe'nin iki golünü atan Van Hooijdonk ise Sergen'in kendilerine serbest vuruştan attığı gol için ''Fantastik'' yorumunu yaptı. 
     
     SERGEN'İN DİŞİ KIRILDI 
     Beşiktaş'ın ilk golünü atan Sergen Yalçın'ın, maçta aldığı darbeyle dişi kırıldı. 
     Siyah-beyazlıların yıldız futbolcusu, karşılaşma sırasında Aurelio'dan yediği dirsekle dişinin kırıldığını söyledi. Maç sonrası, Sergen'in, kırık dişi nedeniyle rahat konuşamadığı gözlendi. 
     
     TUNCAY'DAN ÖZÜR 
     Fenerbahçeli futbolcu Tuncay, maçta bir pozisyonda sert girdiği Beşiktaş kalecisi Cordoba'dan özür diledi. 
     Kolombiyalı kalecinin bir süre sakatlık geçirmesine neden olan sarı-lacivertli futbolcu, karşılaşma sonrasında Beşiktaş soyunma odasına giderek Cordoba'dan bir kez daha özür diledi. Tuncay, hareketin maçın atmosferinden dolayı meydana geldiğini, bir kasıt olmadığını söyledi. 
     
</TEXT>
</DOC>
