<DOC>
<DOCNO> 184136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo15.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'un yeni teknik direktörü Erdoğan Arıca... 
</HEADLINE>
<TEXT>

     Samsunspor'da sözleşmesi feshedilen Teknik Direktör Gigi Multescu'nun yerine daha önce de Samsunspor'da görev almış Erdoğan Arıca getirildi. 
     Samsunspor Kulübü Basın Sözcüsü Ercan İnce, sözleşmesi karşılıklı feshedilen Gigi Mustescu'nun da katıldığı basın toplantısı düzenledi. 
     İnce, Samsunspor'un menfaatlerini düşünmek zorunda olduklarını ve bu nedenle de Multescu ile yolların ayrıldığını belirterek, ''Futbol bu... Şartlar her an değişebiliyor. Yönetim Kurulu'nda alınan karar ve hoca ile yaptığımız görüşme sonunda sözleşme karşılıklı feshedildi'' dedi. 
     Dün akşam saatlerinde yapılan görüşmeler sonucu Erdoğan Arıca ile anlaştıklarını da bildiren İnce, şunları kaydetti 
     ''Türkiye'de hocaların durumu ve seçenekler ortada. Bizler de tanıdığımız, özelliklerini bildiğimiz eski teknik direktörümüz Erdoğan Arıca ile görüştük ve olumlu yanıt aldık. Kendisi önümüzdeki günlerde Samsun'a gelecek.'' Elazığspor maçına Arıca ile çıkacaklarını belirten İnce, Multescu ile birlikte yardımcı antrenör Chriac Dore'nin de görevine son verildiğini, geçiş döneminde takımı antrenör Ertuğrul Sağlam'ın çalıştıracağını kaydetti. 
     
     MULTESCU'NUN SÖZLERİ 
     Rumen Teknik Direktör Gigi Multescu ise Samsunspor'da başarılı bir takım yaratmak dışında bir amacı olmadığını ifade ederek, ''Ortak bir karar alarak takımdan ayrıldım. Bir kurban lazımdı o da ben oldum. Samsunspor'a faydalı olmak dışında hiçbir şey yapmadım. Hedeflediğimiz sonuçlar alınamadığı için üzgünüm'' diye konuştu. 
     Bu arada, Yönetim Kurulu üyeliğinden ayrılan Tarık Cengiz'in yerine Talip Sakoğlu'nun getirildiği öğrenildi. 
     
</TEXT>
</DOC>
