<DOC>
<DOCNO> 194918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/magazin/mag01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç Türk filmi Selanik'e konuk oluyor 
</HEADLINE>
<TEXT>

   44. Uluslararası Selanik Film Festivali'ne bu yıl üç Türk filmi katılıyor 'Uzak', 'Çamur' ve 'Theo'nun Bakışı' adlı belgesel 
      Alin Taşçıyan 
   
   Doğu Avrupa ve Balkanlar'daki en önemli sinema etkinliklerinden Selanik Film Festivali, bu yıl 21-30 Kasım günleri arasında gerçekleştirilecek. 
   Programında bu yıl üç de Türk filmi yer alan festivale, Türkiye'den de çok sayıda sinema yazarı ve sinemacı konuk oluyor. İlk filmi 'Tabutta Rövaşata' ile Selanik'te 'Gümüş İskender' kazanan ve bir kez de jüri üyeliği yapan Derviş Zaim, bu kez filmi 'Çamur' ile festivalin dünya sinemasının genç yeteneklerini keşfetme amaçlı uluslararası yarışması Balkan Survey'e konuk oluyor. 'Kasaba' ve 'Mayıs Sıkıntısı' ile iki kez festivale katılan Nuri Bilge Ceylan'ın Cannes'da Büyük Ödül kazanan 'Uzak'ı da aynı bölümde gösterilecek. 
   
   'Palto'ya destek 
   Sinema yazarı Necati Sönmez'in, Yunan sinemasının usta yönetmeni Theo Angelopoulos üzerine belgeseli 'Theo'nun Bakışı' ise özel gösterimde. 
   Angelopoulos'un merakla beklenen üçlemesinin ilk filmi 'Ağlayan Kırlar'ın setinden röportajların, önemli bir bölümünü oluşturduğu 'Theo'nun Bakışı', henüz yapım sonrası aşamasında bulunan bu filmden görüntülerle sunulacak. 
   Genç kuşak yönetmenlerimizden Kutluğ Ataman'ın 'Palto' adlı projesi de, Selanik'te Avrupa Topluluğu'nun yardımıyla yeni kurulan Balkan Fonu'nun, ilk kez destek verdiği 11 film arasında yer alacak. 
   
</TEXT>
</DOC>
