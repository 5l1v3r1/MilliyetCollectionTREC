<DOC>
<DOCNO> 188175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur05.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti Kongresine yoğun katılım... 
</HEADLINE>
<TEXT>

     AK Parti 1. Olağan Büyük Kongresi'nin yapılacağı Karşıyaka'daki ASKİ Spor Salonu'nda, kalabalık nedeniyle büyük bir izdiham yaşanıyor. Polis, herhangi bir olaya meydan vermemek amacıyla, salonun çevresinde 5 aşamalı bir güvenlik şeridi oluşturdu. 
     AK Parti 1. Olağan Büyük Kongresi için yurdun dört bir yanından gelen binlerce partili, sabahın erken saatlerinden itibaren ASKİ Spor Salonu'nun çevresi, avlusu ve içerisinde izdiham yarattı. Salon dışında kurulan 2 ve içerideki 3 güvenlik çemberine rağmen, güvenlik kontrolü tam olarak yapılamıyor. 
     Partililer, merkezi sistemle yapılan anonsla, ''salon içerisine doğru fiziki baskı yapılmaması ve kongrenin dışarıda kurulan dev ekranlardan da izlenebileceği'' yönünde sürekli olarak uyarılıyor. Buna rağmen, salona girmek isteyen partililer, polis çemberlerine yönelik fiziki baskı uygulamayı sürdürüyor ve güvenlik görevlilerinin üst araması yapması zorlaşıyor. 
     Kongre salonuna kadar yaklaşık 3 bin polis tarafından sağlanan güvenlik organizasyonu, girişten itibaren, 1000'e yakın ince beyaz çizgili siyah takım elbise, açık mavi gömlek ve sarı kravat giyen AK Parti görevlisi tarafından gerçekleştiriliyor. 
     Genel Başkan ve Başbakan Tayyip Edoğan'ın kongre salonuna girişi ve kongrenin başlamasını bekleyen partililer, saat 09.30 itibarıyla, 13 bin kapasiteli tribünlerin 4'te 3'ünü doldurdu. 
     Kongre gündemine göre, saat 10.00'da yapılacak açılışın ardından divan oluşturulacak, saygı duruşu ve İstiklal Marşı'nın okunmasından sonra Genel Başkan Recep Tayyip Erdoğan konuşmasını yapacak. 
     Kongre, faaliyet raporu, kesin hesap raporu, hsapları inceleme komisyonu raporunun okunması, müzakeresi ve oylanmasının ardından parti yetkili organlarının ibrası gerçekleştirilecek. 
     Dilek ve temenni konuşmalarından sonra Genel Başkan, Merkez Karar ve Yönetim Kurulu MKYK , Merkez Disiplin Kurulu MDK ve Genel merkez Partiiçi Demokrasi Hakem Kurulu seçimleri yapılacak. 
     
</TEXT>
</DOC>
