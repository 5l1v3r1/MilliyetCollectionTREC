<DOC>
<DOCNO> 156207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo19.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor galibiyeti 7. haftaya devretti... 
</HEADLINE>
<TEXT>

     Birinci Süper Futbol Ligi'nde dün Ankaragücü'ne deplasmanda 2-0 yenilen ve böylece 6 haftadır galip gelemeyen Trabzonspor, cuma günü Gaziantepspor ile yapacağı maçın hazırlıklarına başladı. 
     İstanbul'da bulunan Teknik Direktör Samet Aybaba ve yardımcı antrenör Bahattin Güneş'in katılmadığı çalışmayı, yardımcı antrenör Ulvi Güveneroğlu yönetti. 
     Antrenmana, sakatlığı bulunan Lee eul Yong katılmazken, hafif sakatlığı bulunan Somers ise koşu yaptı. Genç oyuncular Tayfun, Emre, Yavuz ve Serkan Özsoy da çalışmada yer almadı. 
     
     TUNA ''KÖTÜ OYNADIK'' 
     Trabzonspor Kulübü Asbaşkanı Erol Tuna, Ankaragücü maçında kötü oynadıklarını söyledi. 
     Tuna, ligde son haftalarda istemedikleri puan kaybı yaşadıklarını belirterek, ''Son haftalarda iyi bir performans gösteremiyoruz. Türkiye Kupası'ndan sonra takımda bir rehavet oldu ve bunu üzerimizden atamadık'' dedi. 
     Transfer çalışmalarını da sürdürdüklerini ifade eden Tuna, şöyle konuştu 
     ''Mehmet Yılmaz'ın bir yere gideceğini sanmıyorum. Çünkü futbolcu, Trabzonspor'da kalmak istiyor. Bu transferin olumlu sonuçlanacağını düşünüyoruz. Başkanımız da Gökdeniz ile görüşecek. Transfer görüşmelerini Başkan Sümer gerçekleştirecek. Yönetim olarak ona yetki verdik.'' 
     
</TEXT>
</DOC>
