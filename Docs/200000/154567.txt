<DOC>
<DOCNO> 154567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun09.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi'nin elinde Irak gizli polisine ait 25 tonluk belge var 
</HEADLINE>
<TEXT>

     Irak Ulusal Kongresi IUK lideri Ahmed Çelebi, elinde Irak gizli polisine ait 25 ton ağırlığında belgelerin bulunduğunu öne sürdü. 
     Amerikan Newsweek dergisine demeç veren Çelebi, elindeki belgelerin arasında Ürdün kraliyet ailesini suçlayan belgelerin de yer aldığını söyledi. 
     Çelebi, belgelerin gerçekten ''çok can sıkıcı olduğunu'' belirtti ve Ürdün Kralı Abdullah ile ilgili belgeler hakkında, ''1999'da tahta çıkan Abdullah, Saddam Hüseyin ile ilişkilerinden çok endişeli, olabilecek şeylerden endişe duyuyor'' dedi. 
     Ahmed Çelebi, 1980'li yıllarda Ürdün'de bankerlik yaparak çok para kazanmış, ancak 1989'da Petra Bank'ın iflasının ardından 1992'de Ürdün askeri mahkemesi tarafından yolsuzluk ve güveni istismardan 22 yıl hapse mahkum edilmişti. 
     Çelebi, o zamanlar Ürdün rejimine ve Ürdün Merkez Bankası Başkanı Muhammed Said Nabulsi'ye yakın olan Saddam Hüseyin tarafından bir kendisine komplo kurulduğunu ileri sürmüş ve her fırsatta Kral Abdullah rejimini şiddetle eleştirmişti. 
     IUK lideri Çelebi, Irak'ın idaresi için ABD Savunma Bakanlığı'nın gözdesi olarak biliniyor. 16 Nisan'dan bu yana Irak'ın başkenti Bağdat'ta bulunan Çelebi, kurulacak geçici hükümette hiçbir göreve talip olmadığını ve rolünün Irak'ın yeniden yapılandırılmasına yardım etmekten ibaret olduğunu söylüyor. 
     
</TEXT>
</DOC>
