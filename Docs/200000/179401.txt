<DOC>
<DOCNO> 179401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/ekonomi/eko01.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sendikalar çekişince uzlaşmazlık oldu...' 
</HEADLINE>
<TEXT>

   Başbakan Yardımcısı Şahin, konfederasyonlar arasındaki rekabetin görüşmelerin uzlaşmazlıkla sonuçlanmasına neden olduğunu söyledi 
      OKTAY ENSARİ, DEMET ÖZTÜRK, MEHMET NİLKALI Kayseri 
   
   Başbakan Yardımcısı ve Devlet Bakanı Mehmet Ali Şahin, memur maaşlarına yapılacak zamla ilgili görüşmelerin uyumsuzlukla bitmesine sendika konfederasonları arasındaki rekabetin neden olduğunu ileri sürdü. 
   Bakan Şahin, dün Kayseri'nin Tomarza İlçesi'nde düzenlenen 3'üncü Uluslararası Dadaloğlu Kültür ve Sanat Şenliklerine katılmak için Kayseri'ye geldi. 
   Kent girişindeki zabıta noktasında karşılanan Bakan Şahin, daha sonra Kayseri Valiliği'ne gelerek, Vali Nihat Canpolat'tan brifing aldı. Şahin, bu arada gazetecilerin memur maaşlarında zamla ilgili sorularını yanıtladı. Bakan Şahin, memurlara verilecek zam konusunda konfederasyonların rekabetinin ön plana çıktığını ileri sürdü. 
   
   Süreç henüz bitmedi 
   Yetkili sendika ve konfederasyonlarla 15 gün süren çalışma yaptıklarını belirten Şahin, yılların birikimiyle oluşan kayıpların bir oturumda halletmenin mümkün olmadığını dile getirdi. Türkiye'nin çok borçlu bir ülke olduğunu, bütçenin yarısının faiz olarak ödendiğini kaydeden Şahin sözlerini şöyle tamamladı 
   "Memur için 'Bir defalık iyileştirme adı altında 160 milyon lira kesintisiz verelim' dedik. Bugünkü şartlarda bana göre reddedilecek öneri değildi. 2004 ile önerdiğimiz zam da kamudaki işçilerin üzerinde. Kamudaki işçilere yüzde 10 verirken, memurlara yüzde 13 önerdik. Ancak süreç henüz tamamlanmadı. Uzlaştırma kuruluna gidecek. Uzlaştırma kurulu üniversite ögretim üyelerden oluşuyor. Rapor üzerine yeniden bir araya geleceğiz. Rapor kabul görürse mutabakat metni imzalarız. Süreç henüz bitmedi. Biz hükümet olarak çalışanlarımıza imk nlarımızı zorlayıp en iyi zammı vermek istiyoruz" 
   
   Kamu - Sen 70 ilde açlık grevine başladı    Türkiye Kamu - Sen Genel Başkanı Bircan Akyıldız ve konfederasyona bağlı 10 sendikanın başkanı, Abdi İpekçi Parkı'nda açlık grevine başladı. 
   Kamu - Sen Genel Başkanı Akyıldız, yaptığı açıklamada, 15 Ağustos'ta hükümetle başlayan toplu görüşmede dün uzlaşma sağlanamadığını hatırlatarak, konfederasyonun, kamu çalışanlarının haklarının korunması ve geliştirilmesi için toplu görüşme masasında elinden geldiğini yaptığını söyledi. "Siyasi iradenin tavrının anlamakta güçlük çekiyoruz" diyen Akyıldız, uzlaştırma kurulunun 2002'de aldığı kararın yasal olduğunu ve hükümetin uymak zorunda olduğunu kaydetti. 
   
   Bölgeler de grevde 
   Akyıldız, bugün 70 ilde yaklaşık 5 bin kişinin açlık grevine başladığını, uzlaşma sağlanana kadar eyleme devam edeceklerini söyledi. Akyıldız, açlık grevinin 3 günlük nöbetler halinde devam edeceğini kaydetti. 
   Bu arada Kamu - Sen'in Kayseri'de ve Adana'da 100 Nevşehir'de de 34 kişiyle açlık grevine başlatdıklarını açıkladı. 
   
   
</TEXT>
</DOC>
