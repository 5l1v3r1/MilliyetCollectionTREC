<DOC>
<DOCNO> 180390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/agun.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dershane gibi eğitim veriyorlar 
</HEADLINE>
<TEXT>
   Kuran kursları lise diploması vaat ediyor 
   Ücretsiz yatak, yemek veren Kuran kursları, şimdi de gençleri Açık Öğretim Lisesi'ne hazırlamayı vaat ediyor. Milli Eğitim yetkilileri, bunun yasal olmadığını savunuyor... 
      BÜLENT ÖZDEMİR ÜMRAN AVCI SİBEL KAHRAMAN İstanbul 

   
   İmam hatipler promosyonla öğrenci ararken, bazı Kuran kursları da "Üç yılda iki diploma" sloganıyla gençleri çekmeye çalışıyor. Yeme, içme, barınma gibi masrafları da karşılayan bazı yatılı Kuran kursları, öğrencileri branşlarında uzman öğretmenlerle Açık Öğretim Lisesi'ne AÖL hazırlamayı vaat ediyor. Bu kurslardan Hırka - i Şerif Yatılı Erkek Kuran Kursu, "3 yılda iki diploma imk nı" diye gazete ilanıyla tanıtım yapıyor. Yurt görevlisi, diplomalardan birinin Açık Öğretim Lisesi, diğerinin ise öğrencinin kapasitesine göre hafızlık diploması olduğunu belirtti. 
   
   'MAĞDUR' ÖĞRETMENLER 
   Yatılı olarak alınan öğrencilerin yaz tatili bir ay. Yemek ve kitap giderleri de kurs tarafından karşılanıyor. Kursun kökeninin 80 yıl öncesine, Gönenli Mehmet Efendi'ye dayandığını anlatan görevli, AÖL'ye hazırlık olarak İngilizce ve matematik derslerinin verildiğini, sadece 50 milyon lira kayıt ücreti alındığını söyledi. Karagümrük Tuba Kız Kuran Kursu'nda ise devlet okullarından başörtüsü nedeniyle uzaklaştırılan öğretmenler eğitim veriyor. Öğrencilerden kayıt için 12 adet "kapalı fotoğraf" isteniyor. Kurs görevlisi, "mağdur öğretmenler" diye tanımladığı eğitimcilerin, AÖL'ye hazırlık amacıyla fen, matematik ve İngilizce dersleri verdiğini anlatıyor. Kursu diğerlerinden ayıran ise daha profesyonel kadrosu nedeniyle yıllık 700 milyon lira olan ücreti. Bu fiyata yemek ve yatak da dahil. 
   
   PARALAR NEREDEN 
   "Açık Öğretim Lisesi'ni bitirme imk nı" diye ilan veren Fetih Camii Kuran Kursu da, öğrenci çekebilmek için diğer bazı kurslar gibi yeme, içme ve barınma gibi ihtiyaçları ücretsiz karşılıyor. Kurs yetkilisi, "Kuran kursunun lise diploması verme yetkisi var mı " sorumuza ise "Hafızlık diploması veriyoruz. Açık Öğretim Lisesi'ne de hazırlık yaptırıyoruz" yanıtını verdi. 
   Öğrencilerin tüm masraflarını karşılayan kurslar, bağış toplayarak giderleri karşılıyor. Kursların bulunduğu alanlarda, "Her türlü bağış kabul edilir" yazan pankartlar dikkat çekiyor. Kitaplar, İslami yayınevlerinden ücretsiz ya da düşük fiyata karşılanıyor. Dernekler aracılığıyla düzenlenen kermesler ve cemaatlerin desteği de diğer para kaynaklarını oluşturuyor. 
   
   DENETİM YAPILACAK 
   Milli Eğitim yetkilileri, Kuran kurslarının dershane gibi eğitim veremeyeceğini vurgularken Diyanet İşleri Başkanlığı da, bu kursların yasalara uygun faaliyet göstermesi konusunda hassas olduklarını belirterek şu açıklamayı yaptı "Kurslarda Başkanlığımızca belirlenen müfredata uygun eğitim verilmekte, ancak bazı kurslarda ders saatleri dışında AÖL'ye devam eden öğrencilere yardımcı olunmaktadır. Söz konusu kurslara denetim yapılması ve aksaklıkların giderilmesi yönünde ilgililere talimat verilmiştir." 
   
   'Eğitimde büyük tahribat yapar'    Eğitim-Sen Genel Başkanı Alaattin Dinçer, Kuran kurslarının imam hatibe dönüştürüldüğünü savunarak, "İmam hatiplerde kaybedilen prestij Kuran kursları aracılığıyla elde edilmeye çalışılıyor. Buna olanak verilmemelidir. Eğitimde büyük tahribat yapacaktır. Bunlar her türlü olanakları sunarak bu çocukların beynini yıkayacaklar. Kursların yurtlarını kullanacaklar, dini eğitim görecekler, ücret de vermeyecekler, devşirme bir iş olacak. Bütün açıklar kullanılarak iş yapmaya çalışılıyor" iddiasında bulundu. 
   
   'AÖL mezununun puanı düşmüyor'    AÖL diplomasının başka bir kurum tarafından düzenlenmesinin mümkün olmadığını belirten yetkililer, şu bilgileri verdi "Açık Öğretim Liseleri Milli Eğitim Bakanlığı'na bağlı ortaöğretim kurumudur. Öğrenci mezun olduğunda normal lise mezunu olur ve üniversiteye girişte aynı haklardan yararlanır. Yani imam hatip ve diğer meslek lisesi mezunları gibi puanları düşürülmez. Dershanelerde AÖL dersleri veriliyor. Kuran kurslarını bizim denetleme imk nımız yok. O, üçüncü şahısların girişimi." 
   
   İstanbul'da 348 Kuran kursu var...    Diyanet İşleri Başkanlığı'nın verilerine göre, İstanbul'da 348 Kuran kursu bulunuyor. Diyanet'e göre, kursların en yoğun olduğu ilçelerin başında Gaziosmanpaşa 36 , Üsküdar 27 ve Fatih 22 geliyor. 
   
   3 YILDA DİPLOMA ..    Kuran kursları, gazetelere verdikleri ilanlarda üç yılda iki diploma hafız diploması ve lise diploması , ücretsiz yatak ve yemek vaat ediyor. Kursların bazıları sadece 50 milyon TL gibi sembolik kayıt ücreti istiyor. 
   
   
</TEXT>
</DOC>
