<DOC>
<DOCNO> 155006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yasam/yas01.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te anne olmak varmış 
</HEADLINE>
<TEXT>

Annelerin eğitim durumu, bebeklerin ölüm oranları gibi unsurların yer aldığı "Anneler Endeksi"nde birinci İsveç... Türkiye ise 117 ülke arasında 69. oldu 
     DIŞ HABERLER SERVİSİ 

     117 ülke değerlendirildi 
     ANNE ve çocuk olmak için en uygun ülkelerin İsveç, Danimarka ve Norveç olduğu açıklandı. Yardım kuruluşu Save the Children Çocukları Koruyun , 11. 'Anneler Günü' endeksini açıkladı. 117 ülkenin değerlendirmeye alındığı listenin sonundaki Nijer, Burkina Faso ve Etiyopya gibi Afrika ülkeleri, anne ve çocuklar için en yaşanılmaz ülkeler olarak kayıtlara geçti. 
     
     Neye göre hazırlanıyor 
     ENDEKSTE kendisine Endonezya ve Cezayir arasında 69. sırada yer bulabilen Türkiye, 15. Bulgaristan, 32. Özbekistan, 38. Moğolistan, 42. Ermenistan, 51. Zimbabve gibi ülkelerin çok gerisinde kaldı. Endeks, annelerin eğitim durumu, aile planlama hizmetlerine erişimi, bebeklerin doğumdan sonra hayatta kalma oranları, eğitim ve politik durum gibi unsurlar göz önüne alınarak hazırlandı. 
     
     İsveçli kadın birinci sırada 
     ENDEKSTEKİ istatistiklerden bazı ilginç sonuçlar şöyle Birinci sıradaki İsveç'te kadınların yüzde 99'u okuma yazma biliyor. Son sıradaki Nijer'de bu oran yüzde 8. İngiltere'de kadınların yüzde 82'si modern doğum kontrol yöntemleri kullanıyor, Gine'de ise kadınların sadece yüzde 4'ü doğum kontrol yöntemi kullanıyor, her 7 kadından biri doğum sırasında ölüyor. 
     
     Durumumuz içler acısı 
     TÜRKİYE istatistikleri de iç açıcı bir tablo sunmuyor. Endekse göre Türkiye'de her 130 kadından biri doğum sırasında ölüyor, kadınların ancak yüzde 38'i doğum kontrol yöntemlerini kullanıyor, yüzde 77'si okuma yazma biliyor, parlamentoda kadınların ancak yüzde 4'üne yer var ve her bin bebekten 36'sı doğumu takip eden aylarda ölüyor. 
     

</TEXT>
</DOC>
