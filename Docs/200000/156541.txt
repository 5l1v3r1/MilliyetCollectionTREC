<DOC>
<DOCNO> 156541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yasam/yasz1.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Genç futbolcu kalbine yenildi 
     TAYLAN YILDIRIM İzmir DHA 

     Altay A Genç Takımı'nın 17 yaşındaki futbolcusu Arcem Marankoz, babasına ait ayakkabı mağazasında kalp krizi sonucu öldü. Bu sezon B Genç takımından A Genç Takımı'na geçen Marankoz, geçen pazartesi 18.00'de Bornova Çamdibi'ndeki mağazaya giderek babasına yardımcı olmak istedi. 21.00'de işyerini kapatmak için hazırlık yapan Arcem, futbol toplarını mağazaya taşıdığı sırada fenalaşarak yere düştü. Yakındaki sağlık ocağından gelen görevlilerin müdahale ettiği Marankoz, Ege Üniversitesi Hastanesi'ne kaldırılırken yolda hayatını kaybetti. Otopside, Marankoz'un kalp krizi sonucu öldüğü belirledi. 
     
     'Eşcinsel olsa ben bilirdim' 
     İSMAİL POLAT İstanbul 

     Kadıköy'de evinde DJ Emre Kuytu'nun boğazı kesilerek öldürülmesiyle ilgili davada tanık olarak dinlenen sevgilisi, "Emre ile 18 ay birlikte olduk. Eşcinsel olsa bilirdim" diyerek sanığı yalanladı. Kadıköy 2. Ağır Ceza Mahkemesi'nde görülen duruşmaya Paşakapısı Cezaevi'nde tutuklu bulunan Göksel Anlar, DJ Kuytu'nun babası Osman Nuri Kuytu ve sevgilisi Zeynep Merve Taştan katıldı. Tanık Deniz Canıtez de, Emre'nin yedi yıllık arkadaşı olduğunu ancak eşcinsel ilişkilerine rastlamadığını söyledi. Mahkeme heyeti, olayda kullanılan bıçağı da inceledi. 
     
     Hilal'in sırrı çözülemiyor 
     ELVAN EZBER İstanbul 

     Gültepe'de Hilal Karaçar'ın 13 öldürülmesiyle ilgili şüpheli olarak gözaltına alınan H.P. gıyabi tutuklaması bulunduğu için cezaevine gönderildi. Polis, Karaçar'ın olay günü kırtasiye ve marangoza gittiğini belirledi. Polis gözaltına aldığı marangoz H.P.'nin olay günü kullandığı otomobilinde yaptığı incelemede, iki saç teli ve bir damla kan buldu. Kan örneği ve iki saç teli DNA raporu çıkarılmak üzere Adli Tıp Kurumu'na gönderildi. Otomobilin H.P.'ye ait olmadığı belirlendi. Cinayetle bağlantısı olmadığını belirten H.P. gözaltı süresi dolduğu için serbest bırakıldı. Ancak başka bir suçtan gıyabi tutuklama kararı bulunan H.P. cezaevine gönderildi. 
     

</TEXT>
</DOC>
