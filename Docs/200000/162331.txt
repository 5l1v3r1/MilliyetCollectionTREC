<DOC>
<DOCNO> 162331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko01.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de gönülden geçen 1 milyar dolar 
</HEADLINE>
<TEXT>

ÖİB Başkan Vekili Kilci, 605 milyon dolar teklif gelen Petkim'de gönülden geçen rakamın 1 milyar dolardan başladığını söyledi 
     EKONOMİ SERVİSİ 

     Özelleştirme İdaresi ÖİB Başkan Vekili Metin Kilci, Petkim ihalesinde son kararı Özelleştirme Yüksek Kurulu'nun ÖYK vereceğini belirterek, gelen teklif ile değer tespiti arasında çok aşırı bir fark bulunmadığını söyledi. 
     Kilci, CNN Türk'te Parametre programında yaptığı açıklamada, Petkim'deki yüzde 88.86 oranındaki kamu hisselerinin satışı için Uzanlar'ın verdiği 605 milyon dolarlık teklifi gelecek günlerde ÖYK'ya sunacaklarını belirterek, "İhalenin onaylanması ÖYK'nın takdirinde" dedi. 
     
     Değer tespitine yakın 
     İhaleyle ilgili değer tespitlerini ÖYK'ya sunacaklarını anlatan Kilci, değer tespiti ile teklif arasında çok büyük bir fark olup olmadığı sorusuna "Yok" yanıtını verdi. 
     Kilci, Reuters'a verdiği demeçte de Petkim'in değeri konusunda bir gönülden geçen bir de borsa değerinin gözönüne alındığını belirterek, "Gönülden geçen değerler 1 milyar dolar ile 5 milyar dolar arasında değişiyor. Borsa değeri 1 milyar dolar ile 1.1 milyar dolar arasında" dedi. 
     
     Yüzde 26 kaybetti 
     Bu arada Petkim'in hisseleri, özelleştirme ihalesinden sonra geçen iki işlem gününde yüzde 26 değer kaybederek dün 5.900 liraya indi. Petkim hisseleri özelleştirme öncesinde 7.900 lira düzeyinde buluyordu. 
     
TÜPRAŞ'ta ulusal öncelikler altın hisseyle korunacak      Kilci, Tüpraş ihalesine ilişkin bilgi verirken bir takım öncelikleri olduğunu belirterek şöyle dedi "Bu önceliklerimizi de Tüpraş'ın özelleştirilmesinde oluşturacağımız altın hisse tabir edilen imtiyazlı hissenin içerisinde belirteceğiz. Bu hissenin veto hakkı bulunacak. Bizim ulusal önceliklerimiz Tüpraş yönetiminde temsil edilecek." Özelleştirme İdaresi Başkan Vekili Metin Kilci, 'Türk Silahlı Kuvvetleri'nin ve diğer güvenlik güçlerinin akaryakıt ihtiyaçlarının zamanında temini için gerekli düzenleme özelleştirmeden önce yapılmış olacak" diye konuştu. 
     

</TEXT>
</DOC>
