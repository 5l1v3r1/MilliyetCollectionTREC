<DOC>
<DOCNO> 181432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/yazar/bila.html </URL>
<DATE> 2003/09/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara neye bakacak 
</HEADLINE>
<TEXT>

   
   Türkiye, Irak'a asker gönderme konusunu karara bağlamadan önce nelere bakacak 
   Bu soruya devletin zirvesindeki sivil ve askeri yetkililerin verdiği yanıtlar, Ankara'nın dikkate alacağı göstergeleri de ortaya koyuyor. 
   Dışişleri Bakanı Abdullah Gül, Ankara'nın ay sonunda karar aşamasına yaklaşmış olacağını açıkladı. Bu açıklamayı yaparken Washington'a da, "ABD, PKK ile mücadeleyi ciddiye almalı" mesajı verdi. 
   Gül'ün bu mesajı önemli... 
   Ankara'nın karar arifesinde bakacağı göstergelerin başında ABD'nin PKK KADEK'e yaklaşımı gelecek. 
   Sivil ve askeri yetkililer, Irak'a asker gönderme kararının Türkiye'nin geleceğini de etkileyecek önemde bir karar olarak görüyorlar. Bu nedenle de ABD ile yürütülen ve yürütülecek olan müzakerelerde, bu konunun sadece kağıt üzerinde değil, uygulamada da Ankara'yı tatmin edecek şekilde açıklığa kavuşturulmasını istiyorlar. 
   Zirvede yapılan askeri değerlendirmeler şöyle 
   "Türkiye, Irak'ta ABD'ye ve Irak halkına yardım etsin. Tamam etsin, ancak, Türkiye'nin güvenlik sorunları ne olacak Türkiye, büyük bir sektör oluşturarak Irak'a yardımcı olabilir. Askeri gücü ve yeteneği buna uygundur. Ama, Türkiye'den böyle bir katkı beklerken, Ankara, Kuzey Irak'la hiç ilgilenmesin demek abestir. Kuzey Irak'ta Türkiye'ye yönelik bir tehdit var ve sürüyor. Bu tehdit devam ederken, Türkiye'ye 'sen buraya bakma, aşağıya asker gönder' demek, haksız bir talep olur. ABD'nin terörle mücadele konusunda söz vermesi, genel taahhütlerde bulunması yetmez. Uygulamada da bu görülmelidir." 
   Askeri ve siyasi uzmanlar, bu değerlendirmeye şunu da ekliyorlar 
   "ABD'nin stratejik açıdan da bir karar vermesi gerekiyor. Bölgede birlikte hareket edeceği, stratejik işbirliği yapacağı güç, Türkiye mi olacak, yoksa bazı yerel güç ve gruplar mı Bu tercihin ortaya konulması gerekir. ABD Irak'ta karşılaştığı sorunun derinliği ve büyüklüğünün farkına varmış görünüyor. Bu koşullarda da Türkiye ile ilişkilerini stratejik işbirliğine dayandırması gerekmektedir. Türkiye'nin bu konuda taktik yaklaşımlara, oyalayıcı politikalara, ikili tutumlara tahammülü yoktur." 
   Ankara, karar arifesinde bu ölçüleri dikkate alacak. Kararını bu göstergelere göre oluşturacak. 
   Askeri müzakerelerin sonuçlandırılmasından sonra siyasi süreçte de aynı ölçüler ve garantiler aranacak... 
   
      
   
</TEXT>
</DOC>
