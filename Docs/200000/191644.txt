<DOC>
<DOCNO> 191644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo32.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları' Ata'nın huzurunda... 
</HEADLINE>
<TEXT>

     Japonya'da yapılacak 9. Dünya Kupası'nın hazırlıklarını tamamlayan A Milli Bayan Voleybol Takımı, Anıtkabir'i ziyaret etti. 
     Milli voleybolcular, Japonya'da girecekleri önemli sınav öncesi, Büyük Önder Atatürk'ün mozolesine çelenk koyarak, saygı duruşunda bulundular. Ziyarete, voleybolcuların yanısıra, Voleybol Federasyonu Başkanı Hüsnü Can da katıldı. 
     Takım kaptanı Özlem Özçelik, Anıtkabir özel defterini imzalayarak, deftere, ''Senin arzu ettiğin çağdaş Türk kadını ve Türk sporcusunu, uluslararası platformda en güzel şekilde temsil ettiğimizi düşünüyorum'' diye yazdı. 
     Özçelik, Anıtkabir özel defterine şunları yazdı 
     ''Türk Milli Bayan voleybol Takımı olarak, Avrupa Şampiyonası'nda elde ettiğimiz başarının, senin arzu ettiğin çağdaş Türk kadını ve Türk sporcusunu, uluslararası platformda en güzel şekilde temsil ettiğini düşünüyorum. 
     Kadının, bireysel yeteneği ve azmini, takım ruhu ve dayanışma duygusuyla birleştirebildiğini ve aşamayacağı bir engel olmadığını takım arkadaşlarımla kanıtlamış bulunuyoruz. 
     Elde etmiş olduğumuz başarı, gelecek nesillere ve Türk sporculara örnek teşkil edecektir. 
     Sevgili Atam, önünde saygıyla eğilirken, senin ilke ve inkılaplarına bağlı olduğumuzu, fikir ve ilkelerinden her zaman ilham alacağımızı ve sonsuza kadar senin izinde olacağımızı, kendi adıma ve takım arkadaşlarım adına bir kez daha belirtmek isterim.'' Japon turistlerden de büyük ilgi gören milliler, Anıtkabir ziyaretlerini hatıra fotoğrafı çektirerek bitirdiler. 
     A Milliler, yarın öğle saatlerinde 9. Dünya Kupası'na katılmak üzere Japonya'ya gidecekler. 
     
</TEXT>
</DOC>
