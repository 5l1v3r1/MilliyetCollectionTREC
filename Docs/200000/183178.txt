<DOC>
<DOCNO> 183178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lippi Şansımız iyi gitti... 
</HEADLINE>
<TEXT>

     Avrupa Şampiyonlar Ligi D Grubu'ndaki ilk maçında deplasmanda İtalya'nın FC Juventus takımına 2-1 yenilen Galatasaray'ın Teknik Direktörü Fatih Terim, ''Juventus'ün bir anlık hatayı affetmediğini'' söyledi. 
     Fatih Terim, maç sonrası düzenlediği basın toplantısında, ''Yenilgi için üzgünüm. Kötü bir gol yedik. Bunun altından kalkmak zor olsa da başardık ve oyunun kontrolünü de aldık. Ama bir saniyelik konsantre hatası, Juventus'a gol kazandırdı'' diye konuştu. 
     Ferrara'nın attığı ikinci golle ilgili olarak, serbest vuruşta faul olup olmadığı veya daha sonra topa dokunulup dokunulmadığının kendisi açısından hiçbir önemi olmadığını vurgulayan Terim, şunları söyledi 
     ''Enteresan olan, yan hakem ile orta hakemin farklı kararlar vermesi. Rus hakem, çok kötü maç yönetti. Ben hiçbir zaman bahane aramam ama hakem ince ince Juventus'a doğru yöneldi. 
     Takımın oyun felsefesinden ve oyuncularımın rahat futbolundan memnunum. Özellikle Hakan Şükür'ün, bu akşam ideal bir santrafor gibi oynadığını düşünüyorum. Ama ona destek verecek arkadaşlarımız iyi değillerdi. Galatasaray takımı, bu kadar emek verdikten sonra, bu tecrübeye kavuştuktan sonra böyle basit goller yememeli, çünkü dünya futbolunda artık gol atmak zor.'' Terim, Sabri'nin ilk kez Şampiyonlar Ligi'nde forma giydiğini, defansta başarılı olduğunu, top kayıpları yapsa da forvete yönelik paslarının kendisi için yeterliği olduğunu ifade ederek, genç futbolcunun bu şekilde büyük futbolcu olacağını sözlerine ekledi. 
     
     ESKİ DOST LİPPİ 

     Fatih Terim, maç öncesinde Juventus Teknik Direktörü Marcello Lippi'nin kendisine ''Toscana'' marka bir paket puro hediye ettiğini, aralarındaki dostluğun çok iyi olduğunu söyledi. 
     Maç sonrasında sahada bekleyerek Rus hakemle konuştuğunu vurgulayan Terim, hakeme, saha içindeki hatalarını anlatmaya çalıştığını ifade etti. 
     
     LİPPİ ''ÇOK ZORLANDIK'' 

     FC Juventus Teknik Direktörü Marcello Lippi, karşılaşma sonrası yaptığı açıklamada, ''Galibiyet için şansımız iyi gitti'' dedi. 
     Galatasaray karşısında çok zorlandıklarını belirten Lippi, ''İlk dakikalarda gol bulmamız, bize her şey kolay olacakmış gibi bir hava verdi. Ama öyle olmadı. Karşımızda çok mücadele eden, teknik, sürekli koşan bir Galatasaray bulduk. Gerçekten zor oldu. Ama ne olursa olsun yendik. Önemli olan da bu'' diye konuştu. 
     Lippi, Ferrara'nın golünde topa dokunup dokunmadığı şeklindeki soruya ise ''Hafif bir şekilde topa dokunduğu hissi, bende de var. Ama bu sadece benim düşüncem'' yanıtını verdi. 
     Ferrara ise İtalyan televizyonuna, topa dokunmadığını söyledi. 

     
</TEXT>
</DOC>
