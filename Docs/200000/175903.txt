<DOC>
<DOCNO> 175903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun33.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş suçu zanlısı bir Sırp, Lahey'e teslim oldu... 
</HEADLINE>
<TEXT>

     Bosna Savaşı 1992-1995 sırasında bir hapishanede, Sırplar dışındakilere işkence yapmak ve bazılarını öldürmekle suçlanan bir Bosnalı Sırp, Lahey'de eski Yugoslavya için kurulan savaş suçları mahkemesine teslim oldu. 
     Mahkeme tarafından yapılan açıklamada, 1992-1994 döneminde Bosna'nın güneyinde bulunan Foca'daki hapishanede, Sırp olmayanları seçerek cop, dipçik, bıçak ve diğer silahlarla döven onlarca gardiyanın komutanı Mitar Raseviç'in, bu sabah Belgrad'tan Lahey'e getirildiği bildirildi. 
     Raseviç'in, Lahey'deki mahkemeyle savaş suçu zanlılarının teslimi anlaşması bulunan Sırp yetkililere 8 Ağustos'ta teslim olduğu kaydedildi. 
     Mitar Raseviç, cinayet, işkence, insanlık dışı muamelede bulunmak ve insanlığa karşı suç işlemekten 7 kez, savaş suçu işlemekten 5 kez, Cenevre Sözleşmesi'nin ihlalinden 6 kez suçlanıyor. 
     İddianamede, Raseviç'in genelde mahkumların ''seçimi''nde bizzat bulunduğu, bazen de listeden seçim yaptığı kaydediliyor. 
     
</TEXT>
</DOC>
