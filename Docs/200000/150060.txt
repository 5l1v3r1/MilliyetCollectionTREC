<DOC>
<DOCNO> 150060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/dunya/adun.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani oynuyor 
</HEADLINE>
<TEXT>

Peşmergeler, Kerkük'te Arapların en kısa sürede kenti terk etmelerini istedi. Talabani'nin muhalif gruplar zirvesinde Kerkük'ün kontrolünü isteyeceği öğrenildi 
     Namık DURAN 
KERKÜK 

     Iraklı Kürt liderlerden Celal Talabani'ye bağlı KYB peşmergeleri, Türkmenlerin ardından Arapları hedef almaya başladı. Saddam'ın "Araplaştırma" politikası doğrultusunda Kuzey Irak'taki Kürt ve Türkmen bölgelerine yerleştirdiği binlerce Arap aile, rejimin çökmesinden sonra Kürt peşmergelerin baskısıyla karşı karşıya kaldı. Talabani'nin talimatıyla Arapların oturduğu semtleri dolaşan peşmergeler, Arap ailelerden, en kısa sürede kenti terk etmelerini istedi. KDP lideri Mesud Barzani de, Saddam döneminde sürgüne gönderilen Kürtlere "Evinize dönün" çağrısında bulundu. Barzani, geçmişteki Arap - Kürt çatışmasının tekrarlanmaması için sorunların diyalogla çözülmesine çalışacaklarını kaydetti. 
     Kerkük'teki Arapların temsilcisi Seyid Nezzal Adday El Musevi ise, mallarının peşmergelerce yağmalandığını belirterek, "Saddam'ın yaptığını şimdi Talabani yapıyor. Bizi göçe zorluyorlar" dedi. Peşmergelerin Araplara, şehri terk etmek için bir hafta süre tanıdığını anlatan El Musevi, BM ve ABD'den yardım isteyerek, şöyle konuştu "Talabani ve Barzani, bize dokunmayacaklarına dair söz vermişti. Talabani 'beyaz sayfa açtık' diyor. Şimdi o sayfa karardı. Baskıyı kabul etmeyiz, kendimizi koruruz. Kerkük'ün kontrolü, şehirde yaşayan Kürt, Türkmen ve Araplara verilsin." 
     Nasıriye'de bugün yapılacak muhalif gruplar toplantısına katılacak Barzani ve Talabani'nin, Kürtlerin kalbi olarak gördükleri Kerkük'ün kontrolünde ısrarlı olacakları bildirildi. 
     Kerkük'te yönetimi ele geçiren KYB'ye alternatif olarak, Türkmenler de silahlanarak kendi yönetimini oluşturuyor. Irak ordusunda görev yapmış eski subaylarına çağrı yaparak kendi denetimlerinin oluşturulması için silah almalarını isteyen Türkmen Cephesi, yol güvenliği, trafik ve can güvenliğini sağlamak için yüz kişiye üniforma ve silah dağıttı. 
     
     Küstah Talabani 
     Bu arada, internetten yayın yapan "Kurdishmedia" isimli sitenin haberine göre, Kerkük'te basın toplantısı düzenleyen Talabani, iyi ilişkiler içerisinde olduğunu söylediği Türkiye'nin Kerkük'le ilgili düşüncelerini dikkate aldıklarını belirterek, "Eğer Türkiye, Kerkük'ü gündeme getirirse, Kürtlerde Diyarbakır ve diğer şehirlere ilişkin dosyasını açar. Bu da, Ortadoğu'da anarşinin yolunu açar" dedi. 
     
     


DÜNYA 














</TEXT>
</DOC>
