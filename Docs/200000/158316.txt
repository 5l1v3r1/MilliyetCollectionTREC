<DOC>
<DOCNO> 158316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur12.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinseller sempozyum düzenliyor... 
</HEADLINE>
<TEXT>

     Kaos GL Grubu'nun düzenlediği ''Lezbiyen ve Geylerin Sorunları ve Toplumsal Barış için Çözüm Arayışları'' konulu sempozyum, yarın Ankara'da başlayacak. 
     Kaos GL Grubu Başkanı Ali Erol, Kaos Kültür Merkezi'nde düzenlediği basın toplantısında, eşcinsel bireyler toplumsal hayatta yaşadıkları sorunları ortaya koymak ve çözüm aramak üzere sempozyum düzenlendiğini belirtti. 
     Çankaya Belediyesi Çağdaş Sanatlar Merkezi'nde gerçekleştirilecek sempozyumun 2 gün süreceğini ifade eden Erol, sempozyuma üniversitelerden akademisyenlerin yanı sıra Avrupa Parlamentosu'ndan Michael Cashman ve İngiltere'den Unison Sendikası Dış İlişkiler Koordinatörü Kürşad Kahramanoğlu'nun da katılacağını söyledi. 
     Erol, Hollanda'nın Ankara Büyükelçiliği ve Çankaya Belediyesi'nin katkılarıyla düzenlenen sempozyumda, bildirilerin yanı sıra video gösterileriyle eşcinsellerin sorunlarının gündeme getirileceğini, ''insan hakları olarak gey ve lezbiyen haklarının'' ele alınacağını kaydetti. 
     Erol, bir soru üzerine, eşcinsellerin sorunlarının anlaşılamadığını ve toplumda marjinal bireyler olarak görüldüğünü, kendilerini ifade etmekte sıkıntı yaşadıklarını, eşcinsel oldukları gerekçesiyle çalıştıkları işyerlerinden atıldıklarını anlattı. 
     
</TEXT>
</DOC>
