<DOC>
<DOCNO> 157376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/eko01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Para neden tahsil edilmiyor' sorusu 
</HEADLINE>
<TEXT>

Yolsuzlukları Araştırma Komisyonu, TMSF uzmanlarını, batık banka sahiplerinden tahsilatı sormak için görüşmeye çağırdı. Komisyon, 'ticari sır' engelini aşmak için de çalışma başlattı 
     SALİHA ÇOLAK - GÖKÇER TAHİNCİOĞLU Ankara 

     TBMM Yolsuzluğu Araştırma Komisyonu, Yaklaşık 50 milyar dolara mal olan batık banka zararlarının 'neden tahsil edilemediğini' sormak için Tasarruf Mevduatı Sigorta Fonu TMSF uzmanlarını çağırdı. 
     Batık tahsilatındaki engel konuları araştıran Komisyon, salı günü Fon'dan üç yetkili ile görüşecek. Araştırmaları önleyen 'ticari sır' engelinin aşılması için Yargıtay Cumhuriyet eski Başsavcısı Vural Savaş'tan da görüş alan Komisyon, bu görüşmelerde batık zararlarında tahsilat için gerekli önlemleri saptayacak. Toplantıya katılacak bakanlıktan iki tetkik hakimi de, yasalardaki sır kavramı üzerine yürütülen çalışmada değerlendirmek üzere üst düzey bürokratların önerilerini ve komisyon üyelerinin değerlendirmelerini kayda geçirecek. 
     Yolsuzlukları açığa çıkarmak ve alınması gereken önlemleri belirlemek üzere kurulan Araştırma Komisyonu, hem içtüzük, hem de yasalardaki "ticari sır ve devlet sırrı" kavramları içinde kalan birçok belge ve bilgiye ulaşamadı. Kalan süre içinde de bu engeli kaldıracak yasal düzenleme yapılamazsa komisyondan beklenen son uç alınamayacak. Komisyon önümüzdeki bir ay boyunca rapor yazımına başlarken, hem yeni bilgiler, hem de sır kavramını aşacak yollarla ilgili uygulamanın içinden kilit isimleri dinlemeyi sürdürecek. 
     

</TEXT>
</DOC>
