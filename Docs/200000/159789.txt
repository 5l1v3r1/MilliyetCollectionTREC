<DOC>
<DOCNO> 159789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur07.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Büyükanıt Dünya küreselleşme kriterleri için tam hazır değil 
</HEADLINE>
<TEXT>

     Genelkurmay 2. Başkanı Orgeneral Yaşar Büyükanıt, dünyadaki bütün ülkelerin, küreselleşmenin politik, ekonomik, güvenlik kriterlerini gerçekleştirmek için henüz tam anlamıyla hazır olmadıklarını bildirdi. 
     Orgeneral Büyükanıt, ''Küreselleşmeden istifade edilebilmesi, insanların yararına etkili sonuçlar alınabilmesi için ekonomik gücün yeterli politik, sosyal, kültürel ve hukuki düzenlemelerin uzun olması, eğitim kurumlarının da iyi yapılanmış ve işler durumda görevlerini icra etmesi gerekmektedir'' dedi. 
     Genelkurmay Askeri Tarih ve Stratejik Etüt Başkanlığı'nca Harp Akademileri Komutanlığı'nda düzenlenen ''Küreselleşme ve Uluslararası Güvenlik'' konulu sempozyumun açılışında konuşan Genelkurmay 2. Başkanı Orgeneral Büyükanıt, ''küreselleşme'' kavramının nasıl tanımlanacağı konusunda farklı yaklaşımlar olduğunu belirterek, şunları söyledi 
     ''Küreselleşme kavramını, özellikle 1990'lı yıllarla birlikte bilgi ve iletişim teknolojisinin hızlı yaygınlaşması, dünyada mal, hizmet, sermaye ve fikir hareketlerinin serbest ve hızlı dolaşımı çerçevesinde, bütün ülkelerin başta ekonomi, güvenlik ve kültür olmak üzere çeşitli alanlarda birbirlerine daha bağımlı hale gelmeleri sonucunda küresel sorunlar karşısında ortak değer, yaklaşım ve tavırlar benimsemeye zorlanmaları olarak tanımlamak, belki yerinde olabilecektir. Küreselleşme kavramını sizler farklı bakış açılarıyla da tanımlayabilirsiniz.'' Yaşanan dönemin ''küreselleşme dönemi'' olarak adlandırıldığını, bunda tüm dünyada geniş bir mutabakat bulunduğunu anlatan Orgeneral Büyükanıt, politik ve akademik görüşleri itibarıyla küreselleşmeye topyekün karşı çıkanların dahi küreselleşmenin yadsınamaz bir olgu olduğunu kabul ettiklerini kaydetti. 
     
     KÜRESELLEŞMEYE FARKLI PENCERELERDEN BAKIŞ... 
     Orgeneral Büyükanıt, küreselleşmeye gelişmiş ülkeler penceresinden bakmak ile gelişmekte olan veya gelişmeyen ülkeler penceresinden bakıldığında görüntü ve algılamanın aynı olmadığını dile getirerek, ''Esasen bugün küreselleşme konusunda var olan farklı görüşlerin ve çatışmaların temelinde bu farklı algılamaların yattığını söylemek, sanıyorum sağlıklı bir saptama olacaktır'' diye konuştu. 
     Bugünü anlamanın ve geleceğe hazırlanmanın yönteminin günümüzü doğru bir şekilde görebilmek, geleceğe yönelik öngörü yeteneğini sağlıklı bir şekilde geliştirmek gerektiğini belirten Orgeneral Büyükanıt, ''soğuk savaş döneminin sona ermesiyle birlikte artık hiçbir şeyin eskisi gibi olmayacağı'' sözünü doğrulayacak şekilde, her alanda önüne geçilemez bir şekilde esmeye başlayan değişim fırtınasının, alışık olunan politik, ekonomik ve güvenlik stratejilerinin dayandırıldığı parametrelerin çoğunu sarsmaya ve ortadan kaldırmaya yöneldiğini söyledi. 
     Orgeneral Büyükanıt, şöyle devam etti 
     ''Dünyadaki bütün ülkelerin, küreselleşmenin politik, ekonomik ve güvenlik kriterlerini gerçekleştirmek için henüz tam anlamıyla hazır olmadıkları da bir gerçektir. Küreselleşmeden istifade edilebilmesi, insanların yararına etkili sonuçlar alınabilmesi için ekonomik gücün yeterli politik, sosyal, kültürel ve hukuki düzenlemelerin uzun olması, eğitim kurumlarının da iyi yapılanmış ve işler durumda görevlerini icra etmesi gerekmektedir. 
     Küreselleşme süreciyle birlikte daha önceki askeri imkanlar ve ekonomik kapasite gibi parametreler vasıtasıyla belirlenen güç kavramının, artık bilgiye ulaşabilme ve bilgiyi kullanabilme yeteneğini ifade etmesi dikkat çekmektedir. Bunun nedeni, küreselleşme sürecinde insan faktörünün ön plana çıkmış olmasıdır. İnsan kaynaklarından azami ölçüde istifade edebilme imkan ve kabiliyetine sahip ülkeler, diğer ülkelerin siyasi uygulamalarını, ekonomik politikalarını ve güvenlik stratejilerini etkiler hale gelmişlerdir.'' 
     
</TEXT>
</DOC>
