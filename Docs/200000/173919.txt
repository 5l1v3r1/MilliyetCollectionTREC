<DOC>
<DOCNO> 173919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun09.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta 10 bin Türkmen yürüdü 
</HEADLINE>
<TEXT>

     Irak'ın başkenti Bağdat'a gelen 10 binden fazla Türkmen, düzenledikleri ''barış yürüyüşü''nde, isteklerini dile getirdiler. 
     Irak'ın çeşitli bölgelerinden gelen Türkmenler, ''barış yürüyüşü'' adını verdikleri eylem çerçevesinde, ABD'nin Irak'taki sivil yöneticisi Paul Bremer'in oturduğu binanın önünde toplandılar. 
     Sloganlar ve taşıdıkları pankartlarla isteklerini dile getiren Türkmenler, geçici hükümet konseyinde 3, başkanlık konseyinde ise bir Türkmen temsilcinin bulunmasını istediler. 
     Türkmenler, yaşadıkları bölgelerde, özellikle de Kerkük'te her türlü hakka sahip olmak istediklerini, 4 milyon Iraklı Türkmenin Irak'ta yönetimin yeniden yapılandırılmasından dışlanmaması gerektiğini ifade ettiler. 
     Bağdat'taki yürüyüşe her kesimden Türkmenlerin katıldığı, bu yürüyüşün Irak tarihinde tam katılımlı ilk Türkmen yürüyüşü olduğu bildirildi. 
     
</TEXT>
</DOC>
