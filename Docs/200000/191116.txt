<DOC>
<DOCNO> 191116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/siy01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlar Derviş yönetimde olmalı 
</HEADLINE>
<TEXT>

   Baykal, il başkanlarına yönetimde görmek istemedikleri 10 kişiyi sordu. Başkanlar, Derviş'in mutlaka yönetimde görev almasını istedi 
      ANKARA Milliyet 

   
   AKP'de olduğu gibi çarşaf listenin önünü kesen tüzük değişikliğini büyük tartışmalarla kabul ettirmeyi başaran Baykal, parti yöneticilerini belirlerken de Başbakan Recep Tayyip Erdoğan'ın kullandığı yöntemi tercih etti. Baykal il başkanlarına, parti yönetiminde görmek istedikleri 10 kişiyle kesinlikle görmek istemedikleri 10 kişiyi yazarak kendisine bildirmesini istedi. 
   Baykal, "Bazılarıyla anlaşamayabilirsiniz. Benim de anlaşamadığım zamanlar oluyor. Ama bu arkadaşların büyük çoğunluğu uzun yıllardır bizimle beraber partide çalışıyor. Yeni dönemde de çalışmalarını istiyorum" diyerek, arkadaşlarını savundu. İl başkanları Yaşar Nuri Öztürk'ün listeye alınmamasını isterken Kemal Derviş'e destek verdi. Baykal, toplantının ardından il başkanlarından aldığı 160 kişiyi aşkın "istenenler, istenmeyenler" listelerini incelemek üzere çalışma yaptı. 
   
   Listeler, oylamayı da geciktirdi 
   Liste çalışması uzayınca 13.00'te açılması gereken kurultay 14.00'te açıldı ve listeler ancak 18.00'de Divan'a ulaştırılabildi. Listeler üzerindeki incelemenin zaman alması nedeniyle oylamaya birkaç saat sonra geçilebildi. 
   
   Baykal Kavga bitti    Delegelere yaptığı teşekkür konuşmasında muhalefetsiz yeni dönem ilan eden CHP lideri Baykal, "Artık el ele çalışacağız" diye konuştu 
   CHP'nin 30. Olağan Kurultayı'nda dördüncü kez Genel Başkan seçilen Deniz Baykal delegelere hitaben yaptığı teşekkür konuşmasında, CHP'de kavganın bittiğini belirterek, muhalefetsiz yeni dönemi ilan etti. 
   Genel başkanın güçlenmesinin ötesinde CHP'nin kendisini güçlendirdiğini söyleyen Baykal, kurultayda sert bir konuşma yapan Adnan Keskin'i de ismini vermeden eleştirdi 
   "CHP'liler birbirlerine ne söyleyebileceklerini ne söylemeyeceklerini nasıl bir tartışma üslubu içinde olması gerektiklerini çok daha iyi değerlendirebilecekleri noktada. Bu dönem el ele çalışacağız. Halk CHP içinde kargaşanın ona ermesini istiyor. CHP iç bütünlüğünü ve beraberliğini geliştirdikçe daha büyük çekim odağı olacaktır." 
   
   'Allah eksikliğini yaşatmasın' 
   Kurultaya, şükranlarını sunan Baykal, sözlerini, "Allah CHP'nin eksikliğini kimseye yaşatmasın. CHP'siz günleri Türkiye'den esirgemesin. Tüm CHP burada tek yumruk gibi kaynaştı" diye bitirdi. 
   
   
</TEXT>
</DOC>
