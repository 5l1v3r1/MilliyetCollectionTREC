<DOC>
<DOCNO> 194638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur16.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan laiklik tanımı Bütünlüğe halel getirmeyin 
</HEADLINE>
<TEXT>

     ANKARA Milliyet 

Kamusal alan olduğu gerekçesiyle Yargıtay'dan çıkarılan türbanlı sanıklara Avrupa İnsan Hakları Mahkemesi'ni AİHM işaret eden Başbakan Recep Tayyip Erdoğan, 10 Kasım törenlerinde de bu konuya dikkat çekti. Erdoğan, Türkiye sevdası taşıyanların milletin bütünlüğüne halel getirecek tartışmalardan uzak durması gerektiğini belirtirken, "Laiklik, inancından dolayı kimsenin hukuksal ayrımcılığa tabi tutulmamasıdır" diyerek türban tarışmasını dün de sürdürdü. 
     Anıtkabir'deki törenlerin ardından devletin zirvesi Atatürk Dil ve Tarih Yüksek Kurumu'nun düzenlediği sempozyumda buluştu. Cumhurbaşkanı Ahmet Necdet Sezer'in rahatsızlığı nedeniyle gelemediği sempozyuma Erdoğan'ın yanı sıra, Genelkurmay Başkanı Orgeneral Hilmi Özkök, MGK Genel Sekreteri Orgeneral Şükrü Sarıışık, eski MGK Genel Sekreteri Tuncer Kılınç ve türban tartışmaları ile gündeme gelen Yargıtay Başkanı Eraslan Özkaya katıldı. 
     
     LAİKLİK AYIRMAZ 

     Erdoğan, konuşmasında Atatürk'ten kalan en önemli mirasın üniter devlet kavramı olduğunu belirterek, "Üniter devlet, ülke sınırları içinde yaşayan ve vatandaşlık bağı ile Türkiye Cumhuriyeti'ne bağlı her ferdi, milletimizin ayrılmaz ve eşit bir unsuru olarak telakki eden bir anlayış üzerine oturmaktadır" dedi. 
     Erdoğan, Atatürk'ten miras kalan laiklik kavramının eksik tanımlandığını bu kavramın din ve vicdan özgürlüğü ile ilintili olduğunu ifade ederek, "Devletin, siyasi otoritenin toplumsal alandaki bütün inanç ve kimliklere eşit yakınlıkta durması, inancından ve kimliğinden dolayı milletin hiçbir ferdinin toplumsal ve hukuksal bakımdan ayrımcılığa tabi tutulmamasıdır" dedi. 
     
     HALEL GETİRMEYİN 

     Cumhuriyet ile demokrasi kavramlarının birlikteliği ifade ettiğini de kaydeden Erdoğan, şunları söyledi 
     "Cumhuriyet'in 80. ve Atatürk'ün vefatının 65. yıldönümünü idrak ettiğimiz bu günlerde, kalbinde Türkiye sevdası ve endişesi taşıyanların özellikle dikkat etmesi gereken husus, Cumhuriyet'in ve demokrasinin değerlerine sahip çıkmak cumhur'un, demos'un, yani milletin bütünlüğüne ve dayanışmasına halel getirecek gereksiz tartışmalardan, gerginliklerden uzak durmaktır." 

     
</TEXT>
</DOC>
