<DOC>
<DOCNO> 186628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo15.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mike Tyson'un eski menajeri Bill Cayton öldü... 
</HEADLINE>
<TEXT>

     Dünya ağır sıklet boks şampiyonlarından Mike Tyson'ın profesyonel boks kariyerine başladığı ilk yıllarda menejerliğini yapan eski dövüş filmlerinin en büyük koleksiyoncularından Bill Cayton, 85 yaşında öldü. 
     New York yakınlarındaki Larchmont'ta yaşamını yitiren Cayton'ın yakın aile dostlarından Luke Lambert, ünlü koleksiyoncunun bir süredir akciğer kanseri tedavisi gördüğünü bildirdi. 
     Bill Cayton, uzun yıllar boks müsabakaları organize etmiş ve içlerinde Dünya Şampiyonları Tyson, Wilfred Benitez ile Edwin Rosario'nun bulunduğu profesyonel boksörlerin menajerliğini yapmıştı. Ancak Cayton, en çok 1984'te menajerliğini yaptığı Tyson'ın genç yaşta profesyonelliğe geçmesiyle tanınmıştı. 
     1940'lı yıllarda dövüş filmleri koleksiyonuna başlayan Bill Cayton'ın elindeki en değerli parça, 1936'da Joe Louis ve Max Schmeling arasında yapılan müsabakaya ait görüntülerdi. 
     Bill Cayton, elindeki koleksiyonunu 1998 yılında Disney şirketine sattı. 
     Asıl mesleği kimya mühendisliği olan Cayton, 1949'da boks sporunun içine girdi ve 1970'lı yılların ortalarında Jim Jacobs ile menejerliğe başladı. 
     Bill Cayton, 1996 yılında kendisiyle yapılan bir söyleşide, boksu çok sevdiğini belirterek, ''Boks, tüm sporların anasıdır ve en heyecan vericisidir'' dedi. 
     2000 yılında eşini yitiren Cayton'un 1 oğlu ve 2 kızı bulunuyor. 
     
</TEXT>
</DOC>
