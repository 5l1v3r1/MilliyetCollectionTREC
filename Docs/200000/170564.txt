<DOC>
<DOCNO> 170564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko03.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte TSE belgeli kapıcının standartları.. 
</HEADLINE>
<TEXT>

     Türk Standardları Enstitüsü TSE , konutlarda hizmet verecek kapıcılar için standart hazırladı. 
     Söz konusu standarda göre, kapıcıların sahip olması gereken mesleki bilgiler, TSE tarafından yapılacak bir sınav ile belirlenebilecek. Söz konusu sınav için işverenler veya kapıcılık yapmak isteyenler TSE'ye başvuruda bulunabilecek. Bu başvuruların yeterli sayıya ulaşması halinde TSE sınav düzenleyebilecek. 
     TSE'nin yapacağı sınav en az 10 tane klasik yazılı sorunun yanı sıra en az 50 soruluk çoktan seçmeli test veya en az 50 soruluk doğru-yanlış tipi test veya en az 50 soruluk doldurma tipi test sınavlarından biri seçilerek gerçekleştirilecek. Bu sınav yapılırken Uluslararası Çalışma Örgütü ILO uygulamaları esas alınacak. 
     Enstitü'nün hazırladığı standartta kapıcı, en az ilkokul mezunu, ilgili mevzuat ve sözleşme hükümleri çerçevesinde konut veya işyerlerinde temizlik, bakım, servis ve koruyucu güvenlik hizmetlerini yürüten ve meslek mensuplarında bulunması gereken temel, mesleki ve kişisel özellikler ile iletişim becerilerini taşıyan kişi olarak tanımlandı. 
     Standartta kapıcının sahip olması gereken temel ve mesleki özellikler arasında dört işlem gerektiren matematiksel hesaplamaları yapabilmek, temel sivil savunma bilgisine sahip olmak, çim biçme makasını kullanabilmek de sayıldı. 
     
     KAPICILARIN SIRDAŞ VE GÜVENİLİR OLMALARI GEREKİYOR 
     TSE'nin standardında kapıcıların sahip olmaları gereken kişisel ve iletişim becerileri de sayıldı. Buna göre kapıcıların tarafsız ve dürüst, planlı sistemli ve disiplinli olmanın yanı sıra sırdaş ve güvenilir olmaları da gerekiyor. Yine kapıcıların yeniliklere açık, çalışkan, titiz, dikkatli, araştırıcı ve gözlemci, sorumluluk sahibi ve seçici olmaları, gerektiğinde hatalarını kabul ederek özür dilemeyi, insan ilişkilerinde nezaket ve görgü kurallarına riayet etmeleri de sahip olmaları gereken özellikler arasında yer aldı. 
     
     TÜRKÇE'Yİ ETKİLİ VE GÜZEL KONUŞACAKLAR 
     TSE'nin hazırladığı standarda göre yine kapıcıların görev ve sorumluluklarını icra edebilecek düzeyde Türkçe'yi etkili ve güzel konuşmaları, halkla ilişkiler bilgisine sahip olmaları, muhatabın duygu, düşünce ve isteklerini doğru anlamak, anlamadıklarını uygun bir şekilde sormak, varsa itirazlarını nazikçe bildirmeleri gerekiyor. 
     TSE'nin hazırladığı standarda göre kapıcıların sahip olması gereken diğer özelliklerden bazıları şöyle 
     -Brülör, hidrofor ve jeneratörü tekniğine uygun bir şekilde çalıştırmak. 
     -Sorumlu olduğu binanın veya binaların ortak kullanım alanlarının günlük temizlik ve bakımını yapma. 
     -Sorumlu olduğu binanın veya binaların dış merdiveninin, yola tekabül eden bina önünü ve otoparkı kardan sudan ve çamurdan arındırmak. 
     -Belirlenen saatlerde servis hizmetlerini görmek, çöpleri toplamak. 
     -Kalorifer yakıt ihtiyacını önceden tespit ederek yöneticiye bildirmek. 
     -Sığınağı ayda en az iki kere temizlemek. 
     -Merdiven, koridor ve sahanlıklar ile dış kapıyı haftada iki kez temizleyici maddelerle silmek. 
     
</TEXT>
</DOC>
