<DOC>
<DOCNO> 197741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/ydemirkol.html </URL>
<DATE> 2003/11/25/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum'u tartışmalı 
</HEADLINE>
<TEXT>

   
   Tartışma şimdi yapılmalı. Şimdi bu savunma transferleri eleştirilmeli. Daum'un aldığı, kadrosuna doldurduğu 6 stoperin bir manası olabilirdi. Bir düşündüğü vardı büyük ihtimallle. Bu transferlere böyle bakılmalıydı. Bir insan boşu boşuna Alman Milli Takımı teknik direktörlüğüne getirilmezdi zira. Ama eğer bu transferler sonucunda eldeki bu 6 stoperden bir savunma kurulamıyorsa, işte o zaman sorun var demektir. İşte şimdi eleştirmeli... 
   Çünkü bu transferler sonrası kurulan savunma, 12 maçta 16 gol atabilmiş, Samsunspor'dan 90 dakikada 3 gol yeyip, 6 gol yemekten kurtulmuştur. İşte bu eleştirilmeli. 
   Christoph Daum, hazırlık kampı boyunca, ligin ilk 8 haftası süresince uyguladığı oyuncularını hazırlayıp uygulattığı 4 - 5 - 1 4 - 3 - 3 kombinasyonundan başarılı olmasına umut vermesine rağmen vazgeçiyorsa, işte bu eleştirilmeli. Tomas - Luciano göbeğini korumak yerine Servet'i oyuna almak ve Ümit'i kesmek hamlelerini yapmak için takımın tümüyle oynuyorsa, işte burada sorun var demektir. Christoph Daum zamanında Beşiktaş'ta da yaptığı herkesin yerini oynatma, herkesle sahadışı oyunlar oynama işine girdiyse sorun, kaybedilen bir Samsunspor maçından çok daha büyük demektir. 
   Bu sorun yarın hangi maçta hangi kadroyla, hangi diziliş ve sistemle oynayacağının bilinmemesi, hatta kendisinin bile bilmemesi anlamına geliyor. 
   Halbuki Daum'un bu sıkıntılardan kurtulduğunu, kafasının artık rahat olduğunu, planını iyi yaptığını düşünmüştük. Sezon öncesi konuşmamızda, kamp performansında ısrarla uygulattığı oyunda bunun sinyalleri görülmüştü. Zamanla ilerleme kaydedeceği bir oyun sistemini yakaladığını düşünmüştük. Ama Daum yine her şeyle hiçbir anlamı yokken oynamaya başladı. 
   Tuncay'ı ısrarla sol açık, Serhat'ı sağ açık olarak kullanmasına duyulan tepkilere direnemedi. Santrforunu çiftlemek hasretine kapıldı ve orta sahasını bugünün futbolunda kimsenin cesaret edemeyeceği bir boşluğa emanet etti. Geçen hafta tüm o kocaman alanı tutan tek başına Ümit'ti, Samsunspor maçında ise Selçuk. Kurban edilen oyuncular. Normal sıradan, genel futbol doğrularıyla oynayan herhangi bir takımın kolayca geçebileceği, kullanmak organize olmak için zorlanmayacağı çok basit, çok kolay bir alan. Ve sonuç 12 maçta 16 gol atabilen Samsun'un 6 gol atabileceği bir oyun. İşte bu eleştirilmeli. 
   Bu durumun hangi akılla yaratıldığı gerçekten merak edilmesi, sorulması, soruşturulması gerekiyor. Çünkü sorun çok temel, çok basit ve çok açıktır. 
   İyi giden, gelişen, kaybettiğinde bile umut veren bir takımın nasıl olup da bu kadar yerinden oynatıldığını Daum'un açıklaması gerekiyor. Sorumluluğu bunu gerektirir. Çünkü kaybedilen bir maç değildir sadece. Kaybedilen bir sistemdir. Ve açıklama gerektirir. 
   Bir sistemden nasıl vazgeçilmiştir, bu kadar savunmacıdan nasıl olup da, ligin en zayıf defansı kurulmuştur. İşte bunları açıklamak gerekir. Bu şarttır. Oyuncuları suçlamaktan daha zordur belki, ama yapılması gereken budur. 
   
      
   
</TEXT>
</DOC>
