<DOC>
<DOCNO> 180819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo03.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'a baskı 
</HEADLINE>
<TEXT>

   Galatasaray Başkanı'na yaşadığı kalp sorunu nedeniyle doktorlar bir süre maça gitmeme yasağı koydu. Aile fertleri ise görevi bırakmasını istiyor 
      CÜNEYT KARAKAYA 

   
   Eşi ve oğlu tedirgin 
   BAŞKAN Özhan Canaydın'ın aşırı stres ve gerilim yüzünden kalbinde meydana gelen rahatsızlık Galatasaray camiası ve ailesini harekete geçirdi. Anjio yapılan ve yaklaşık dört gündür Amerikan Hastanesi'nde yatan Canaydın'a ailesinin görevi bırakması için baskı yaptığı öğrenildi. Eşi Asuman Canaydın ve oğlu Murat Canaydın'ın gelişmeler nedeniyle panikte olduğu iddia edildi. 
   
   Yasaklar getirildi 
   DOKTORLARI, Galatasaray Başkanı'na maça gitme yasağı koydu. Ancak Canaydın ailesinin bırakma önerisini sinirli bir şekilde geri çevirirken, Juventus maçını izlemeye mutlaka gideceğini açıkladı. Bu arada Fenerbahçe Başkanı Aziz Yıldırım ile Beşiktaş Başkanı Serdar Bilgili dün Amerikan Hastanesi'ne giderek, Özhan Canaydın'ı ziyaret etti. 
   
   Terim'den tam puan 
   SARI - Kırmızılı formayı ilk kez National Bükreş ile oynanan hazırlık maçında giyen Rumen Petre, performansıyla Fatih Terim'in beğenisini kazandı. Terim, "İlk yarıda eksikler nedeniyle onu savunmada oynattık. İkinci yarıda orta sahaya geçince gerçek kimliğini buldu. Performansından memnunum. Uyum sorunu yaşamaması sevindirici. Çabuk adapte olacak" diye konuştu. 
   
   Cim-Bom'a durmak yok 
   ROMANYA'DAN iki ayrı kafile halinde dönen Galatasaray'da yol yorgunluğuna karşın çalışma temposu düşmedi. Sarı - Kırmızılılar dün akşam yapılan tek antrenmanla hazırlıklarını sürdürdü. Sakat olan Ümit, Volkan, Hakan Ünsal, Ömer, Murat ve Arif'e takımdan ayrı bir program uygulandı. Uzun bir aradan sonra sahalara dönen Elvir Baliç, performansıyla beğeni topladı. 
   
   
</TEXT>
</DOC>
