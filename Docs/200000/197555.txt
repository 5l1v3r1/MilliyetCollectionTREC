<DOC>
<DOCNO> 197555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/ysenay.html </URL>
<DATE> 2003/11/24/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Angarya 
</HEADLINE>
<TEXT>

   
   Fenerbahçe tanınmaz bir futbolsuzluğun acıları içinde kıvranıp, durmaktaydı Samsun'da... Bu takımın tertip garipliği öncesinde konuşulması gereken şey, Fenerbahçe'nin yarışmaya ve yarışmalara hazır bir takım olup, olmadığıdır işin aslında... Fizik güç ve kazanma düşünce ölçekleri açısından bir futbol takımı olabilmenin çok uzaklarında yaşıyor bu takım... Anlaşılan Daum'un yanındaki kondisyoner de, Kadıköy'de yan gelip yatanlardan birisi... Öyle ya, ligin 13. haftasını oynayan Sarı - Lacivertli kadronun fertleri kendi miğferi etrafından dışarı taşıp, rakibin üstüne üstüne hareketlenemiyorsa ve Hooijdonk'un dışında bütün takım "kurşun ayaklar" gibi bir ağırlığın içinde sıkışıp kalmışsa eğer, o zaman Daum ve teknik ekibini tek tek sorguya almak gerekmez mi "Baylar bu rezaletin adı nedir" diye Doğrusu ya, bir ara Samsunspor "15 pas" yapıp, "üç pas" yapmaktan aciz Fenerbahçe'ye ders verircesine top gezdirmeye başlayınca, tribündeki bizler bile sahadaki takımın Fenerbahçe olduğundan şüphe eder hale düştük... 
   Geçmiş haftaların takımdaki en tutarlı ikilisi olan Luciano ve Tomas'ı birbirinden koparıp, savunmanın göbeğini parçalamak ve İsmail Güldüren - Servet ikilisini böylesine zorlu bir deplasmanda sahaya sürmek için çok mu düşündü acaba bay Daum Orta alan sanki bir "miskinler tekkesi" Sarı - Lacivertli ekipte... Futbol oyununda pas üretim merkezi olarak kabul edilen bu alandaki ayaklar tam bir "tembeller kalabalığını" resimliyordu 90 dakikalık sürece... Hooijdonk bile pas almaktan umudunu kesip, orta alanda koşuşuyorsa eğer, o zaman Fenerbahçe'den gol veya goller beklemek hayal olup, gidiyor. 
   Uzun lafa gerek yok... Vasat fakat kontrollü bir futbolla Samsunspor, Fenerbahçe'yi üç golle bu kadar kolay teslim alıyorsa eğer, artık oyunun eğrisini doğrusunu anlatmaya çalışmak ANGARYA olmuyor mu bizler için de 
   
      
</TEXT>
</DOC>
