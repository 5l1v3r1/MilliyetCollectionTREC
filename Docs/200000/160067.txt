<DOC>
<DOCNO> 160067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko04.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Umuda yolculuk başladı 
</HEADLINE>
<TEXT>

Renault Mais Genel Müdürü Aybar, piyasada taşların artık yerine oturduğunu belirterek, pazar tahminlerini de yükselttiklerini söyledi 
     EKONOMİ SERVİSİ 

     Renault - Mais Genel Müdürü İbrahim Aybar, otomotiv sektöründe canlanmanın netleştiğini belirterek, satışların artacağına ilişkin beklentilerinin olumlu olduğunu söyledi. 
     Umuda yolculuğun başladığını, piyasalardaki tedirginliğin kalkmasıyla satışlarda artışlar olduğunu kaydeden Aybar, "Bir güven ve moral unsuru söz konusu. Taşlar yavaş yavaş yerine oturdu. Faizler iniş trendine girdi. Halkımız önünü görebiliyor. Hükümetin özelleştirmedeki kararlılığını, AB yasalarının hızla çıkarıldığını görüyor" dedi. 
     
     ÖTV indirimi satışları artırır 
     Hedeflerini revize ettiklerini, toplam pazar tahminlerini otomobilde 120 binden 130 - 140 bine, ticaride ise 80 - 85 bine yükselttiklerini kaydeden Aybar, hükümetin 20 yaş ve üstü araçlarla ilgili tasarıyı kanunlaştırması halinde 20 - 30 bin araç daha fazla satışın gerçekleşmesini beklediklerini bildirdi. 
     Türkiye'de 20 yaş ve üstü 794 bin araç olduğunu hatırlatan Aybar, bu araçları yenisiyle değiştireceklere ÖTV indirimi sağlayacak kanunun, piyasayı tetikleyeceğini belirtti. "Kanun ocak ayı başında çıkmış olsaydı, devlet 133 milyon euro vergi toplayacaktı. Şimdi çıkması durumunda bile bu rakam 70 milyon euro olacak" diyen Aybar, ÖTV'deki indirimin fiyatlara yansıtılmasının yanlış olacağını söyledi. Aybar, bu yılki hedeflerinin otomobilde yüzde 20 - 22, hafif ticaride de yüzde 9.5 - 10 pazar payıyla liderlik olduğunu kaydetti. 
     
Renault Megane II Hatchback piyasada      "2003 Yılının Otomobili" seçilen ve bağımsız kuruluş Euro NCAP tarafından güvenlik konusunda beş yıldızla ödüllendirilen Megane II Hatchback, 29 milyar ile 46 milyar TL arasında değişen fiyatlarla piyasaya sunuldu. 1.4 98 HP , 1.6 115 HP 2.0 136 HP benzinli ve 1.5 dCi 80 HP dizel motor seçenekleri, "Authentique" ve "Dynamique" ekipman seviyeleri bulunan araç, sıradışı tasarımıyla ilgi çekiyor. 
     

</TEXT>
</DOC>
