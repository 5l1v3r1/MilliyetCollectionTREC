<DOC>
<DOCNO> 194840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo14.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'in rakibi AEK, Kyle Hill'i aldı 
</HEADLINE>
<TEXT>

     Basketbol Erkekler Avrupa Ligi'nde bu sezon Ülkerspor ile birlikte A Grubu'nda yer alan Yunanistan'ın AEK Atina takımı, ABD'li oyun kurucu Kylee Hill ile 1 aylık sözleşme imzaladı. 
     Kulüpten yapılan açıklamada, takımın oyun kurucusu Horace Jenkins'in, geçirdiği trafik kazasında dizinden sakatlanması yüzünden sahalardan en az 3 hafta uzak kalacak olması nedeniyle, 24 yaşında ve 1.88 metre boyundaki Kylee Hill ile 1 aylık sözleşme yapıldığı bildirildi. Hill, yeni takımıyla ilk sınavına 13 Kasım Perşembe günü Euroleague'de Lottomatica Roma karşısında verecek. 
     NBA Ligi 2001 yılı draftında Dallas Mavericks tarafından 44. sırada seçilen Hill, son 2 sezonda Fransa Ligi'nde önce Elan Bearnais Pau Orthez, sonra da Adecco ASVEL Lyon Villeurbanne ile şampiyonluk yaşadı. ABD'li oyuncu, Fransız takımlarında 2 sezonda 9.5 ve 13.5 sayı ortalamalarıyla oynadı. 
     Öte yandan ligde Efes Pilsen'in C Grubu'ndaki rakiplerinden Polonya'nın Idea Slask Wroclaw takımı, ABD'li oyun kurucusu Derrick Phelps ile yollarını ayırma kararı aldı. 31 yaşında ve 1.92 metre boyundaki Phelps'in, başarısız performansı nedeniyle antrenör Muli Katzurin'in isteği üzerine takımdan gönderileceği kaydedildi. 
     
     GOLJOVİÇ'TEN İTALYA'YA VEDA 
     Geçen sezon sonunda Ülkerspor'dan ayrılarak İtalya Ligi ekiplerinden Coop Nordest Trieste ile anlaşan Sloven oyuncu Miljan Goljoviç, kişisel sorularını neden göstererek takımdan ayrılma kararı aldığını açıkladı. 
     Şu anda İtalya Ligi'nde 4 galibiyet ve 4 yenilgiyle 8. hafta sonunda 8. sırada yer alan Trieste'de Goljoviç, 11.5 sayı ve 2.9 ribaunt ortalamaları tutturmuştu. 
     Bu kararın ardından ABD'li Reggie Freeman ile ilgilenen eski takımı Union Olimpija Ljubljana, bu oyuncunun fiyatının yüksek olmasından dolayı Goljoviç'e öneri götürdü. Sloven oyuncuyla ayrıca Litvanya'nın BC Lietuvos Rytas Vilnius takımı da ilgileniyor. 
     
</TEXT>
</DOC>
