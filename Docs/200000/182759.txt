<DOC>
<DOCNO> 182759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur45.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber ombudsmanlarının İstanbul konferansı... 
</HEADLINE>
<TEXT>

     Atina Üniversitesi Türkoloji Bölümü öğretim üyesi, siyaset bilimci Herkül Millas, ''Yunanlılık'' ve ''Türklük'' diye kavramlar varsa bunun düşüncelere de yansıdığını belirterek, ''Örneğin Türkler İstanbul'un fethini şenliklerle kutlarken, Yunanistan'da bunu matem günü sayarlar, kiliselerde ayin yapılır'' dedi. 
     Armada Otel'de düzenlenen Uluslararası Haber Ombudsmanları Örgütü Konferansı'nda konuşan Herkül Millas, Yunanlılar ve Türkler arasında haberlere de yansıyan farklı bakış açılarını ele aldı. 
     Millas, konuşmasında, iki milletin birbirine zıt görüşlerini anlattığı ve Yunanca, İngilizce, Türkçe olmak üzere 3 dilde yayınlanan ''Daha İyi Türk-Yunan İlişkileri İçin Yap-Yapma Kılavuzu'' adlı kitabından örnekler verdi. 
     İnsanoğlunun başka başka uluslara ayrıldığından bu yana birbirinden farklı görüşlere sahip olduğunu dile getiren Millas, ''Türkler ve Yunanlılar da farklı dünyalara aitler. Farklı görüyor, farklı düşünüyor, farklı hissediyorlar'' diye konuştu. 
     Bu nedenle iki ulusun kullandığı dillerin ve bakış açılarının da farklı olduğunu dile getiren Millas, ''Yunanlılık, Türklük diye bir şey varsa bu bizim düşüncemize de yansıyor. Örneğin Türkler İstanbul'un fethini şenliklerle kutlarken, Yunanistan'da bunu matem günü sayarlar, kiliselerde ayin yapılır'' şeklinde konuştu. 
     Millas, bu farklı bakış açılarının iki ülke basınına da yansıdığını ve aynı haberin birbirine tamamen zıt açılardan verildiğini dile getirdi. 
     Ülkesinde devlet ile vatandaş ilişkilerini düzenleyen bir ombudsmanlık sistemi olmasına rağmen basında bu sistemin henüz bulunmadığını da vurgulayan Millas, şunları söyledi 
     ''Hem Türk hem Yunan basınını takip ediyorum. Bana bir paragraf verirseniz, bu bir Türk gazetesinde mi yayınlanmış, Yunan gazetesinde mi hemen anlarım. Türkiye ve Yunanistan arasında iki ayrı gerçek var. Bu şaşırtıcı ve rahatsız edici bir şey ama buna alışmalıyız. Çünkü 'gerçek tektir' diye diretirseniz, o zaman şu soru ortaya çıkıyor 'Peki kimin gerçeği kabul edilecek Milli birer kimlik taşıdığımız sürece bizim kendi gerçeğimiz var ve karşı tarafın gerçeğiyle uyuşmaz. Ama hiç olmazsa bunun farkında olalım ve bunu bilerek hareket edelim.'' 
     
</TEXT>
</DOC>
