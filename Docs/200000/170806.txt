<DOC>
<DOCNO> 170806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/dunya/dun02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu karikatür Beyaz Saray'ı kızdırdı 
</HEADLINE>
<TEXT>

      DIŞ HABERLER SERVİSİ 

   
   ABD Başkanı George W. Bush'u, başına silah dayanmış olarak gösteren bir karikatür, Başkan Bush'u korumakla görevli gizli servis ajanlarını ve Beyaz Saray'ı hem endişelendirdi, hem de kızdırdı. Los Angeles Times gazetesinde yer alan karikatürde, sırtında "politika" yazan bir adam, Başkan Bush'un başına silah dayıyor. Karikatürün esin kaynağı olan, Vietnam'da çekilmiş, Pulitzer ödüllü ünlü fotoğrafta bir Güney Vietnamlı subay, Vietkong esirinin beynine kurşun sıkarak öldürürken görülüyordu. Michael Ramirez imzalı karikatürde böylece Irak ile Vietnam arasında benzerlik kurulmakla kalınmıyor, Bush da bu savaşın kurbanı olarak gösteriliyor 
   Gizli servis kaynakları, Amerikan Drudge Report internet sitesine yaptıkları açıklamada, ABD Başkanı'yla ilgili yazılıp çizilen her şeyi çok ciddiye aldıklarını, Bush'u başına silah dayanmış olarak gösteren bu karikatürün kendilerini endişelendirdiğini belirtti. Beyaz Saray kaynakları da, "Bu karikatür kötü niyetli ve hiç komik değil" yorumunu yaptı. 
   
   
</TEXT>
</DOC>
