<DOC>
<DOCNO> 171153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko10.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan'ın ilk yarıyıl keyfi... 
</HEADLINE>
<TEXT>

     Ford Otosan, yılın ilk 6 aylık bölümünü, sektörün iç pazar ve ihracat lideri olarak tamamladı. 
     17 bin 368 adet araç satışı ile pazarda yüzde 14.9 pay elde eden Ford Otosan, 36 bin 815 adetlik araç ihracatından 427 milyon dolar gelir sağladı. 
     Ford Otosan Genel Müdürü Turgay Durak, şirketin ilk 6 aylık faaliyetlerine ilişkin düzenlediği sohbet toplantısında, otomotiv pazarındaki liderliklerinin güçlenerek devam ettiğini kaydetti. 
     İlk 6 ayda pazarda yüzde 95.7'lik artışla 116 bin 660 adet araç satıldığını belirten Durak, aynı dönemde Ford olarak perakende satışlarının geçen yılın aynı dönemine oranla yüzde 119 arttığını, sadece 4 bin 783'ü Haziran'da olmak üzere 17 bin 368 adet araç sattıklarını anlattı. 
     Durak, ''Bu satış performansı ile senenin ilk yarısını toplam otomotiv pazarının lideri olarak bitirdik. İlk 6 ayda en yakın rakibimizden 2 bin 18 adet daha fazla perakende araç sattık'' dedi. 
     Satışlarında Transit'in 7 bin 331 adet ile Transit Connect'in de 4 bin 758 adet ile lokomotif konumda bulunduğunu anlatan Durak, 3 bin 947 adet otomobil, 857 adet Cargo kamyon ve 475 adet Ranger pikap ve diğer ürünlerin satışını yaptıklarını bildirdi. 
     
     İHRACAT PERFORMANSIMIZ DA ARTIYOR 
     Turgay Durak, ilk yarıyılda ihracat performanslarının da iç pazar performansları gibi giderek arttığını belirterek, şunları söyledi 
     ''Bu dönemde 30 bin 616 adedi Transit Connect ve 6 bin 107 adedi Transit olmak üzere toplam 36 bin 815 adet araç ihraç ettik ve 383 milyon Euro ihracat cirosu elde ettik. 
     Türkiye'de otomotiv sektörü geçen seneye göre ihracatını önemli miktarda artırdı. Otomotiv Sanayii Derneği OSD üyesi şirketlerin bildirimlerine göre 6 ay sonunda, Otosan 427 milyon dolar, Tofaş 410 milyon dolar, Oyak Renault 356 milyon dolar, Toyota 331 milyon dolar ve Hyundai 66 milyon dolar ihracat yaptı. 
     Bu sene herhalde yıl sonunda 5 milyar doların üstünde bir ihracat yakalanacak.'' Ford Otosan'ın ilk yarıyıl rakamlarının 2003 yılı hedeflerine adım adım yaklaştıklarının bir göstergesi olduğunu da vurgulayan Durak, şöyle dedi 
     ''Amacımız, iç pazarda yaklaşık 50 bin adet araç satarak, ilk altı aydaki pazar liderliğimizi sene sonunda da devam ettirmek. 100 bin adedin üzerinde üretim gerçekleştirerek, Ford Otosan'ın bugüne kadar ki en yüksek üretim adedine ulaşmak. Bu üretimin yaklaşık yüzde 70'ini ihraç ederek, yaklaşık 800 milyon Euro ihracat cirosu elde etmek. Toplamda yaklaşık 120 bin adet araç satarak yaklaşık 1.4 milyar Euro ciro elde etmek.'' Üretim ve satışın mali tablolara etkisine ilişkin soruları yanıtlamayan Durak, hisse senetleri Borsa'da işlem gören şirketin bilançolarının Ağustos ayının ilk haftasında duyurulacağını kaydetti. 
     Durak, ''Ancak iyi bir neticeye ulaşacağımızı tahmin ediyoruz'' dedi. 
     
     STREET KA PAZARA SUNULUYOR 
     Turgay Durak, üstü açık spor otomobil Street KA'yı bu ay sonu itibariyle pazara sunacaklarını da belirterek, kısıtlı sayıda ithal edilecek olan bu modelin, sahip olduğu özel ve kışkırtıcı tasarımıyla Türkiye'de Ford markasına olumlu katkıları olacağını anlattı. 
     Bu modelle birlikte yeni model yılında pazara sunacakları yeni yüzlü Mondeo ve zenginleştirilmiş donanım seviyeleri ile Focus ve Fiesta'nın otomobil pazarında rekabet güçlerini artıracağını dile getiren Durak, gelecek model yılında pazara sunulacak ve yeni Focus platformunda üretilecek ilk araç olan C-Max'ın Ağustos ayında İzmir Fuarı'nda tanıtılacağını bildirdi. 
     
</TEXT>
</DOC>
