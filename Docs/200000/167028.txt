<DOC>
<DOCNO> 167028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/bila.html </URL>
<DATE> 2003/07/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bir meşale de siz yakın 
</HEADLINE>
<TEXT>

     Bugüne kadar 45 bin gence karşılıksız, doğrudan veya dolaylı öğrenim bursu vererek Cumhuriyet'ten bu yana her kuşaktan aydın yetiştirmiştir. 
     Atatürk'ün talimatıyla, 1928'de dönemin Başbakanı İsmet İnönü ve 202 milletvekilinin katılımıyla kurulan TED, o gün yanan meşalesinin 75. yılında, ülke çapında bir eğitim seferberliğinin adımını atıyor. 
     "Düşleri silinmesin... Bir meşale de siz yakın" sloganıyla kampanyayı başlatan TED, başarılı ancak maddi zorluklar içindeki çocuklara kapılarını açıyor. 
     TED, "Tam Eğitim Bursu" modeli uygulayacak. 
     Eğitim bursu vermek isteyen, başarılı ama zorluk içindeki çocuklara katkıda bulunmak isteyenler, TED'in bu projesi içinde yer alacak. Her çocuk bir meşale olacak. 
     Valiler ve eğitim müdürlüklerinin önerileriyle seçilecek öğrenciler, TED Koleji'nin 6. sınıfı ile lise hazırlık sınıflarına alınacak ve bütün masrafları bu burslarla karşılanacak. Burs verdiğiniz öğrencinin öğrenim sürecini internetten izleme olanağı da sunulacak. 
     TED, "elimden ne gelir, demeyin, el ele verin" diyor. Küçük katkılarla büyük işler başarmak mümkün anlayışıyla projeyi hayata geçiriyor. 
     TED yöneticileri Selçuk Pehlivanoğlu ve Selçuk Polat'ın yönetiminde hazırlanan proje, bu öğrenim döneminde uygulamaya geçecek. 
     Eğitim sistemimizin fırsat uçurumuna dönüştüğü günümüzde, parası olmayanın kaliteli öğrenim görme olanağı maalesef yok. Bu sorunun çözülmesinde, birçok alanda olduğu gibi sivil toplum kuruluşlarının öncülük etmesi, yardımlaşmayı ve dayanışmayı esas alan girişimlerin kuşkusuz büyük katkılar sağlaması mümkün. 
     Türkiye, geleceğini eğitime yapacağı yatırımlarla belirleyecek. Çağdaş düzeyi eğitimle yakalayacak. Bunun başka yolu yok. Cumhuriyet'i korumanın ve geliştirmenin garantisi öğrenim düzeyi yüksek gençlerimiz olacak. 
     TED projesiyle ilgili ayrıntılı bilgileri www.ted.org.tr internet adresinden almak mümkün... 
     Eğitimde fırsat uçurumunu gidermek, yetenekli, başarılı ama zorluk içindeki gençlerimize fırsat eşitliği sunmak için bir meşale de siz yakın... 
     Siz de yakın ki, yaktığınız her meşale Türkiye'nin geleceğini aydınlatsın... 
     Geleceğimiz kararmasın... 
     
     

</TEXT>
</DOC>
