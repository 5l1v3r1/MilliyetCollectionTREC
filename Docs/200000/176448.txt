<DOC>
<DOCNO> 176448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun04.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şansın böylesi... Önce elektrik, sonra "elektriksizlik" vurdu.. 
</HEADLINE>
<TEXT>

     Kanada'da 2 yıl önce yüksek gerilim hattına dokunarak çarpılan ve 2 bacağıyla bir kolunu kaybeden bir kişi, geçen hafta Kuzey Amerika'yı vuran elektrik kesintisi nedeniyle öldü. 
     Toronto Star gazetesinin haberine göre, bir elektrik firması için çalışan 22 yaşındaki Lewis Wheelan, 2001 yazında Ontario'daki Sault Ste Marie bölgesi yakınlarında, bir ağacı budamak isterken yüksek gerilim hattına dokundu. 7200 voltla çarpılan Wheelan, iki bacağıyla bir kolunu kaybetmesine ve vücudunun ciddi şekilde yanmasına rağmen hayatta kaldı. 
     Klimanın çalışmaması ya da karanlıkta yanlış ilacı içtiği için öldüğü sanılan Wheelan'ın ölüm nedeninin belirlenmesi için cesedi üzerinde inceleme yapılacak. 
     Babası, gazeteye yaptığı açıklamada, Wheelan'ın vücudundaki yanıklar nedeniyle yaşamak için klimaya ihtiyaç duyduğunu ve ilaç kullandığını söyledi. 
     
</TEXT>
</DOC>
