<DOC>
<DOCNO> 153858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur51.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altından 7 öğrenci daha sağ olarak kurtarıldı 
</HEADLINE>
<TEXT>

     Bingöl'de meydana gelen depremin ardından çöken Çeltiksuyu YİBO'nun enkazından 7 öğrenci daha sağ olarak kurtarıldı. 
     Depremin ardından yıkılan YİBO'da arama-kurtarma çalışması başlatan Sivil Savunma ekipleri ve askerler enkazın içlerine doğru çalışmalarında açtıkları koridorda 7 öğrenciyi sağ olarak kurtardılar. 
     Kurtarılan çocukların sağlık durumlarının iyi olduğu gözlenirken, her kurtarma çalışmasının ardından çevrede endişeyle bekleyen ailelerin yarattığı içdihamdan dolayı ambulanslar yaralıları hastaneye götürmede zorluk yaşıyor. 
     Yatakhanelerde genellikle gruplar halinde kalan ve enkazda bulunan boşluklardan art arda kurtarılan öğrenciler genellikle, YİBO'nun birinci katında kalanlardan oluşuyor. 
     
     ENKAZDAN KURTARILDI, OLAY ANINI ANLATTI... 
     Bu arada, enkaz altından kurtarılan 7 öğrenciden 6. sınıfta okuyan 13 yaşındaki Ay Abdullah Alakuştekin, birinci katta ranzasında yattığı esnada, şiddetli gürültüyle birlikte ranzasının devrildiğini söyledi. 
     Aynı anda tavanında üzerine geldiğini ve ranzanın boşluğuna sığınarak burada uzun müddet 2 arkadaşıyla birlikte beklediğini ifade eden Alakuştekin, enkaz altında kalan çok sayıda arkadaşının sabaha kadar anne ve babalarının isimlerini haykırdıklarını ve halen içeride sağ öğrencinin bulunduğunu kaydetti. 
     Diğer kurtarılan yaralılardan 14 yaşındaki Suphi Gündüz'ün babası Halim Gündüz ise, oğlunun saat 13.30'a kadar enkaz altında olduğunu, ama her şeye rağmen sağ olarak çocuğunun kurtarılmasından mutluluk duyduğunu sözlerine ekledi. 
     Sivil Savunma ekiplerinden alınan bilgiye göre ise, enkazın altında halen 112 öğrencinin bulunduğunu tahmin ettiklerini kaydettiler. 
     




</TEXT>
</DOC>
