<DOC>
<DOCNO> 189869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun48.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve UAEA, nükleer görüşmelerin son safhasında... 
</HEADLINE>
<TEXT>

     İran ve Uluslararası Atom Enerjisi Ajansı UAEA yetkililerinin, İran'ın nükleer programı konusunda son iki günde tatmin edici ilerleme kaydettikleri bildirildi. 
     İRNA'nın haberine göre, adını açıklamayan bir yetkili, İran'ın nükleer programı konusundaki görüşmelerin, İngiltere Dışişleri Bakanı Jack Straw, Almanya Dışişleri Bakanı Joschka Fischer ve Fransa Dışişleri Bakanı Dominique de Villepin'in İran'ı ziyaretiyle son safhasına geleceğini söyledi. 
     Üç dışişleri bakanının, İran ile barışçıl nükleer programı konusunda işbirliği yapacaklarını bildirmelerinin beklendiğini ifade eden yetkili, tarafların son iki günde, İran'ın Nükleer Silahların Yayılmasını Önleme Anlaşması'nın NPT ek protokolünü imzalamasının zeminini hazırlayan bir anlaşmaya vardıklarını belirtti. 
     İngiltere, Almanya ve Fransa, geçen ay, İran yönetimine gönderdiği mektupta, ek protokolü imzalaması karşılığında İran ile nükleer programı konusunda teknik işbirliğine hazır olduklarını bildirmişti. 
     İran, gerekli koşullar sağlandığı takdirde, ek protokolü imzalayacak 80'inci ülke olacak. 
     
</TEXT>
</DOC>
