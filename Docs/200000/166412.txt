<DOC>
<DOCNO> 166412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo08.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya rekortmenlerinin bir erkek bebeği oldu... 
</HEADLINE>
<TEXT>

     Dünya rekortmeni ABD'li atletler Marion Jones ve Tim Montgomery'nin bir erkek çocukları dünyaya geldi. 
     Olimpiyatlarda 3 şampiyonluğu bulunan Marion Jones'un Kuzey Karolina'daki bir hastanede dünyaya getirdiği bebeğe ''Tim'' adı verildi. 
     2000 Sydney Yaz Olimpiyatları'nda 5 madalya kazanan Marion Jones, çok mutlu olduğunu, ancak bunu henüz erkek arkadaşı Tim ile paylaşamadığını söyledi. 
     Bebeğin babası Tim Montgomery'nin ABD, İngiltere ve Rusya arasında yapılan 3'lü yarışmalar nedeniyle Glasgow'da bulunduğu, sabahın erken saatlerinde haberi alınca Marion Jones'un yanında bulunamadığı için düş kırıklığı yaşadığı belirtildi. 
     Birkaç hafta önce dünyaya gelen bebeği için Tim Montgomery, ''Biz, onun hızlı bir bebek olduğunu biliyorduk ancak bu kadar hızlı da beklemiyorduk'' dedi. 
     21 Temmuz'da doğması gerekirken yaklaşık 3 hafta önce dünyaya gelen bebeğin, 2 kilo 650 gram olduğu belirtildi. 
     28 yaşındaki sprinter, Jones'un yanında olamadığı için çok strese girdiğini belirterek, ''Gerçekten bu kadar erken doğacağını düşünmemiştik. Ancak her ikisinin de iyi olduğunu bilmek beni rahatlatıyor. Onları görmek için sabırsızlanıyorum'' diye konuştu. 
     İlk çocuğunu dünyaya getiren 27 yaşındaki Jones, 2004 Atina Olimpiyatları için çalışmalara eylül ayında başlayacağını açıkladı. 
     100 metre dünya rekortmeni Tim Montgomery'nin daha önceki evliliğinden 2 yaşında bir kızı bulunuyor. 
     
</TEXT>
</DOC>
