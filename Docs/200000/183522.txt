<DOC>
<DOCNO> 183522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/siy04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, teslim olan bakana saygılı davrandı 
</HEADLINE>
<TEXT>
   Saddam'ı satana özel muamele 
      DIŞ HABERLER SERVİSİ 

   
   Irak'ın, Saddam Hüseyin dönemindeki son Savunma Bakanı Sultan Haşim Ahmed El Tai, Amerikan ordusunun "kendisine iyi davranılacağı" ve adının en çok arananlar listesinden çıkarılacağı sözü vermesi üzerine, dün Musul kentinde, Amerikalı komutan Tümgeneral David Petraeus'a teslim oldu. Eski bakanın, savaş öncesinde ABD'yle gizli görüşmeler yaptığı ve Saddam Hüseyin'e ihanet ettiği öne sürülüyordu. 
   Sultan Haşim Ahmed ile Amerikan askerleri arasında arabuluculuk yapan Kürt kökenli insan hakları savunucusu Davud Bagıstani, Haşim Ahmed'e "büyük bir saygıyla davranıldığını" açıkladı. Sultan Haşim Ahmed'in kardeşi de, Petraeus'un evine ailece gittiklerini, hatta ABD'li generalle fotoğraflar çektirdiklerini, daha sonra Haşim Ahmed'in Bağdat'a götürüldüğünü anlattı. ABD ordusunun, teslim olması halinde eski Savunma Bakanı'nın adının "en çok arananlar" listesinden çıkarma sözü verdiği, bu nedenle Sultan Haşim Ahmed'in yargılanmayıp sadece sorgulanacağı da açıklandı. 55 kişilik en çok arananlar listesinin 27. sırasında yer alan Saddam'ın Savunma Bakanı, iskambil destesinin de kupa 8'lisiydi. 
   
</TEXT>
</DOC>
