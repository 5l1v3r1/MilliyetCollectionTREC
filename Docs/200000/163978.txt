<DOC>
<DOCNO> 163978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur08.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da gelin ve damada kapkaççı şoku... 
</HEADLINE>
<TEXT>

     Kurtuluş Parkı içerisinde yer alan Vedat Dalokay Düğün Salonu'nda evlenen çift, salon çıkışında gelin arabasının önünü kesen saldırganlar tarafından soyuldu. 
     Emniyet yetkililerinden alınan bilgiye göre, av malzemeleri ve ekipmanları üzerine Ulus'ta işyeri bulunan Ramiz Manav, Vedat Dalokay Düğün Salonu'nda gerçekleştirilen törenle evlendi. Törenin ardından Ramiz Manav ve eşi Muazzez Manav'ı tebrik eden davetliler, hem geline hem de damada çok sayıda altın taktılar. 
     Ramiz Manav ve eşini gelin arabası olarak taşıyan jipin önü, düğün salonundan ayrıldıktan az sonra geldikleri kavşakta, sokak çocukları tarafından kesildi. Madde bağımlısı olduğu saptanan çocuklardan üçü arabanın kilitli kapılarını zorlarken, biri de açık olan sanruftan sarkarak, Ramiz Manav'ın üzerindeki bir kurdeleye dizili olarak takılı bulunan 10 altın ile elindeki cep telefonunu çaldı. 
     Ramazan Manav, iki gün sonra Cebeci Karakolu'na giderek şikayetçi oldu. Karakol ekiplerinin yaptığı inceleme sonucunda, olayı soygunu yapan çocukların madde bağımlısı olduğu tespit edildi. Eşkalleri belirlenen çocukların arandığı bildirildi. 
     Olayı anlatan gelin Muazzez Manav, olay sırasında çok korktuğunu söyledi. Eşinin, kendisini yalnız bırakmamak için, yaşları 13-14 arasında olan çocukları takip edemediğini söyledi. Manav, ''İyi ki takip etmemiş. Karakolda öğrendiğimize göre, bir hafta önce aynı yerde böyle bir olayda karşı koyan bir adamı bıçakla yaralamışlar'' diye konuştu. 
     Vedat Dalokay Düğün Salonu çevresinde bu tür olayların çok olduğunu öğrendikleri kaydeden Muazzez Manav, olaydan sonra bölgede hiç polise rastlamadıklarını belirterek, polisin bu bölgede önlemlerini artırması gerektiğini söyledi. 
     
</TEXT>
</DOC>
