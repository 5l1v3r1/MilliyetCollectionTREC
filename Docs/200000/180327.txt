<DOC>
<DOCNO> 180327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur10.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'nin anketinden ATV çıktı... 
</HEADLINE>
<TEXT>

     TRT'nin geçtiğimiz Haziran ayında yaptırdığı anketten ATV çıktı. TRT'nin anketinde ''en fazla izlenen kanal'' sıralamasında yüzde 16.3 oranı ile ATV birinci olurken, TRT-1, yüzde 14.2 oranı ile ikinci sırada yer aldı. 
     TRT Yayın Planlama Koordinasyon ve Değerlendirme Dairesi Başkanlığı tarafından Haziran ayında 15 ilde 2 bin 127 kişi ile yüz yüze görüşme yöntemiyle yaptırılan anketin sonuçları bir kitap halinde yayınlandı. 
     Vatandaşlara Türkiye'de ulusal yayın yapan televizyon kanalları ile bu televizyon kanallarında yayınlanan programların izlenme durumlarıyla ilgili soruların yöneltildiği anket, çeşitli üniversitelerden çok sayıda bilim adamının katkılarıyla gerçekleştirildi. 
     Anket sonuçları, Türkiye genelinde televizyon izleyenlerin oranının yaklaşık yüzde 94 olduğunu ortaya koydu. 
     Ankete göre, ''en fazla izlenen kanal'' sıralamasında yüzde 16.3 oranı ile ATV birinci olurken, TRT-1, yüzde 14.2 oranı ile ikinci sırada yer aldı. Bu kanalları sırasıyla yüzde 13.2 oranıyla Kanal D, yüzde 11.9 oranıyla Show TV, yüzde 10.3 oranıyla Star TV izliyor. 
     
     EN GÜVENİLİR HABER TRT-1'DE... 

     Anket sonuçlarına göre, izleyicilerin haber yayınlarını ''en güvenilir'' bulduğu kanalların başında büyük bir farkla TRT-1 geliyor. 
     Yanıtlara göre, bu konuda TRT-1'in oranı yüzde 32.5 olarak ortaya çıkarken, TRT'yi sırasıyla yüzde 14.5 oranıyla NTV, yüzde 11.8 oranıyla ATV izliyor. 
     Güvenilir haber sıralamasında yüzde 8.9 ile CNN Türk dördüncü, yüzde 4.5 ile Show TV beşinci, yüzde 3.7 oranı ile TRT-2 ise altıncı sırada yer alıyor. 
     Ankete göre spor yayınlarında en çok izlenen kanalın ise yine yüzde 21.9 oranıyla TRT-1 olduğu belirlendi. Bunu sırasıyla yüzde 20.9 oranıyla Show TV, yüzde 7.4 oranıyla Star, yüzde 6.9 oranıyla ATV, yüzde 4.8 oranıyla Kanal D izliyor. 
     
     TRT'NİN DRAMA SIRALAMASI... 

     Anket sonuçları, TRT'nin en fazla izlenen drama programının, yüzde 61.62 oranı ile ''Çiçek Taksi'' olduğunu ortaya koydu. 
     Sıralamada yüzde 54.31 oranı ile ''En Son Babalar Duyar'' ikinci olurken, yüzde 50.58 oranıyla ''Yedi Numara'' üçüncü sırada yer aldı. 
     Öte yandan TRT-1'de yayınlanan kültür programları içinde en çok izlenen programların ''Gezelim Görelim'' ve ''Yörelerimiz Türkülerimiz'' olduğu belirlendi. 
     Bu arada en çok dinlenen radyo sıralamasında ilk üç istasyonun Radyo-2 TRT-FM , Süper FM ve Kral FM olduğu ortaya çıktı. 
     
</TEXT>
</DOC>
