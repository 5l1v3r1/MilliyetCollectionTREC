<DOC>
<DOCNO> 182879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun27.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Başkanı'ndan Euro istemeyen İsveç'e eleştiri 
</HEADLINE>
<TEXT>

     AB Komisyonu Başkanı Romano Prodi, İsveç'teki euro referandumunun sonuçlarının AB'yi zor durumda bıraktığını söyledi. 
     Prodi, Kasım ayında başlayacak olan ve AB Anayasası'nın ele alınacağı Hükümetler Arası Konferans'ta AB Komisyonu'nun tavrını anlatmak üzere Brüksel'de basın toplantısı düzenledi. 
     Valery Giscard d'Estaing başkanlığındaki Avrupa Konvansiyonu'nun sunduğu anayasa projesinin eksikleri ve yanlışları olduğunu savunan Prodi, ''Kağıt üzerinde tatmin edici gözüken, ancak pratik uygulaması mümkün olmayan bir anayasa ortaya çıkabilir. Bu nedenle, üye ülkeler tek sesli bir AB oluşması için daha ileri adımlar atılması önerilerini kabul etmek durumundalar'' dedi. 
     AB Komisyonu'nun, AB'nin genişlemesinden sonra her üye ülkeden bir komiserin katılımıyla oluşturulmasını, komisyon başkanının yetkilerinin genişletilmesini öneren Prodi, Konvansiyon'un sunduğu anayasa taslağının tartışılması ve değiştirilmesi gerektiğini savundu. 
     Prodi, bir soru üzerine, İsveç'te yapılan euro referandumunun sonucunu ''AB için bariz bir başarısızlık'' olarak nitelendirdi ve ''Bunu asla saklamadım'' dedi. 
     İsveç'in AB ile köprüleri atmadığını söyleyen Prodi, ''İsveçliler bu kararlarının sonuçlarını kendi ülkelerinde görecekler. AB için zor bir dönem. Saydam ve demokratik bir süreç istenince bedeli bu oluyor'' diye konuştu. 
     Romano Prodi, gelecek yılın Mayıs ayından itibaren üye sayısı 25 olacak AB'nin yönetiminin kolaylaştırılması için ''iki vitesli AB'' yönteminin benimsenmesi konusunda düşüncelerinin sorulması üzerine, ''Gelişmeleri görmemiz lazım. AB, en yavaş üye ülkenin süratiyle giderek yoluna devam edemez'' demekle yetindi. 
     
</TEXT>
</DOC>
