<DOC>
<DOCNO> 156127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun09.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hükümeti ''Bebeklerinizi 6 ay süreyle emzirin'' 
</HEADLINE>
<TEXT>

     İngiliz hükümeti, Dünya Sağlık Örgütü'nün DSÖ 2001 yılı Mayıs ayında yapılan toplantısı sırasında benimsediği 6 aylık emzirme süresini kabul etti ve annelere bebeklerini 6 ay süreyle emzirmelerini salık verdi. 
     Bu süreden sonra bebeklere katı gıdalar verilebileceğini açıklayan hükümet, ilk 6 ayda yalnızca anne sütüne dayanan beslenme rejiminin uygulanması gereğine dikkat çekti. 
     DSÖ tarafından benimsenen emzirme süresini resmi görüş olarak açıklamakta geciken hükümetin, bazı toplumsal tabulara ve bebekler için hazır gıda satan endüstri kolundan gelebilecek muhtemel baskılara karşın, sonunda bu açıklamayı yapmayı uygun bulduğu kaydedildi. 
     İngiltere'de Heinz, Cow ve Gate gibi bebek maması üreticilerinin yıllık 167 milyon sterlin olan mama satışlarının yapılan açıklamadan etkilenebileceği, ancak bu dev kuruluşların da reklam kampanyalarını artırarak sürece direnmeye çalışacakları tahmin ediliyor. 
     Bu arada, Sağlık Bakanlığı'ndan yapılan açıklamada, anne sütünün bir bebek için en iyi beslenme biçimi olduğu ve bu beslenme biçiminin bebek 26 haftalık oluncaya dek sürdürülmesi gerektiği vurgulandı. 
     Sağlık Bakan Yardımcısı Hazel Blears da, anne sütünün bebeklere yaşamlarına en sağlıklı biçimde başlama imkanı verdiğini, bu beslenme biçiminin bebeklerin sağlıklarında ortaya çıkabilecek pek çok olumsuzluğun önüne geçtiğini vurguladı. Bunun için hükümet olarak anne sütüne dayanan bir beslenmeyi sonuna kadar destekleyeceklerini belirten Blears, bu konuda annelere de gereken yardım ve desteğin sağlanacağını bildirdi. 
     Bu arada, istatistikler, İngiltere'de anne sütüne dayalı beslenmenin birçok Avrupa ülkesinin gerisinde bulunduğunu, annelerin sadece yüzde 69'unun bebeği doğumundan itibaren emzirmeye başladığını, ancak bu oranın daha birinci ayın sonunda yüzde 44'e düştüğünü gösteriyor. İngiliz annelerin sadece yüzde 23'ünün bebeklerini 6 ay boyunca emzirdikleri belirlendi. 
     
</TEXT>
</DOC>
