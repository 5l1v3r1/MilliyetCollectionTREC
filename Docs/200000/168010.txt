<DOC>
<DOCNO> 168010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun32.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapışık ikizlerin ameliyatında tıbbın ikilemi... 
</HEADLINE>
<TEXT>

     İranlı 29 yaşındaki kafadan yapışık ikizler Lale ile Ladan Bijani'nin Singapur'da yapılan ameliyatta ölümü, hem hastanede yüzlerce kişiyi, hem de İran'ı yasa gömdü. 
     Lale ve Ladan'ı ayırmak ve ayrı birey yaşamlarına kavuşturmak ümidiyle yapılan ''umut operasyonu'', Dr. Keith Goh başkanlığında 12 cerrah, 8 anestezi uzmanı ve 4 radyologdan oluşan ekip tarafından yapıldı. Ameliyat ekibinde İsviçre'den 2, ABD, Japonya, Nepal, Fransa'dan birer ve Singapur'dan 18 hekim yer alırken, ameliyat sırasında yaklaşık 100 tıbbi destek görevlisi hazır bulundu. 
     Elli saatlik ameliyatın en tehlikeli aşaması olan beyinlerin mikron mikron birbirinden ayrılma safhasında önce Ladan, ardından Lale kan dolaşımının bozulduğu uzun aşamanın sonunda gelen kan kaybından hayatlarını kaybetti. 
     Hastanede yüzlerce kişi hıçkırıklarla birbirine sarıldı. 
     Tıp tarihinde ilk kez yetişkin yaşta yapışık ikiz ayırma ameliyatının yapıldığı Singapur Raffles Hastanesi Başhekimi Loo Çoon Yung, ''Bu çok zor ameliyatta olasılıklardan biri, her iki kızı da kaybetmekti. Bunu hem biz biliyorduk, hem de Lale ile Ladan biliyordu'' dedi. 
     Baştan yapışık ikiz, 2 milyon doğumda bir oluyor. Bu ameliyatta görev alan hekimler, daha önce başarılı biçimde yapışık çocuk ikizleri ayırma ameliyatlarını geri getirebilmiş tecrübeli hekimlerdi. Ancak yetişkin ikizde ilk kez denenen ameliyatın çok zor olacağı biliniyordu. 
     İngiltere'nin Londra Kraliyet Yüksek Okulu'ndan London Imperial College Tıp Etiği Bölümü Başkanı Dr. Richard Ashcroft, şunu söyledi 
     ''Lale ile Ladan, yapışık yaşamanın getirdiği zorluklardan ölselerdi, hiçbir tartışma olmazdı. Ancak ameliyatsız yaşamalarında tehlike yoktu. Bu bakımdan tıp tarihindeki bu örnek, tam bir ahlaki ikilem yaratmıştır. İkilem varsa, karşıt görüşler olacaktır. Çünkü neyin doğru olduğu bilinmemektedir...'' İran Cumhurbaşkanı Muhammed Hatemi, 300 bin dolar tutan ameliyat masrafını İran devletinin ödeyeceğini açıklamıştı. 
     Ameliyat ekibi başkanı Dr. Keith Goh'a, ABD-Baltimore John's Hopkins Üniversitesi Çocuk Sinir Cerrahi Bölümü Başkanı Dr. Ben Carson ve plastik cerrahi uzmanı Dr. Walter Tan da eşlik etti. 
     
</TEXT>
</DOC>
