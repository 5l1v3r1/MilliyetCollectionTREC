<DOC>
<DOCNO> 165237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur25.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Özel okul fiyatlarını saptama yetkimiz yok" 
</HEADLINE>
<TEXT>

     Milli Eğitim Bakanı Hüseyin Çelik, özel okulların fiyatlarını belirleme yetkileri bulunmadığına işaret ederek, ''Biz kimseyi çocuğunu özel okula göndersin diye zorlamıyoruz'' dedi. 
     Çelik, Sheraton Oteli'nde, uzaktan eğitim ile ilgili geliştirilen teknolojinin anlatıldığı, ''Ar-El Eba Bilgi Sistemleri Tanıtım Programı'' toplantısına katıldı. 
     Burada, gazetecilerin yoksul öğrencilerin özel okullarda okutulmasına ilişkin sorularını yanıtlayan Çelik, her ilde komisyonlar oluşturulduğunu belirtti. Komisyonların o ilin koşullarına ve okulların olanaklarına göre fiyat belirleyeceklerini bildiren Çelik, ''Bizim, özel okulların fiyatlarını şu düzeyde tespit etme, şu miktarın altına indirme veya üstüne çıkarma gibi bir yetkimiz yok'' dedi. 
     Bir gazetecinin, velilerin, özel okulların fiyatlarının yüksekliğinden yakındıklarını ve fiyatların aşağı çekilmesini istediklerini belirtmesi üzerine Çelik, ''Biz kimseyi çocuğunu özel okula göndersin diye zorlamıyoruz. Arz-talep meselesi var. Serbest piyasa var'' diye konuştu. 
     
     ''UZAKTAN EĞİTİM, ÖRGÜN ÖĞRETİMİN YERİNİ TUTAMAZ'' 
     Ar-El Eba Bilgi Sistemleri Tanıtım Programı'nda, öğretmen ve öğrencilerin kamera yardımı ve bilgisayar aracılığıyla interaktif biçimde yaptıkları uzaktan eğitim-öğretim yöntemi tanıtıldı. 
     Sistemin tanıtımının ardından konuşan Bakan Çelik, bu şekilde öğretmenlerin öğrencileriyle rahatlıkla diyalog kurabildiğini, öğrencilerin derse katılıp soru sorabildiklerini, bunların da kaydedildiğini anlattı. Çelik, ''Tabii insan sıcaklığını hissetme açısından eksik tarafı var ama koşulları uymayan, olanakları bulunmayan insanların eğitimi için böyle bir sistem düşünülebilir'' dedi. 
     Uzaktan eğitimin örgün öğretimin yerine tercih edilemeyeceğini, uzaktan eğitimin mecburiyetten kaynaklandığını anlatan Çelik, bu eğitim yönteminde teknolojiden yararlanılarak geniş kitlelere ulaşıldığına işaret etti. Çelik, ''Örneğin bir ev hanımı okula gitme şansına sahip değil. Ev hanımı için uzaktan eğitim, açıköğretim son derece uygun olabilir'' dedi. 
     Türkiye'de, bilişim teknolojisinin uzaktan eğitimde yeni yeni kullanılmaya başlandığını ifade eden Çelik, altyapının da yeterince gelişmediğini söyledi. 
     İnternetteki işleyişin henüz arzulanan düzeyde olmadığını kaydeden Çelik, ''Telekom gayret içinde. Gelecek yıl, özellikle görüntü kalitesi açısından problemleri çözeceklerini söylüyorlar'' ifadesini kullandı. 
     
</TEXT>
</DOC>
