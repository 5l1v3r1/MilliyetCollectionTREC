<DOC>
<DOCNO> 184420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/dunya/adun.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye'den bir tümen bekliyoruz 
</HEADLINE>
<TEXT>

   Türk piyade gücüne işaret eden ABD Dışişleri Bakanı, asker gönderilmesine karar verilmesi halinde, Türkiye'den Irak'a bir tümen gönderilmesini umduklarını söyledi 
      DIŞ HABERLER SERVİSİ 

   
   ABD Dışişleri Bakanı Colin Powell, en geniş piyade gücüne sahip ordulardan biri olarak Türk ordusunun, asker göndermeye karar verdiği takdirde, bir tümenle Irak'a gelmesini umduklarını söyledi. 
   Powell, Amerikan Business Week dergisine verdiği demeçte, "Polonyalıların komutasındaki tümene bir bölge verilmiş durumda. İngiliz tümeni zaten orada. Türklerin de, çözümleyebilirlerse, bir tümenle gelmelerini umuyoruz" dedi. 
   Irak'ta kara birliklerine ihtiyaç duyulduğuna işaret eden Powell, en geniş sayıda askeri olan ülkelere baktıklarını söyledi. Türkiye, Hindistan ve Pakistan'ın çok geniş insan gücüne sahip olduklarını belirten Powell, bu ülkelerin Irak'a asker gönderme konusuna ilgi gösterdiğini kaydetti. Powell, "Rusya ve Çin'in de geniş orduları var, ancak bu ülkelerin katkıda bulunup bulunmayacağı açık değil" diye konuştu. 
   
   Limitler aşıldı 
   İngilizlerin Irak'a biraz daha asker göndereceğini, ancak limitlerine ulaştığını belirten Powell, Almanların zaten savaştan önce açıkça asker gönderme durumunda olmayacağını ifade ettiğini hatırlattı. Powell, Fransa'nın da mevcut şartlar altında katkıda bulunmasını beklemediğini ve bunun bir nedeninin savaştan önce olanlar ve diğer nedeninin ise bu ülkenin Kosova, Bosna, Kongo ve Afganistan gibi ülkelerde asker bulundurarak limitlerine ulaşması olduğunu savundu. 
   "Irak'ta iyi şeylerin de olduğunu" söyleyen Powell, buna karşın basının, iyi şeyleri haber olarak görmediğini ve bu iyi haberlerin dünyaya yansıtılamadığını iddia etti. Powell, özellikle ekonomik durum düzelince güvenliğin de önemli ölçüde yerine geleceğini sözlerine ekledi. 
   
   Gül Meclis'e gitmeyebiliriz 
   Gazetemiz baskıya girdiği dakikalarda Powell ile görüşmesi beklenen Dışişleri Bakanı ve Başbakan Yardımcısı Abdullah Gül, "Yetki alamayacaklarını anladıkları takdirde Irak konusunda Meclis'e gitmeyeceklerini" söyledi. Gül, Türk Amerikan İş Forumu'nun, dün sabah Plaza Oteli'nde verdiği kahvaltılı toplantıya katılarak yaptığı konuşma ardından Irak'a asker gönderilmesiyle ilgili yöneltilen bir soruyu, "Nihai karar TBMM'nindir. Meclis'ten yetki alamayacağımızı anlarsak gitmeyiz. Meclis yetki verir, hükümet uygular" şeklinde cevapladı. 
   
   
</TEXT>
</DOC>
