<DOC>
<DOCNO> 196412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur11.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevsimsel saç dökülmeleri tamam ama... 
</HEADLINE>
<TEXT>

     Mevsimsel saç dökülmelerinin doğal olduğu, ancak bununla ilgisi olmayan dökülmelerde mutlaka doktora başvurulması gerektiği bildirildi. 
     Uludağ Üniversitesi Tıp Fakültesi Dermatoloji Anabilim Dalı Öğretim Üyesi Doç. Dr. Hayriye Sarıcaoğlu, normal bir bireyin günde ortalama 50-100 kadar saçının döküldüğünü, saç köklerinin maksimum 8 yıla kadar yaşayabildiğini anlattı. 
     Genetik yatkınlık, beslenme bozuklukları, ağır diyetler, stres, gebelik, enfeksiyon hastalıkları ve vitamin eksikliğinin saç dökülmesinde etkili olabildiğini anlatan Sarıcaoğlu, saç köklerinin yüzde 90'ının aktif, yüzde 10'unun ise dinlenme halinde olduğunu bildirdi. 
     Sarıcaoğlu, 2-4 ay süren dinlenme döneminin sonunda saç telinin döküldüğünü belirterek, dökülen saç telinin yerini aynı saç kökünden büyüyen yeni bir telin aldığını kaydetti. 
     Saçların özellikle mevsimsel geçiş dönemlerinde hızlı bir dökülme dönemine girdiğini dile getiren Sarıcaoğlu ''Mevsimsel saç dökülmesi normaldir ancak, mevsimle ilgisi olmayan dökülmelerde mutlaka doktora başvurulmalıdır. Çünkü saç dökülmesi kansızlık, demir eksikliği, hormonal bozukluklar ve immünolojik rahatsızlıklar gibi birçok sistemik hastalığın belirtisi olabilir'' dedi. 
     Sarıcaoğlu, toplumda oldukça yaygın olarak görülen ve ''Erkek tipi'' saç dökülmesi olarak da bilinen ''Androjenik alopesi''nin sanılanın aksine sadece erkeklerde görülmediğini, bu tip saç dökülmelerine kadınlarda da rastlandığını vurguladı. 
     Saç dökülmelerinin özellikle 30-40'lı yaşlarda arttığına değinen Doç. Dr. Sarıcaoğlu ''Saç dökülmesi genellikle insanlarda psikolojik olarak rahatsızlık yaratıyor. Erkek tipi saç dökülmesinde kullanılan bazı ilaçlarla, saçların geri dönmesi mümkün oluyor. Ancak, ilaçların sürekli kullanılması gerek. Çünkü ilaç bırakıldığında saçlar tekrar dökülebiliyor'' diye konuştu. 
     
</TEXT>
</DOC>
