<DOC>
<DOCNO> 161102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/ekonomi/eko02.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaya 12 milyon dolar girdi 
</HEADLINE>
<TEXT>

210 milyon dolar gelir beklenen bu yılın ilk beş ayında yapılan özelleştirmelerden şimdiye kadar Özelleştirme İdaresi'nin kasasına giren para 12 milyon dolar oldu 
     ANKARA Milliyet 

     Yılbaşından bu yana yapılan özelleştirmelerden 210 milyon dolar gelir beklediklerini söyleyen Özelleştirme İdaresi ÖİB Başkan Yardımcısı Metin Kilci, "Şimdiye kadar idarenin kasasına 12 milyon dolar girdi" dedi. 
     Kilci dün düzenlediği basın toplantısında bugüne kadar Kuşadası ve Çeşme limanları, SEKA Akdeniz, Afyon, Balıkesir ve Çaycuma işletmeleri, Taksan, Türkiye Zirai Donatım Kurumu Adapazarı İşletmesinin özelleştirilmesine ilişkin ihale sürecinin tamamlandığını söyledi. Bu işlemlerden dolayı 210 milyon dolar gelir beklendiğini belirten Kilci, idarenin kasasına 12 milyon dolar girdiğini ifade etti. 
     
     Telekom için yasal değişiklik 
     Kilci, Türk Telekom'da Cumhurbaşkanı'nın onaylamadığı yol haritasıyla ilgili olarak çalışmaların devam ettiği de kaydetti. Hisse senedine çevrilebilir tahvil yönteminin tercih edilmesi halinde yasal değişiklik gerektiğini dile getiren Kilci, yeni yol haritasını temmuz ayında sunmayı ümit ettiklerini söyledi. 
     Petkim'in özelleştirilmesinde yüzde 88.86 oranındaki idare hissesinin satışı için revize tekliflerin alındığını vurgulayan Kilci, "Nihai pazarlık görüşmeleri 6 Haziran günü açık artırma suretiyle sonuçlandırılacak" dedi. Tekel ve Tüpraş ihalelerinin birbirine paralel gideceğini belirten Kilci, "Tekel'de sigara ve alkol ayrı ayrı satılacak. Pazarlama birimleri bunların altında olacak. 7 Haziran'da ihaleye çıkılacak, teklif verme süreci 18 Eylül'de sona erecek" dedi. 
     
     Otoyollarda işletme devri 
     Kilci, otoyolların programa alınmasına ilişkin karar taslağının ÖYK gündemine sunulduğunu söyledi. Boğaz köprülerinin özelleştirilmesine ilişkin yeni alternatifler üzerinde çalışmalar sürdüğünü bildiren Kilci, bunlarla ilgili özelleştirme sürecini biraz ertelediklerini kaydetti. Kilci, köprüler için gelir ortaklığı senedi kullanacaklarını, otoyollar için işletme hakkı devri yönetimi üzerinde çalışıldığını vurguladı. 
     
Elektrikte kurulu gücün yarısı satışa çıkıyor      Enerji Bakanlığı, Elektrik Üretim AŞ'ye ait üretim santrallerini ÖİB'ye üç portföy halinde gönderdi. Hükümet, IMF'ye verilen mektupta portföyün mayıs ortasına kadar gönderilmesini taahhüt etmişti. ÖİB'ye gönderilen portföyle Türkiye'deki toplam kurulu gücün yarısına denk gelen bir güç ÖİB'e devredilmiş oldu. Eskişehir ve Bursa'daki doğalgaz dağıtım şirketlerinin temmuzun ilk haftasında ilana hazır olacağını söyleyen ÖİB Başkan Vekili Kilci, enerjide kapsama 19 dağıtım bölgesinin alınacağını belirtti. Üretim tesisleri ise şunlar "Hamitabat, Soma A ve B, Çatalağzı, Orhaneli, Seyitömer, Ambarlı Doğalgaz ve Ambarlı Fuel Oil, Hopa, Aliağa, Bursa Doğalgaz ve Jeotermal. Hidro elektrik santralleri ise Altınkaya, Hirfanlı, Kesikköprü, Derbent, Kapulukaya, Hasanuğurlu, Suatuğurlu, Kılıçkaya, Çamlıgöze, Ataköy, Köklüce, Almus, Gökçekaya, Yenice, Beyköy Sarıyar." 
     
Trafik, tapu, orman ve PTT'de de özelleştirme      Özelleştirilmesi düşünülen yeni alanlarla ilgili bilgi veren Kilci, eğitim, sağlık, trafik ve sosyal hizmetler ile orman alanları ve tapu hizmetleriyle ilgili çalışma başlatıldığını söyledi. Kilci, "Çay - Kur, Devlet Malzeme Ofisi, Tarım İşletmeleri Genel Müdürlüğü, PTT ve Devlet Demir Yolları'nın bazı limanlarının özelleştirilmesine yönelik ön çalışmaları başlattık" dedi. Orman alanlarının özelleştirmesinin mülkiyet devri olarak algılanmaması gerektiğini kaydeden Kilci, "Park olarak işletilebilir" diye konuştu. 
     
     

</TEXT>
</DOC>
