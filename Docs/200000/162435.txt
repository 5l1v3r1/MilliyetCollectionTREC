<DOC>
<DOCNO> 162435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun25.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kitle imha silahları yıllar önce imha edildi" 
</HEADLINE>
<TEXT>

     Irak'ta, Saddam Hüseyin döneminde Enformasyon Bakanlığı'nın üst düzeydeki bir yetkilisi, Irak'ın kitle imha silahlarının yıllar önce imha edildiğini söyledi. 
     Saddam döneminde, yönetimdeki Baas Partisi'nin yayın organlarından haftalık Elifba dergisinin yazı işleri müdürlüğünü yapan Amir El Helu, savaştan sonra ilk kez, merkezi Londra'da bulunan Ez Zaman gazetesinde ortaya çıkarak açıklamalarda bulundu. 
     Helu, Reuters'a açıklamasında, ''Kitle imha silahları hikayesi tamamen yalan ve Amerikalılar bunu çok iyi biliyorlar'' dedi. 
     Artık Saddam hükümeti karşıtı yazılar yazmasına karşın bu konuda devrik Irak hükümetini savunan Helu, ''Irak'ın 1991'de kitle imha silahları vardı, ancak Irak askerlerini Kuveyt'ten çıkarmak için yapılan saldırıda, bu silahlar müttefik güçlerine karşı kullanılmadı'' dedi. 
     Bu silahların gerek BM denetçileri tarafından, gerekse 1991'deki hava saldırılarında imha edildiğini belirten Helu, ''Washington ve Londra, Irak'ın kitle imha silahları konusunda her şeyi biliyordu, çünkü Irak'a bunları elde etmesinde yardımcı olan Batı idi'' diye konuştu. 
     
</TEXT>
</DOC>
