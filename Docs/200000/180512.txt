<DOC>
<DOCNO> 180512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko17.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin kambiyo rejimi ile ilgili isteğine Asya'dan soğuk cevap... 
</HEADLINE>
<TEXT>

     Asya-Pasifik Ekonomik İşbirliği APEC Forumu, ABD'nin, Çin başta olmak üzere Asya ülkelerinden istediği esnek kambiyo rejimi, dalgalı kur taleplerini, gayet ihtiyatlı ve soğuk bir cevap verdi. 
     Rusya dahil 21 üyeli APEC'in maliye bakanları toplantısı sonundaki açıklamada, ''her ekonomiye, her daim uyan tek bir kambiyo rejimi yoktur'' denildi. 
     Yapısal reformları hızlandırmak ve sürdürülebilir ekonomik büyümeyi teşvik edici makro-ekonomik politikaları benimsemenin önemini kabul eden APEC, ''fakat bunlar uygun, düzenli ve dengeli dış uyumu, ayarlamaları kolaylaştırıcı döviz kuru politikalarıyla desteklenmeli'' görüşünü savundu. 
     Bu arada APEC toplantısı, ABD'nin ısrarları yüzünden adeta ikiye bölündü. ABD liderliğindeki gelişmiş bazı ülkeler, sabit kura dayalı ekonomilerden kambiyo rejimlerini gevşetip, para birimlerine değer kazandırmalarını istedi. 
     
     ASYA 1997-98'DEKİ MALİ KRİZİ HİÇ UNUTMUYOR 
     Asya ülkeleri merkez bankaları, ihracat rekabet gücünün devamı için, ulusal para birimlerinin daha yavaşça değerlenmesinden yana. 1997-98'deki Asya mali krizini hiç hatırdan çıkaramayan Asya, ''bölgenin serbest dalgalanmaya hazır olmadığı, ani liberalizasyonun riskler taşıdığı'' kanısında. 
     ABD yönetimi ise Asya ülkeleri para birimlerinin değerinin dalgalanmaya bırakılmasının iyi durumdaki bölge ekonomilerine fayda sağlayacağı, serbest piyasa esnekliğine kavuşulacağını savlıyor. 
     APEC, 2.5 milyarlık nüfusu, toplam 19 trilyon dolarlık milli gelirleriyle, dünyanın en büyük ticaret ortaklığı grubunu oluşturuyor. 
     
</TEXT>
</DOC>
