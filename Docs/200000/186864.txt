<DOC>
<DOCNO> 186864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur27.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye Yangın yerleşim alanlarına kadar ulaştı... 
</HEADLINE>
<TEXT>

     İstanbul Büyükşehir Belediyesi İtfaiye Daire Başkan Vekili Ali Karhan, Burgazada'da öğle saatlerinde başlayan yangının yerleşim alanlarına kadar ulaştığını belirterek, orman içi evlerin yangın içinde kaldığını bildirdi. 
     Karhan, çalışmaların özellikle yerleşim alanlarında yoğunlaştırıldığını belirterek, ''Yangın yerleşim alanlarına kadar ulaştı. Orman içi evler yangın içinde kaldı'' dedi. 
     Karhan, söndürme çalışmalarına katılmak üzere Deniz Kuvvetleri Komutanlığı'na ait 2 çıkarma gemisinin Bostancı'dan, 1 çıkarma gemisinin de Yenikapı'dan adaya paletli iş makinesi götürdüğünü bildirdi. 
     Bostancı'dan 2 adet deniz otobüsü ile Sirkeci'den 1 adet arabalı vapurun da adaya takviye personel, araç ve motopomp götürdüğü belirtildi. 
     Bu arada, yangın nedeniyle panik yaşayan vatandaşlar, adanın sahil kesiminde toplandı. 
     Öte yandan, askeri birliklerin de kazma ve küreklerle katıldığı söndürme çalışmalarına, vatandaşlar da su taşıyarak destek veriyor. 
     
</TEXT>
</DOC>
