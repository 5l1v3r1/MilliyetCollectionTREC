<DOC>
<DOCNO> 177883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/dunya/dun02.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz halkı artık Blair'e inanmıyor 
</HEADLINE>
<TEXT>

   The Sunday Telegraph'ın anketine göre halkın yüzde 67'si Irak'ın kitle imha silahları konusunda İngiltere Başbakanı Blair tarafından kandırıldığını düşünüyor 
      LONDRA Milliyet 

   
   Irak politikaları İngiltere Başbakanı Tony Blair'in halk nezdindeki güvenilirliğine pike yaptırıyor. 
   "The Sunday Telegraph" gazetesinin yaptığı son ankete göre, halkın yüzde 61'i, BBC'nin, hükümetin Irak dosyasını abarttığı yolundaki iddiasına katılıyor. Bir başka deyişle halkın çoğunluğu Başbakan Blair'in Irak Savaşı'na giden süreçte doğruları söylemediğine inanıyor. 
   Blair hükümetinin kan kaybının sürdüğünü belirten "Telegraph", İşçi Partisi'nin kendi tabanının dahi hükümete güvenini yitirdiğini bildirdi. Halkın yüzde 67'sinin kendilerini Irak'ın kitle imha silahları konusunda "kandırılmış" hissettiğine işaret eden Telegraph, İşçi Partisi seçmeni arasında kendisini yanlış yönlendirilmiş hissedenlerin oranının da yüzde 62'ye yükseldiğini yazdı. 
   BBC'nin "hükümetin Irak dosyası içeriğini seksi hale getirdiği" iddiasına da değinen gazete, halkın yüzde 61'inin bu konuda BBC'ye inandığını duyurdu. Gazetenin anketine göre, BBC'nin iddiasının doğru olmadığını düşünenlerin oranı yüzde 23, iddiaya inanan İşçi Partisi seçmeninin oranı ise yüzde 56 düzeyinde. Halkın yüzde 58'inin artık Blair'e daha az güvendiğini belirten gazete, güven kaybı yaşayan İşçi Partisi seçmeninin oranının da yüzde 52 olduğunu vurguladı. 
   Halkın yüzde 55'ine göre intihar eden silah uzmanı Dr. Kelly'nin ölümünden hükümet sorumlu. 
   
</TEXT>
</DOC>
