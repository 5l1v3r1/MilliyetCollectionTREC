<DOC>
<DOCNO> 166668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo26.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Johansson İngiltere Avrupa ve Dünya Kupası'ndan ihraç edilebilir 
</HEADLINE>
<TEXT>

     UEFA Başkanı Lennart Johansson, İngiliz holiganların çıkartacağı olaylar ve ırkçı tezahüratlar nedeniyle İngiltere'nin, 2004 Avrupa Futbol Şampiyonası, hatta 2006 Dünya Kupası'ndan ihraç edilebileceğini söyledi. 
     Lennart Johansson, ''Daily Telegraph'' Gazetesi'ne yaptığı açıklamada, eleme maçlarında özellikle İngiliz holiganların çıkartabileceği olaylar nedeniyle İngiltere'yi uyarırken, İstanbul'da Türkiye-İngiltere arasında yapılacak gruptaki son maçın kendilerini çok endişelendirdiğini söyledi. 
     Johansson, 11 Ekim'de yapılacak bu karşılaşmada olayların çıkmasını önlemek için İngiltere Futbol Federasyonu'nun bilet taleplerini reddettiğini, ancak bunun biletsiz İngilizler'in Türkiye'ye gitmesini engellemeyeceğini söyledi. 
     UEFA Başkanı, bazı ufak tefek olayları önemsemeyebileceklerini belirterek, sorunun holiganizm ve İngiliz holiganların yurtdışında çıkardığı olaylar ve Türkiye'deki maçta da bunların çıkabilme olasılığı olduğunu kaydetti. 
     Johansson, hem Türkiye'nin hem İngiltere'nin olay çıkmaması için büyük mücadele verdiğini ve kendilerinin de bunu umut ettiklerini, ancak çıkabilecek olaylar sonrası Dünya Kupası ve Avrupa Futbol Şampiyonası organizasyon komitesi yetkililerinin durumu görüşeceğini söyledi. 
     Lennart Johansson, ülke federasyonlarının tüm uluslararası müsabakalarda güvenlik önlemlerini yeniden gözden geçireceğini belirterek, olaysız maçlar izlenmesini diledi. 

     
</TEXT>
</DOC>
