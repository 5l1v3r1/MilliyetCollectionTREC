<DOC>
<DOCNO> 154546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yasam/yas05.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS, kapı kolunda bile saatlerce yaşıyor 
</HEADLINE>
<TEXT>

Gizemli zatürree ile ilgili son araştırmalar, virüsün oda sıcaklığında, dış yüzeylerde saatlerce, hatta günlerce yaşayabileceğini ortaya koydu 
     SEMA EMİROĞLU New York 

     Binalara bulaşıyor 
     GİZEMLİ zatürree SARS ile ilgili ilk laboratuvar çalışması, virüsün, SARS enfeksiyonu geçiren kişinin vücudunun dışında da yaşayabileceğini, kapı kolu ve masa gibi dış yüzeylerden de bulaşabileceğini ortaya koydu. Araştırma, virüsün insan dışkısında 4 güne kadar yaşayabileceğini de kanıtladı. Bu da, virüsün kanalizasyon borularındaki çatlaklarla binalara yayılabildiğini gösteriyor. 
     
     Temasa gerek yok 
     WASHINGTON Post'un haberine göre, bu bulgu, insanların SARS hastasıyla doğrudan temas kurmadan da hastalığa nasıl kolaylıkla yakalanabildiğini açıklaması bakımından büyük önem taşıyor. Alman bilim adamlarınca yapılan bir çalışmada da, virüsün normal oda sıcaklığında plastik yüzeylerde en az 24 saat yaşayabildiği ortaya çıktı. Dezenfekte için yaygın olarak kullanılan deterjanlar da virüsü öldürmeye yetmiyor. 
     
     Soğukta da yaşıyor 
     JAPONYA'DA yapılan bir başka deneyle de, SARS virüsünün soğuk havada uzun dönemli olarak hayatta kalabileceği kanıtlandı. Uzmanlar, bunu virüsün kış aylarını geçirebileceği şeklinde yorumladılar. Dünya Sağlık Örgütü bilim adamlarından Klaus Stohr, "Bu deneyler, hastalığın, virüslü eller ya da nesnelerle de yayılabileceği yönündeki kuşkuların gerçekliğini gösteriyor" dedi. 
     
     Bu sadece başlangıç 
     LOS Angeles Times gazetesine göre de, uzmanlar, SARS'ın ardından benzer düzeyde bulaşıcı ve ölümcül hastalık virüslerinin dünyanın herhangi bir yerinde ortaya çıkıp jet yolculuklarıyla başka ülkelere yayılmasının an meselesi olduğunu bildirdi. Bazı uzmanlara göre ise, dünyanın izole edilmiş bir bölgesinde saklanan yeni bir virüs, her an "globalleşme" nedeniyle dünyaya yayılabilir. 
     
     

</TEXT>
</DOC>
