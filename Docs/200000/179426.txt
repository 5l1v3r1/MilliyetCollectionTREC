<DOC>
<DOCNO> 179426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/siyaset/asiy.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sohbet Odası'nın konuğu Yıldız Teknik Üniversitesi Rektörü Üniversitelerarası Kurul Başkanı Prof. Ayhan Alkış 
</HEADLINE>
<TEXT>

   Taslakla iktidarın YÖK'ü kuruluyor 
      SOHBET ODASI 
Derya SAZAK 

   
   Hükümetin hazırladığı YÖK taslağının üniversitelerin özerkliğini ortadan kaldıracağını belirten Prof. Alkış, iktidarın 'YÖK madem güçlü bizim YÖK'ümüz olsun' anlayışında olduğunu savundu 
   
   YÖK taslağında inisiyatif Üniversitelerarası Kurul'a geçmiş gözüküyor, Başbakan ile yaptığınız son toplantıda 'diyalog' havası vardı. Gelinen noktayı anlatır mısınız 
   Bir seyahat hik yesi var, biraz sansürlü anlatayım, YÖK'de gelinen aşamayı göreceksiniz. İş seyahatine çıkan hik yenin kahramanı uçağı kaçırıp eve dönünce pijamasını arar. Karısına seslenir, 'pijamam nerede ' diye.. Yatak odasına yönelir. Eşini, en yakın arkadaşıyla görünce tepki gösterir 'Bu saygısızlığı nasıl yaparsın, benim pijamamı bir başkasına nasıl verirsin ' Hik ye burada bitiyor YÖK taslağı da böyle, pijamayla ilgileniyoruz gerçek sorunları konuşacak ortam ve zaman bulamıyoruz. 
   
   Namusu özerkliği 
   
   YÖK taslağına üniversiteler tepkili... 
   Kamuoyu gerçekten birçok konuda pijamayla ilgileniyor, oysa namus elden gidiyor... Şimdi üniversitenin de namusu özerkliği. Akademik özgürlüğü... akademik liyakatı... demokratik katılım, bunlar Batılı anlamda bir üniversitenin olmazsa olmaz koşulları. Şimdi bunun üzerinde pazarlık yapmak, uzlaşmak mümkün değil. Üniversiteler bugün bu standartta mı, onu tartışabiliriz. Üniversiteleri daha da geriye götürecek bir taslağın tartışılması ise zaman kaybından başka bir şey değil. 
   
   Siyasi iktidar, üniversiteleri mevcut taslak üzerinde görüş bildirmeye 'uzlaşmaya' çağırıyor. Tümüyle reddetmek yerine öneri getirmek... 
   Bence yanlış olur. Taslak, düzeltmekle bitmeyecek kadar yanlışlık dolu. Ciddi eksiklikler var. 
   
   Başbakan Erdoğan'la 3 saat toplantı yaptınız, Milli Eğitim Bakanı Çelik de oradaydı, hükümet YÖK taslağıyla ne yapmak istiyor 
   Doğrusu onu kavrayabilmiş değilim. Sadece bir değerlendirme yapabilirim Hükümet 9 aydır yüksek öğretimde reform peşinde. Acil eylem planıyla bunu açıkladılar. Sayın Erkan Mumcu'nun taslağı daha katılımcıydı. Bir Anayasa değişikliği de öngörüyordu. YÖK'ü, koordinasyon ve planlama görevleriyle sınırlı tutan bir anlayış söz konusuydu. O taslak daha çağdaştı. Biz de Yıldız Teknik olarak görüş bildirmiştik. Maalesef ortada kaldı, hükümet sahip çıkmadı, Milli Eğitim Bakanı değişince yeni taslak geldi. 
   
   Çelik'in taslağı niye daha fazla tepki gördü 
   İlk taslağın tersine gizlice hazırlandı. Bunu yapanların objektif olmaları mümkün değil çünkü üniversiteden ayrılmışlar ve bir hesaplaşma duygusu içindeler. İçerikteki yaklaşım da farklı, o çok eleştirilen, AKP tarafından kaldırılmak istenilen YÖK'ün Anayasal konumu yeniden tanımlanmıyor, 'YÖK madem güçlü bizim YÖK'ümüz olsun' deniyor. İktidarın YÖK'ü kuruluyor. Toplumun ihtiyaçlarına değil, kişilere göre taslak hazırlanmış. Bunun siyasi olduğu çok net. 
   
   Siyasi erkin güdümünde bir üniversite mi amaçlanıyor 
   Üniversiteler, Kraliyet'ten bu yana sürekli siyasal iktidarlarla bir mücadele içinde olmuştur. Gelişmiş ülkelerin hiçbirinde üniversite artık bizde olduğu gibi itilip kakılan bir kurum değil. Bilgi toplumunda siz gelişmenin temel dinamiği olan kurumları özgür olmaktan çıkarırsanız bedelini ödersiniz. Akademik özerklik bu nedenle çok önemli. Yargıcın yargı bağımsızlığı, gazetecinin basın özgürlüğü gibi öğretim üyesinin de akademik özgürlüğü tartışılamaz. Fikir üretmeden, eleştiri olmadan yeni bir düşünce gelişmez. Üniversiteler için olmazsa olmaz kavram, özerkliktir. 
   
   İstenen ideolojik tasfiye    Yasanın çıkmasıyla birlikte seçilmiş ve atanmış tüm yöneticilerin görevlerine son verileceğini belirten Prof. Alkış bunu cumhuriyet tarihinde görülmemiş tasfiye olarak nitelendirdi 
   
   Bugünkü YÖK sisteminin de eleştirilecek pekçok yanı var. 
   Kuşkusuz var. YÖK'ü de eleştiriyoruz. Üniversite kendi eksiklerinin farkında. Ne yazık ki üniversite konusu bir ideolojik sorun haline getirildiği için özü tartışılmıyor. Bu taslak yanlış platformda, imam hatipler ve türbanın gölgesinde tartışılıyor. YÖK sistemi de 1992'den sonra değişime uğradı. Rektörler seçimle geliyor. Ancak bazı yetkilerin kişisel olarak kötüye kullanıldığı durumlar olmuştur, mağduriyetlere yol açılmıştır. Özeleştiriye her zaman açık olmalıyız. Kişilerden kaynaklanan bu hastalık sistemi sorgular, sistemle hesaplaşır duruma getirmiştir. Ancak YÖK'ün yapısını değiştirelim derken, hükümetin atayacağı üyeler nedeniyle bu kurum iyice siyasileşecek. Milli Eğitim Bakanı'nın başkanlık edeceği toplantılarda iktidarın üniversite özerkliğine müdahale yolu açılıyor. Hükümet, üniversiteyi tamamen vesayet altına alıyor, denetler duruma geçiyor. Bu taslak bir tepkinin ürünü. Oysa YÖK'le, üniversiteleri ayırmak gerekiyor. Bugüne kadar işbaşına gelen hükümetlerin nerdeyse tamamı YÖK'ü kaldıracaklarını, çağdaş düzenlemeler yapacaklarını vaat ettikleri halde yapmadılar. 
   
   Biz değişimden yanayız 
   
   Üniversite niye kendi modelini ortaya koyamıyor. YÖK 12 Eylül'ün ürünü, yüksek öğretimde bir 'paradigma değişikliği'ne ihtiyaç yok mu Üniversiteler neden suskun kalıyor. 
   Kurumlar arasında da diyaloğun temel koşulu güven. 1990'ların başında YÖK bir yasa taslağı hazırladı ama kadük oldu. AKP Hükümeti'nin bugün yapmaya çalıştığı değişikliğin ideolojik sebepleri var. Toplumda ve üniversitede şu kaygı var İmam Hatipler'le başlayan ve öğretim birliği yasasına çok aykırı bir yol izleyen anlayışın orta öğretimden yüksek öğretime taşınmasından endişe duyuluyor. Türk Üniversiteleri 1992'den bu yana bilimsel alanda çok büyük atılımlar yaptılar. Cumhuriyet'in çok önemli kazanımıdır, üniversiteler. Asla geriye götürülemezler. Gitmezler. Üniversiteler bu çabalara mutlaka tepki koyarlar. Biz değişimden yanayız, yüksek öğretimde yeniden yapılanmanın adımları atılmaya başlanmıştır. 
   
   Taslakta uzlaşma olacak mı Başbakan 'hakem' olmak istemiş. 
   Geldiğimiz nokta aslında olmamız gereken bir nokta değil. Yüksek öğretim yasası hiçbir ülkede bakanlığın kapalı odalarında hazırlanmaz. Mutlaka üniversitelere danışılır. Nasıl bir değişim istendiği tartışılır. Hükümet bunları değerlendirir. Üniversitelerarası Kurul 9 kişiden oluşan bir komisyon kurmuştur, bir çalışma başlamıştır. Bunun için süre istiyoruz. Yangından mal kaçırır gibi hazırlanmış bir taslak gerçekten üzerinde çalışılarak iyileştirilemez. Kabul edilemez. YÖK değişmelidir ama bu değişimi toplumla birlikte, Türkiye'nin gereksinimlerine göre yapmalıyız. Bu yıl üniversite sınavlarına 1 milyon 800 bin öğrenci girdi, yüzde 10'unu alabiliyorsunuz, 2005'te 2,5 milyon öğrenci olacak üniversiteye giriş çağında. Gene yüzde 10'unu bile alamazsanız sorunu nasıl çözeceksiniz 
   
   8993 kişi ayrılacak 
   
   YÖK taslağına göre üniversitede kaç kişinin görevleri son bulacak. Bu rakamı 23 bine kadar çıkaran çevreler var. 
   Yasa çıkınca üniversitelerdeki bütün görevleri sonlandırıp seçim sürecinde yetkiyi 7 kişilik bir kayyuma devredecekler. Bu doğrudan üniversite özerkliğine müdahaledir. Seçimle ve atamayla gelmiş tüm yöneticiler ve kurulların görevlerine son verilecek. 53 rektörün 18'inin görevi son buluyor. 520 dekan değişiyor. Toplam pozisyon olarak 28 bin görev değişiyor. Bazı kişilerin üzerinde birden çok görev bulunabiliyor. Görevden ayrılacak kişi toplamı bizdeki hesaba göre 8993. Cumhuriyet tarihinde görülmemiş bir tasfiyeye gidiliyor. Askeri dönemlerde ihtilal sonrası Meclis'ler bile bunu yapmamıştı. 1402'likler 100 dolayındaydı yanlış hatırlamıyorsam. Bugünkü durumun rejim açısından sorgulanması gerekiyor. Yapılmak istenen ideolojik bir tasfiye değilse nedir Üniversitede seçim ve liyakat esas olmalı. 
   
   Merkezi sınavla yardımcı doçent atanmasına ne diyorsunuz 
   Olmaz böyle bir şey, siyasal iktidar böyle istiyor diye olamaz. Bakınız, YÖK'ü merkeziyetçi olarak niteleyen iktidar üniversiteye öğrencisini, öğretim üyesini seçme fırsatı tanımıyor. Üniversiteler kendi vizyonuna ve stratejilerine uygun tercihler yaparlar. Askerlik yapar gibi yardımcı doçent atamayamazsınız. Liyakat esastır. 
   
   Rektörlükten istifa ederim       Yasa çıkacak diye atamalar durdurulmuş 
   Tam bir popülist anlayışla hareket eden iktidar daha yasa çıkmadan yasayı uygulamaya çalışıyoruz diye tüm atamalarımızı durdurdular. Okutman, araştırma görevlisi, uzman atayamıyoruz. Kaynaklarımız azaldı. Döner sermaye ile oynandı. İktidar bugünden üniversiteleri bir kıskaç altına aldı, akademisyenler mağdur oldu. Türkiye genelinde 24 bin 500 araştırma görevlimiz var bunların 6 yıldır süresi her yıl 4500 kişi yeniden alınır. Yeni fidan dikemedik. Bunlar kuşku yaratıyor. Sayın Başbakan'dan rica ettik, 'üniversiteden bu kuşatmayı kaldırın ' Kiminle hesaplaşıldığı belli değil, bunu yapanlar toplumla hesaplaşıyor. 
   
   Bu şekilde YÖK taslağına evet demeniz mi bekleniyor. 
   Evet, bu bir baskı. Ölümü gösterip sıtmaya razı etmek istiyorlar. YÖK taslağı bu şekilde kabullenilemez. Yasa bu haliyle Meclis'ten geçerse ben rektörlükten istifa ederim. Hiçbir rektör arkadaşımın da tasfiye endişesiyle bu yasayı içine sindirebileceğini sanmıyorum. 
   
   Üniversitelerde kaynak sıkıntısı da çekiliyor mu 
   Bütçemizde para yok şimdi parayı ödeyecek olan Maliye Bakanlığı zamanında göndermiyor ya da kısıtlıyor, bu yüzden İSKİ'ye parasını ödemediği için suyu kesilen üniversitelerimiz var. Boğaziçi Üniversitesi'nin suyu kesilmiştir belki sonra açılmıştır ama üniversiteler bu duruma itilemez, böyle terbiye edilmemeli. 
   
   Hükümetle diyaloğa açığız    
   Bundan sonrası için nasıl bir 'yol haritası' çizdiniz 6 Eylül'de Üniversitelerarası Kurul, Denizli'de toplanacak. İnisiyatif rektörlerden kurula mı geçiyor 
   Biz doğru bildiğimiz yolda yürümek istiyoruz. Yüksek öğretimi modellendiren bir çalışma yapacağız. Buna üniversitelerarası kurul öncülük yapacak. Sadece üniversiteler değil sivil toplumda katılacak bu hazırlığa. Sayın Başbakan'ın, 'ben aracı olurum, çözümden yana hakemlik yaparım' tarzındaki görüşünü fevkalade olumlu buluyorum. Hükümetle diyaloğa açığız. Hükümete şunu söyledik Üniversitelerin, sivil toplumun görüşleri dikkate alınmadan YÖK yasası değişecekse bunu samimi olarak söyleyin 'biz olmayalım içinde. 'Bizi buna alet etmeyin, üniversitelerin çok büyük vebali vardır, 'figüran olmayız.' Ciddi bir çalışma yapacaksanız gelin oturalım çalışalım. Bir ay, bir hafta içinde olsun deniyor, yani hızlı geçen bir tren içindeki yolcuları saymak gibi bir şey... O zaman hataları göremiyorsunuz. 
   
   Ekim'e dek süre verilmiş. 
   Takvim sürekli değişiyor. Doğru yöntem katılımcılıktır. Üniversiteyi suçluyorlar. Statükocu değiliz. YÖK değişebilir ama üniversite özerkliğinden asla vazgeçmez. Kendisi 9 ay kaybetmiş, 2 taslak hazırlamış ve toplumun desteğini alamamış bir iktidar birkaç ay süre veremez mi üniversitelere... Bazı söylemlerde olduğu gibi, 'iktidarla gelip giden kadrolardan oluşmaz' üniversiteler. Üniversiteler siyasi kadrolaşmaların yeri olamaz. Sadece liyakatlı bilim insanları kadrolaşır. Yasa bu şekilde çıkarsa gelecek iktidar bunu mutlaka değiştirecektir. 
   
   
</TEXT>
</DOC>
