<DOC>
<DOCNO> 167124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanığın emniyet ifadesi beraatten sonra gelince... 
</HEADLINE>
<TEXT>

     ''Kasten adam öldürme'' suçundan yargılanan bir kişinin emniyet ifadesi beraat kararı verilip hüküm kesinleştikten sonra mahkemeye ulaştı. 
     Adalet Bakanlığı, kararın ''yazılı emir'' yoluyla bozulmasını istedi. Sanık aleyhine hüküm doğuracak kararlar için yazılı emir yolunun kullanılamayacağına işaret eden Yargıtay, beraat kararının kaldırılıp sanık hakkında ceza verilmesi gerektiğine karar verdi. 
     Ankara 4. Ağır Ceza Mahkemesi'nde ''kasten adam öldürmekten'' yargılanan tutuklu sanık, ''kanıt yetersizliğinden'' beraat etti ve aleyhe temyiz olmadığı için hüküm kesinleşti. 
     Beraat kararının verildiği tarihten 5 gün sonra, Ankara Emniyet Müdürlüğü Asayiş Şube Müdürlüğü'nün bir yazısı mahkemeye ulaştı. 
     Mahkeme Başkanı, bu yazıyı, Cumhuriyet Savcılığı'nca aleyhe temyiz süresinin bitmesine bir gün kala dosyaya intikal ettirdi. 
     Sanığın emniyette verdiği ifadelerinin yer aldığı yazıda, sanığın, maktulü aralarındaki tartışma sonrasında kendisinin öldürdüğünü, suçta kullandığı tabancasını gömerek sakladığını, yer göstermesi üzerine namlusu çıkartılarak atılan silahın ele geçirildiği belirtildi. 
     Cumhuriyet Savcılığı, konudan haberdar edilmediği ve süre dolumundan evvel karar temyiz edilmediği için beraat hükmü kesinlik kazandı. 
     Mahkeme Başkanı, beraat kararının verilmesinden 15 gün sonra Ankara Cumhuriyet Başsavcılığı'na durumu bildirdi. Başsavcılık, Adalet Bakanlığı'ndan yazılı emir talebinde bulunmasını istedi. 
     Yargıtay Cumhuriyet Başsavcılığı, Adalet Bakanlığı'nın yazılı emrine dayalı olarak beraat hükmünün bozulmasını talep etti. 
     
     ''SANIK CEZALANDIRILSIN'' 
     Dosyayı inceleyen Yargıtay 1. Ceza Dairesi, sanık aleyhine hüküm doğuracak kararlar için yazılı emir yolunun kullanılamayacağına işaret etti. Daire, beraat kararının kaldırılıp sanık hakkında ceza verilmesi gerektiğine karar verdi. 
     Dairenin gerekçeli kararında, yazılı emir yetkisinin, sanığın aleyhinde sonuç yaratır biçimde kullanılmayacağı ve beraat eden kişinin yeniden yargılanarak mahkumiyetine yol açmaya yetmediği belirtildi. 
     Kararda, emniyetteki tutanağın zamanında mahkemeye ulaştırılamaması, dosya kapsamının da mahkumiyete elverişli kanıt taşımaması, sanığın polise ikrarda bulunduğu gerçeğini mahkemeden gizlemesi ve suçunu inkar etmesi nedeniyle beraat ettiği kaydedildi. 
     Ceza Muhakemeleri Usulü Kanunu'na CMUK göre, sanığın, beraat ettikten sonra sonuca etki edecek beyanda bulunması halinde yargılamanın yenilenebileceği belirtilen kararda, olağandışı yasa yollarından bir diğerini teşkil eden ''yargılamanın aleyhe yenilenmesinde'' ise beraat kararının kaldırılması ve kişinin mahkum edilmesinin olanaklı olduğu ifade edildi. Kararda, olayda, bu yolun özellikle ve öncelikle denenmesinin zorunlu hale geldiğine işaret edildi. 
     
</TEXT>
</DOC>
