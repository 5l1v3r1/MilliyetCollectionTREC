<DOC>
<DOCNO> 171973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sonspo09.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle Sinan Abi... 
</HEADLINE>
<TEXT>

     Tedavi gördüğü Fransa'nın başkenti Paris'te 3 gün önce vefat eden ve dün naaşı İstanbul'a getirilen Türkiye Milli Olimpiyat Komitesi TMOK Başkanı Sinan Erdem, son yolculuğuna uğurlanıyor. 
     Erdem için Ataköy'deki Olimpiyatevi'nde düzenlenen törende, siyaset, spor, sanat ve medya dünyasından çok sayıda tanınmış kişi yer aldı. 
     Olimpiyatevi'ndeki törene Devlet Bakanı ve Başbakan Yardımcısı Mehmet Ali Şahin, spordan sorumlu eski devlet bakanları Fikret Ünlü, Erdoğan Toprak, Gençlik Spor Genel Müdürü Mehmet Atalay, İstanbul Valisi Muammer Güler, UEFA Asbaşkanı ve FİFA İcra Kurulu Üyesi Şenes Erzik, çok sayıda federasyon başkanı, Galatasaray Kulübü Başkanı Özhan Canaydın, Futbol Federasyonu Başkan Vekili Ata Aksu, TMOK Yönetim Kurulu Üyeleri, TSYD Başkanı Onur Belge ve Sinan Erdem'in yakınları katıldı. 
     Yaklaşık bin katılımcının olduğu törende, antrenörlüğünü Nejat Sancak'ın yaptığı ve İstanbul'da kampta bulunan Kenya Bayan Voleybol Milli Takımı da yer aldı. 
     Erdem'in Türk bayrağına sarılı tabutu, TMOK yönetim kurulu üyeleri ve Olimpiyat Oyunları Hazırlık ve Düzenleme Kurulu üyeleri tarafından omuzlarda, Olimpiyatevi'nin Konferans Salonu'na getirilerek katafalka konuldu. 
     Saygı duruşunun ardından barkovizyonda Sinan Erdem'in yaşamını anlatan ve bir süre önce TRT 2'de yayınlanan program gösterildi. Programın gösterimi esnasında eşi Süheyla, oğlu Ziya ve kızı Zeynep göz yaşlarına engel olamazken, elele tutuşup birbirlerine destek olmaya çalıştılar. 
     Barkovizyon gösteriminin ardından, Cumhurbaşkan Ahmet Necdet Sezer, devlet bakanları Güldal Akşit ve Kürşat Tüzmen, Kültür ve Turizm Bakanı Erkan Mumcu başta olmak üzere, Erdem için gönderilen taziye mesajları okundu. 
     
     ŞAHİN ''MİLLETİMİZİN BAŞI SAĞOLSUN'' 
     Devlet Bakanı ve Başbakan Yardımcısı Mehmet Ali Şahin, Erdem için düzenlenen törende oldukça duygusal bir konuşma yaptı. 
     Sözlerine, Cahit Sıtkı Tarancı'nın bir şiirinden dizeler okuyarak başlayan Mehmet Ali Şahin, büyük üzüntü içerisinde olduklarını söyledi. 
     Erdem'in en büyük idealinin, Türkiye'ye Olimpiyat Oyunları'nı getirmek olduğunu hatırlatan Mehmet Ali Şahin, Sinan Erdem ile bir kaç ay önce arasında geçen bir anıyı anlatarak şöyle konuştu 
     ''Sözün bittiği anlar vardır. İnsan konuşamaz, nutku tutulur. Sinan Erdem'in vefatını öğrendiğimde baş sağlığı dilemek için TMOK Genel Sekreteri Togay Bayatlı'yı aradım. O zaman da Cahit Sıtkı Tarancı'nın dizeleri ister istemez dilimden döküldü. Yaşıyor olsaydı bugün Olimpiyat Oyunları Hazırlık ve Düzenleme Kurulu Toplantısı için birlikte olacaktık. Kaybımız büyük. Üzüntümüz sonsuz. Bir kaç ay önce beni telefonla aradı ve 2012 Olimpiyat Oyunları için hükümetin ne düşündüğünü sordu. Ben de, Başbakan Recep Tayyip Erdoğan'la görüştükten sonra, Başbakanımızın Evet yanıtını ilettim. Yüzünü görmedim ama sesinden sevincini hissettim. Onun en büyük ideali, Türkiye ve İstanbul'un Olimpiyat Oyunları'na ev sahipliği yapmasıydı. Sanırım Türkiye olarak bunu başaracağız. Eğer başarırsak ruhu şad olacak. Sevenlerinin, dostlarının ve aziz milletimizin başı sağolsun'' Galatasaray Kulübü Başkanı Özhan Canaydın ise, Sinan Erdem'in kendisine çok nasihatta bulunduğunu kaydederek, ''Bayrağı elime alıp inşallah onun çizdiği yolda yürüyeceğim'' derken, Türkiye Spor Vakfı Başkanı Jerfi Fıratlı da, göz yaşlarını tutamadığı konuşmasını, ''Allah beni affetsin. Hata etti. Bu sefer yanlış insanı seçti'' diyerek tamamladı. 
     TMOK Başkanı Yardımcısı Erdoğan Arıpınar, bundan böyle her yıl bugün, olimpizme hizmet edenleri anacakları bir tören düzenleyeceklerini ifade etti. 
     Erdem için imam eşliğinde dualar okunduktan sonra, katafalk önünden saygı geçişi yapıldı. Daha sonra bando eşliğinde cenaze arabasına konan naaşı, Ataköy 5. Kısım Camii'ne götürüldü. 
     
</TEXT>
</DOC>
