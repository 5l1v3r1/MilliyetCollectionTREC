<DOC>
<DOCNO> 154687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/ekonomi/eko01.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaşındaki arabayı 'sıfır'la değiştiren ÖTV vermeyecek 
</HEADLINE>
<TEXT>

Otomotiv sanayicilerinin, önerisine sıcak yaklaşan Bakan Unakıtan'ın talimatı ile çalışma başlatıldı. 20 yaşını geçen arabasını 'sıfır' araba ile değiştirenden ÖTV alınmaması için mevzuat hazırlıkları yapılıyor 
     NEDİM ŞENER 

     Maliye Bakanlığı otomobil üreticileriden gelen talep üzerine, piyasayı canlandırmak için harekete geçti. Eski otomobilini yenisiyle değiştirenler Özel Tüketim Vergisi ÖTV ödemeyecekler. Bakanlıkta, Gelirler Genel Müdürlüğü bünyesinde yürütülen çalışmaya göre 20 yaşın üzerinde olan otomobillerini son model araçlarla değiştirenlerden yüzde 27'yi bulan ÖTV tahsil edilmeyecek. 
     Otomotiv sanayicilerinin Maliye Bakanı Kemal Unakıtan'ı ziyareti sırasında gündeme gelen projeye Bakan Unakıtan'ın sıcak baktığı, Gelirler Genel Müdürlüğü bünyesinde mevzuat çalışmaları başlatıldığı öğrenildi. Bu kapsamda kanun değişikliği de gündeme gelecek. 
     
     Ticari de kapsanıyor 
     Çalışmada ticari araçların da bu sisteme dahil edilmesi üzerinde duruluyor. Bu gerçekleşirse 20 yaşı geçen ticari araçları yenileyerek 'sıfır' araç alanlar da ÖTV ödemeyecekler. Konuyla ilgili olarak Maliye Bakanı Kemal Unakıtan'a rapor sunan otomotiv sanayicileri, Türkiye'de toplam 4 milyon 800 bin araç içinde, 20 yaşın üzerindekilerin sayısının 768 bin olduğunu, bu konuda yapılacak düzenlemenin sektöre büyük bir hareketlenme getireceğini belirttiler. 20 yaş sınırı olursa 1983, 15 yaş olursa 1988 yaş ve üzerindeki araçlarını yenisiyle değiştirenlerden ÖTV tahsil edilmeyecek. 
     
     Vergi kaybı olmayacak 
     Gelirler Genel Müdürlüğü yetkililerinden aldığımız bilgiye göre ÖTV'den vazgeçilmesi üzerine vergi kaybı olmayacak. Satışların artışından dolayı Motorlu Taşıtlar Vergisi tahsilatının da artacağını belirten yetkililer, bu düzenleme ile hem eskiyen araç parkının yenileneceğini hem de yerli otomotiv sanayiinin destekleneceğini bildirdiler. 
     
1600 cc'ye kadar olan araçları kapsayacak      Çalışmalarda ÖTV muafiyetinin 1600 cc'ye kadar olan araçlar için geçerli olması öngörülüyor. Bu motor gücündeki araçların fiyatları 30 milyar civarında. Toplam fiyatı 29.9 milyarı bulan bir araçta ÖTV oranı 5.3 milyarı buluyor. Örnek bir araç 
Fabrika fiyatı 19.624.209.262 ÖTV'si 5.298.536.501 KDV'si 4.486.094.237 Bandrol 135.340.000 Plaka - Ruhsat 272.820.000 Satış fiyatı 29.918.000.000      
Yerli, ithal ayrımı yapılmayacak      Otomotiv sanayicilerinin hesaplamalarına göre araç fiyatları içinde ÖTV'nin oranı yüzde 27'den yüzde 60'a kadar çıkıyor. Yapılması planlanan düzenlemeye göre, ÖTV muafiyeti konusunda yerli ve yabancı araç ayrımı olmayacak. Bu plan yürürlüğe girerse, bugün 30 milyar liraya satılan 1600 CC bir otomobil içinde 5 milyar 300 milyon lira dolayında olan Özel Tüketim Vergisi alınmaması, araçlarda bu kadar bir ucuzluk yaratmış olacak. 
     

</TEXT>
</DOC>
