<DOC>
<DOCNO> 179689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo04.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba nefes aldı 
</HEADLINE>
<TEXT>

   Trabzonspor Teknik Direktörü, milli maç için lige verilen aradan faydalanıp, eksiklerin giderileceğini söyledi. Samet hoca, Villarreal'i yarın Real Madrid karşısında izleyecek 
      
   '14 gün süremiz var' 
   TRABZONSPOR Teknik Direktörü Samet Aybaba, lige verilen arayı en iyi şekilde değerlendireceklerini açıkladı. Oynanan maçlarda futbolcularının kolay pozisyon vermesinden yakınan Samet hoca, milli maç için verilen arayı en iyi şekilde kullanacaklarını belirtti. Aybaba, "Tam 14 gün süremiz var. Bu sürenin sonunda lige ağırlığımızı koyacağız" ifadesini kullandı. 
   
   'İhtiyacımız var' 
   AYBABA, UEFA Kupası'nda eşleştikleri İspanyol ekibi Villarreal'in, geçen yıl 15. olmasına rağmen küçümsenmemesi gerektiğini vurguladı. Rakibinin Real Madrid ile yarın yapacağı maçı da izleyecek olan Samet Aybaba şöyle devam etti "Güçlü bir ekiple karşılaşacağız. Ama biz de güçlüyüz. Elemek için elimizden geleni yapacağız. Buna ihtiyacımız var." 
   
   Futbolcular paralandı    BORDO-Mavili yönetim, borçlarından kurtuluyor. Trabzonsporlular, naklen yayın paralarının kasasına girmesiyle, yarısı futbolculara olmak üzere toplam 1.5 trilyon lira ödeme yapacak. Yaklaşık 750 milyar lira tutan geçen sezonun son taksitleri dün oyuncuların hesabına yatırıldı. Yeni transferlerin taksitleri de hafta içinde ödenecek. 
   
   Trabzonspor eksik başlıyor    AKÇAABAT Sebatspor maçının ardından bir gün izin yapan Trabzonspor, Çaykur Rizespor karşılaşmasının hazırlıklarına bugün başlıyor. Gökdeniz, Maxim ve Tayfun, milli takım kampları nedeniyle şehirden ayrılırken, Augustine ise hamile olan eşinin düşük yapması nedeniyle Gana'ya gitti. Sağ diz iç yan bağlarında zedelenme meydana gelen Van de Paar'ın ise 5 gün çalışmalara katılamayacağı açıklandı. Bordo - Mavililer cumartesi ve pazar günü izin yapacak. 
   
   
</TEXT>
</DOC>
