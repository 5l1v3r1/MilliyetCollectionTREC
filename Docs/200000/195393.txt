<DOC>
<DOCNO> 195393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/ekonomi/eko07.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li şirketten Garanti'ye sigorta 
</HEADLINE>
<TEXT>

   Standard Chartered'ın organizasyonuyla beş yıl vadeli 200 milyon dolarlık kredi alan Garanti Bankası'nın bu işlemi ABD'li sigorta şirketi MBIA tarafından sigortalandı 
   EKONOMİ SERVİSİ 
   
   ABD'nin en prestijli finansal sigorta kuruluşlarından MBIA Yönetim Kurulu Başkan Yardımcısı Jack Caouette, Türk ekonomisi için son derece iyimser ve olumlu görüşe sahip olduklarını söyledi. 
   Garanti Bankası'nın, ekimde 144A kriterlerine uygun olarak sağladığı ve Standard Chartered Bank tarafından düzenlenen 5 yıl vadeli 200 milyon dolar tutarındaki seküritizasyon kredisi işlemi, MBIA tarafından sigortalanmaya değer bulundu. 
   Caouette, Türkiye ile 6 yıldır çalıştıklarını ve ilk işlemi yine Garanti Bankası ile gerçekleştirdiklerini belirterek, Türkiye'de çalıştıkları finansal kurumlar ve kişilerin her zaman olumlu bir çizgide seyrettiğini söyledi. 
   Türkiye gibi ülkelerde her zaman en tedbirli ve en iyi kurumlarla çalışmak istediklerini dile getiren Caouette, Garanti Bankası'nın bunu her yönüyle karşıladığını kaydetti. 
   
   
</TEXT>
</DOC>
