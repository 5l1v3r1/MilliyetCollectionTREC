<DOC>
<DOCNO> 161221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko11.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaş üstü araçlardaki ÖTV indirimi 2004 yılı sonuna kadar geçerli 
</HEADLINE>
<TEXT>

     Hükümetin otomotiv sanayiini canlandırmak amacıyla uygulamaya koyacağı ''20 yaş ve üstü taşıtını getirerek yenisini alanlara'' yönelik özel tüketim vergisi indirimi, 2004 yılı sonuna kadar geçerli olacak. 
     Gelirler Genel Müdür Vekili Osman Arıoğlu'ndan aldığı bilgiye göre, Maliye Bakanlığı, kısa sürede uygulamaya girmesi planlanan düzenlemeler için mini bir vergi paketi hazırladı. 
     Söz konusu paketin, bugün Başbakanlığa gönderileceği ve Vergi Yasalarında köklü değişiklik öngören ve enflasyon muhasebesini de Türk vergi sistemine sokacak olan 2. vergi düzenlemeleri öncesi yasalaştırılacağı belirtildi. 
     
     ÖTV'YE SÜRELİ İNDİRİM 
     Bu çerçevede hazırlanan taslağa göre 
     -20 yaş ve üzerinde taşıtını getirerek, yenisini alanlara yönelik özel tüketim vergisi indirimi için, öncelikle aracın trafikten silinmesi ve hurdaya ayrılması gerekecek. Daha sonra satın alınacak yeni araç için ÖTV indirimi geçerli olacak. 
     ÖTV indirimi de, ancak motor silindir hacmi 1600 CC'ye kadar olan araçlar için uygulanacak ve 2004 yılı sonuna kadar yürürlükte kalacak. 
     ÖTV indiriminde üst limit, bu yıl 3.5 milyar lira, 2004 yılında ise 4.5 milyar lira olarak belirlendi. 
     
     HEDEF, YERLİ SANAYİNİN CANLANDIRILMASI 
     Gelirler Genel Müdür Vekili Arıoğlu, yeni düzenlemelerle, yerli sanayinin canlandırılmasının öngörüldüğünü, bu nedenle ÖTV indiriminin 1.600 CC'ye kadar olan araçlarla sınırlandırıldığını bildirdi. 
     -Ayrıca Bütün vergiler, cezalar ve diğer amme alacakları da artık kredi kartıyla ödenebilecek. Hazırlanan taslakta, buna ilişkin esas ve usulleri belirleme yetkisi Maliye Bakanlığı'na verildi. Bu doğrultuda Maliye Bakanlığı, kredi kartıyla tahsil edilen vergi, resim, harç ve cezalar ile diğer amme alacaklarının Bankalarda ne süre ile tutulabileceğine karar verecek. Bankalarla yapılacak görüşmeler sonucunda bu süreye bağlı olarak kredi kartıyla ödeme yapanlardan ya düşük oranlı bir komisyon alınacak ya da komisyon sıfırlanacak. 
     -Kredi kartı sözleşmelerinden damga vergisi alınması uygulamasına son verilecek. 
     
     İNTERNET ORTAMINDA BEYANNAME 
     Getirilecek düzenleme kapsamında, vergi beyannameleri internet ortamında verilebilecek. 
     Arıoğlu, internet ortamında beyannameyi ilk aşamada özel iletişim vergisi için devreye sokacaklarını, bunu özel işlem vergilerinin takip edeceğini söyledi. 
     Vergi Daireleri Otomasyon Projesinin VEDOP ikinci ayağının devreye sokulmasıyla Gelir İdaresinin güçlü bir bilgisayar altyapısına kavuşacağına dikkati çeken Arıoğlu, yeni sistemin devreye girmesiyle birlikte her türlü beyannamenin elektronik ortamda alınabileceğini sözlerine ekledi. 
     -İrtibat bürolarında çalışanların ücretleri de, vergiye tabi olmayacak. 
     
</TEXT>
</DOC>
