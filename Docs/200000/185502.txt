<DOC>
<DOCNO> 185502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun04.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak için BM karar tasarısında değişiklikler yapacak 
</HEADLINE>
<TEXT>

     ABD'nin, Irak'ın siyasi geleceğinin belirleneceği yeni BM karar tasarısında değişiklikler yapacağı bildirildi. 
     ABD Dışişleri Bakanlığı sözcüsü Richard Boucher, basın toplantısında, Iraklıları, ülkenin denetiminde yeniden devreye sokmak amacıyla karar tasarısında değişiklikler yapılacağını söyledi. 
     Boucher, ABD'nin, BM Güvenlik Konseyi'nin, yeni tasarıyı İspanya'nın başkenti Madrid'de Ekim'de Irak'ın yeniden yapılandırılmasına katkıda bulunacak ülkelerin konferansından önce kabul etmesini istediğini belirtti. 
     Tasarının, Madrid'den önce kabul edilmesinin konferans çalışmalarını daha kolaylaştıracağını belirten sözcü, ''Amaç, diğer hükümetlerin Irak'ın siyasi geleceği konusundaki arzularına bir şekilde cevap vermek. Bunun için uygun değişiklikleri yapacağız'' dedi. 
     ABD'nin yeni karar tasarısının, Avrupa ülkelerinin ''bir önceki Irak karar tasarısının, Iraklıların Amerikalı yetkililerin yerine nasıl geçeceği konusunda belirsiz'' olduğuna dair şikayetlerini gidermesi bekleniyor. 
     
</TEXT>
</DOC>
