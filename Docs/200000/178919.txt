<DOC>
<DOCNO> 178919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun15.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Blair'in şovu Madonna'nınkinden büyük izleyici topladı" 
</HEADLINE>
<TEXT>

     İngiliz basını, Başbakan Tony Blair'in David Kelly'nin ölümüyle ilgili soruşturma çerçevesinde dün Yüksek Mahkeme'de ifade verdiği sırada ortaya koyduğu performansı değerlendirdi. 
     The Independent, manşetinde, Irak'ta ölen 29 yaşındaki İngiliz askeri David Jones'un cenaze törenine yer verdi. Gazete, cenazeye katılan ve ölen askere saygı sunan yüzlerce kişi için 150 mil ötede Blair'in mahkemeye çıkmasının hiçbir anlam ifade etmediğini öne sürdü. Blair'in Lord Hutton'ın karşısında tam bir U dönüşü yaptığını da belirten gazete, ''Sonunda Dr. Kelly'nin adının açıklanması konusundaki rolünü açıkladı'' yorumunda bulundu. 
     Gazetenin başyazısında da Blair'in Yüksek Mahkeme'deki performansı için, ''son derece profesyonelce hazırlanmış, ancak hiç de tatmin edici olmayan bir görüntü'' denildi. 
     Telegraph gazetesi de Blair'in mahkeme görüntülerini ''Tam Tony tarzı bir şov'' diye değerlendirdi. Blair'in dünkü şovunun, Madonna'nın Londra'nın eğlence dünyasının kalbi West End bölgesindeki tiyatrolara topladığından çok izleyici topladığını da belirten Telegraph yazarı, ''Teflon Tony'nin çatlak verip, Kraliçe'ye istifasını sunmaya gideceğini düşünenler yanıldılar'' ifadesini kullandı. 
     Yazar, Blair'in ölen bilim adamının ailesine bir sempati cümlesi söylemesini bekleyenlerin de yanıldıklarını kaydederken, ''Tabii kendisi de bir avukat olan Blair için mahkeme salonu kendi arenasıydı. Korkarım ki, bir kez daha parlak sunuş, gerçeğe karşı zafer kazanacak'' yorumunda bulundu. 
     The Times da ''Kural tanımayan Başbakan'ın dün bu kez de insafsızlık damarını ortaya çıkardığını'' yazdı. Gazete yazarı, ''Dün Blair'in yeni bir tarafını keşfettik. Görünen nazik ve yumuşak kişiliğinin yerine soğuk ve katı tarafıyla tanıştık. Bütün konuşması boyunca tek bir üzüntü cümlesi sarf etmediği gibi, kendi davranışlarının bu trajediye bir şekilde yol açmış olabileceğini de kabul etmeye yanaşmadı'' ifadesine yer verdi. 
     Lord Hutton'ın sorgulama sonunda bütün tanıklarına sözlerine ekleyecek bir şeyleri olup olmadığını sorduğuna dikkat çeken Times'da, ''Bu soru sorulduğunda bütün tanıklar Kelly'nin ailesine başsağlığı dileklerini ilettiler ya da üzüntülerini bir şekilde ifadeye çalıştılar. Aynı soru sorulduğunda Başbakan bunların hiçbirini yapma gereği duymadı'' denildi. 
     Gazete, Blair'in bu tavrıyla son derece meşgul, çalışkan ve ciddi bir başbakan görüntüsü hedeflediğini, ancak bıraktığı görüntünün sadece ''insafsızlık damarı bulunan bir kişilik'' olduğunu savundu. 
     The Guardian yazarı ise Blair'in dünkü mahkeme sırasında ''kopan fırtınayı dindirmek'' için çaba sarfettiğini belirtirken, ''Başbakan mahkeme aşamasının üstesinden kendisindeki o müthiş yetenekle gelmeyi başardı. Ancak unutmamalı ki, eğer niye orada bulunduğunu iyice anlayamazsa dün gösterdiği performansın da uzun vadede kendisine fazla yararı olmayacak'' yorumunda bulundu. 
     
</TEXT>
</DOC>
