<DOC>
<DOCNO> 173669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun08.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Ses, muhtemelen El Kaide yöneticisi Zevahiri'ye ait 
</HEADLINE>
<TEXT>

     Amerikan Merkezi Haberalma Örgütü CIA , ABD'ye yönelik yeni saldırı tehditlerinin yer aldığı kasetteki sesin muhtemelen El Kaide yöneticilerinden Ayman El Zevahiri'ye ait olduğunu açıkladı. 
     Reuters ajansı, ismi belirtilmeyen bir CIA yetkilisinin açıklamalarına dayanarak verdiği haberde, kasetteki sesin kime ait olduğunun tam olarak saptanamadığını, ancak yapılan teknik araştırmanın, kayıtta yer alan sesin muhtemelen El Zevahiri'ye ait olduğunu gösterdiğini bildirdi. Yetkili, 3 Ağustos'ta yayımlanan kasedin ne zaman doldurulduğunun belirsizliğini koruduğunu söyledi. 
     Merkezi, Birleşik Arap Emirlikleri'nin Dubai kentinde olan El Arabiye televizyonunda yayımlanan ses bandında Zevahiri, ABD'nin, Küba'daki Guantanamo üssünde tuttuğu tutsaklara zarar vermesi halinde çok büyük bir bedel ödeyeceği tehdidinde bulunmuştu. 
     Zevahiri olduğuna inanılan kişinin ses bandında, ''Amerika, Guantanamo'daki Müslüman mahkumları askeri mahkemede yargılamaya başlayacağını ve ölüme mahkum edebileceğini ilan etti. Allah adına yemin ederim ki, Haçlı askeri Amerika, Müslüman tutsaklara zarar verirse bunu çok pahalıya ödeyecektir. Amerika'ya sadece bir tek şey söylüyoruz Şimdiye kadar başınıza gelenler, sadece başlangıç çatışmalarıdır. Asıl çatışma henüz başlamadı'' diye konuştuğu belirtilmişti. 
     
</TEXT>
</DOC>
