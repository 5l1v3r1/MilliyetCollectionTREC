<DOC>
<DOCNO> 166763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/spor/spo15.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Erzik-Ulusoy diyaloğu      MİLLİ Takımımız'ın 11 Ekim'de İngiltere ile oynayacağı karşılaşma tartışmaya neden oldu. UEFA Asbaşkanı Şenes Erzik'in, bu karşılaşmanın Şükrü Saracoğlu Stadı'nda oynanmasını istediği öğrenildi. Ancak Futbol Federasyonu Başkanı Haluk Ulusoy'un, bu statta kendisine tepki gelebileceğini iddia ederek, Trabzon Avni Aker Stadı'nda oynamakta kararlı olduğu belirtildi. 
     
İngilizler'e son uyarı      UEFA, İngiliz holiganların Türkiye maçında olay çıkarması halinde Adalılar'ı hem 2004 Avrupa, hem de 2006 Dünya Şampiyonası'ndan men edeceğini açıkladı. Başkan Lennard Johansson, "Umarız bu maç olaysız geçer. Aksi takdirde İngilizler men edilebilir" dedi. Johansson bu maçı izlemek için bizzat Türkiye'ye gelecek. 
     
Beckham kral gibi      REAL Madrid'e transfer olan David Beckham, dün geldiği Madrid'i adeta ayağa kaldırdı. Askeri bir üsse özel jetle inen Beckham, daha sonra sağlık kontrolünden geçti. Polis eskort ekibi tarafından korunan Beckham'ı, bir medya ordusu takip etti. 
     
ANADOLU TURU      Mezsaros Adana'da 
     ADANASPOR, Elazığspor'un Slovak futbolcusu Mezsaros'u renklerine bağladı ve Kızılcahamam Kampı'na götürdü. Genel Menajer Şahabeddin Yavuzer, Ankaragücü'nün de talip olduğu Mezsaros'la 3 yıllık sözleşme imzaladıklarını ifade etti. Bir ay boyunca kampta kalacaklarını söyleyen Turuncu - Beyazlılar'ın Teknik Direktörü Yılmaz Vural, iyi bir kadro oluşturduklarını ifade etti. 
     
     Cenk bir yıl Konya'da 
     KONYASPOR, İstanbulspor'un başarılı futbolcusu Cenk İşler'i renklerine bağladı. Hilton Otel'de bir yıllık imza atan genç futbolcu, "Konyaspor forması altında sezonu en iyi biçimde tamamlayacağım. Ligde ağırlığını koyacak bir takım olduğu için Konyaspor'u tercih ettim" dedi. Başkan Mehmet Köseoğlu ise, "Verdiğimiz sözleri bir bir yerine getiriyoruz. Cenk ile santrfor sorununu giderdik" diye konuştu. 
     
     A.Sebat'ta çifte imza 
     AKÇAABAT Sebatspor, dün Gençlerbirliği'nin Ümit Milli futbolcusu 21 yaşındaki Korhan ve İstanbul Büyükşehir Belediyesi'nden alınan Metin Karaca ile sözleşme imzaladı. Korhan'ın Başkent ekibinden bir yıllığına kiralandığı ifade edildi. Teknik Direktör Ekrem Al, 5 Temmuz'da bitirecekleri ilk etap kampın sonrasında 2 gün izin yapacaklarını, ardından da Kızılcahamam'a geçeceklerini söyledi. 
     
     Oksijen takviyesi 
     BOLU Abant'ta yeni sezon hazırlıklarını sürdüren Diyarbakırspor, dün Örencik Yaylası'nda kros çalışması yaptı. Teknik Direktör Sakıp Özberk, "Motivasyonumuz çok yüksek. Yeni sezonda çok koşan, mücadele eden bir Diyarbakırspor olacağız" dedi. Takımdan ayrılan bazı futbolcuların yerinin dolmadığını ifade eden Özberk, "Dış transferlerde sıkıntımız var. En az iki ya da üç futbolcu alacağız" ifadesini kullandı. 
     
     Gençler'de test günü 
     YENİ sezon hazırlıklarına başlayan Gençlerbirliği dün bir dizi sağlık kontrolünden geçti. Tesislerde laktak testine tabi tutulan Kırmızı - Siyahlılar, bugün sürat, süratte dayanıklılık ve esneklik testleri, yarın da izokinetik testlerinden geçecek. 
     
     Bursaspor rahat 
     BURSASPOR İdari Asbaşkanı Av.Yunus Egemenoğlu, Teknik Direktör Hagi'nin, Erol Ersoy ile ilgili davadan etkilenmeyeceğini söyledi. "Türkiye'de hakaretten dolayı kaç kişi hapis cezası almış" diyen Egemenoğlu, "Eğer böyle birşey olsaydı, yüzlerce futbolcu ve yüzbinlerce taraftar cezaevine girerdi. Dava devam ediyor. Alınmış bir karar yok. Yabancılara çalışma izni verilmemesi için 6 ayın üzerinde hapis kararı çıkması gerekir" yorumunu yaptı. Bu arada Yeşil-Beyazlılar Kaptan Ömer ile 1 yıllık sözleşme yeniledi. 
     
     Ada'dan golcü geldi 
     DENİZLİSPOR, İngiltere'nin Cambridge takımında forma giyen KKTC'li golcü Ömer Rıza ile anlaştı. Arsenal'ın altyapısında yetişen, daha önce West Ham United takımında forma giyen Ömer Rıza, bir yılı opsiyonlu olmak üzere 3 yıllık sözleşme imzaladı. Bu arada Yeşil - Siyahlılar yurt dışı kampını da iptal etti. 
     

</TEXT>
</DOC>
