<DOC>
<DOCNO> 194593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim K. Müftüoğlu'nun her maçında penaltı tartışması var 
</HEADLINE>
<TEXT>

     Galatasaray Teknik Direktörü Fatih Terim, fizik ve psikolojik açıdan yorgun olarak çıktıkları Olympiakos maçından sonra, Ankaragücü karşısında 2. yarıda ortaya koydukları futbolun saygıya değer olduğunu söyledi. 
     Terim, maçtan sonra düzenlediği basın toplantısında ilk yarıda pozisyon bulmalarına rağmen golü kalelerinde gördüklerini belirterek, ''Maalesef bu devreyi ancak berabere bitirebildik. İkinci yarı oyun ve skor açısından maçta üstünlüğü yakaladık. Daha da farklı olabilirdi. Çarşamba yara almış Galatasaray, fizik ve psikolojik yorgunluk ortadayken, ikinci yarı hem rakibi pozisyona sokmadı hem de 3 puanı aldı'' diye konuştu. 
     Zeminin çok ağır olduğunu, rüzgar ve yağmurun maçı etkilediğini kaydeden Terim, haftalardır zorlu maçlar oynayan takımının fizik olarak ayakta kaldığını vurguladı. Futbolcularını kutlayan Terim, Olympiakos maçı sonrasında sanki dünyanın sonu gelmiş gibi gösterildiğini ifade ederek, şunları söyledi 
     ''Böyle gösterilmesine rağmen biz hiçbir zaman pes etmedik. Galatasaray Juventus'u yenmek için yüreğini ortaya koyacaktır. Matematiksel olarak Şampiyonlar Ligi'nde iddiamız sürüyor. Bu olaylardan, sorunlardan çıkan futbolcuların mücadelesini saygıyla karşılıyorum. Dünyanın sonu gelmiş gibi gösterilmesini anlamıyorum. Sonuna kadar kovalayacağız. Benim ağzımdan henüz UEFA lafı çıkmadı. Eğer olmazsa UEFA'ya razı oluruz. O da olmazsa ligimize döneriz.'' 
     
     KUDDUSİ VARSA... 

     Fatih Terim, maçta yaşanan penaltı tartışmaları konusundaki bir soru üzerine de ''Kuddusi varsa, penaltı tartışması da var'' yanıtını verdi. 
     Kuddusi Müftüoğlu'nun geçen sezon da 2 penaltılarını vermediğini anlatan Terim, ''Geçen sene de 10 saniyede verilmeyen 2 penaltı vardı. Bizim maçlarımızda herhalde basireti bağlanıyor, penaltı çalamıyor. Bu pozisyonlar ona denk geliyor, bir türlü çalmıyor. Ancak art niyet görmüyorum. Herşeyi hakemlere bağlamanın yanlış olacağını düşünüyorum. Daha dikkatli olmaya çalışıyorlar'' şeklinde konuştu. 
     Terim, Arif ve Batista'nın kadroya neden alınmadığıyla ilgili bir soruya şu yanıtı verdi 
     ''Onların hepsi bizim oyuncumuz. Tercih konusu. Ancak Batista'yı yabancı kontenjanı nedeniyle kadroya almadım. Kendisiyle her zaman beraber olacağız. Ocak ayında çok şeyler için karar verebiliriz. Bir takım şeyleri devre arasına kadar şekillendireceğiz.'' Hakan Şükür'ün çok koşup, mücadele ettiğini dile getiren Terim, bu futbolcunun sadece golle bulaşamadığını ve onun da gol kaçırma hakkı bulunduğunu anlattı. Fatih Terim, Galatasaray'ın daha istikrarlı sonuçlar aldığı ve oynanan iyi futbolun maç içinde uzun zamana çıktığı takdirde kendisini tatmin edeceğini sözlerine ekledi. 
     Galatasaray, milli maç nedeniyle lige verilen aradan yararlanarak, 2 gün izin yapacak. 
     
     ANKARAGÜCÜ ZEMİN KÖTÜ... 

     Ankaragücü Kulübü Başkanı Cemal Aydın da kötü hava şartlarına rağmen galibiyet için oynadıklarını, ancak güçlerinin yetmediğini söyledi. 
     Ankaragücü Teknik Direktörü Tevfik Lav ise hava ve saha koşullarından yakınarak, Atatürk Olimpiyat Stadı'nın zemininin futbol oynamak için iyi olmadığını, karşılaşmada bunun sıkıntısını yaşadıklarını kaydetti. 
     
</TEXT>
</DOC>
