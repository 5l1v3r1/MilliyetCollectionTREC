<DOC>
<DOCNO> 187788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko37.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank, 135 milyon dolarlık sendikasyon kredisi aldı... 
</HEADLINE>
<TEXT>

     Denizbank, uluslararası piyasalardan 135 milyon dolarlık sendikasyon kredisi aldı. 
     Denizbank'tan yapılan açıklamaya göre, 1 yıl vadeli kredinin yıllık maliyeti, Libor artı yüzde 0.85 olarak belirlendi. 
     Toplam 15 ülkeden 28 bankanın katıldığı krediye ilişkin anlaşma, İstanbul'da kreditör bankaların temsilcilerinin katıldığı bir törenle bugün imzalandı. 
     İhracatın finansmanı amacıyla 75 milyon dolarlık kredi için piyasaya çıkan Denizbank'ın uluslararası piyasalardan gördüğü büyük ilgi nedeniyle kredi miktarını 135 milyon dolara yükselttiği bildirildi. 
     Denizbank Genel Müdürü Hakan Ateş, uluslararası piyasalardan gördükleri büyük ilginin, Türkiye'deki olumlu ekonomik gelişmelerin yanı sıra Denizbank'a ve Zorlu Grubu'na duyulan güvenden kaynaklandığını vurguladı. 
     Ateş, Denizbank Finansal Hizmetler Grubu'nun güçlü mali yapısı ile son iki yılda TMSF bünyesinden yaptığı stratejik satın almalar ile çok başarılı bir büyüme süreci içinde olduğunu belirterek, ''Talebimizin çok üzerinde gerçekleşen sendikasyon kredisi, bu sürecin uluslararası finans kuruluşları tarafından da yakından izlendiğini göstermektedir'' dedi. 
     
</TEXT>
</DOC>
