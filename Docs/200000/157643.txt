<DOC>
<DOCNO> 157643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko15.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKODER, köprülerdeki ücretli geçişlerin son bulması için dava açtı 
</HEADLINE>
<TEXT>

     Tüketiciyi Koruma Derneği TÜKODER , Boğaziçi ve Fatih Sultan Mehmet köprülerindeki ücretli geçişlere son verilmesi için yarın Ankara Bölge İdare Mahkemesi'ne başvuracak. 
     Genel Başkan Mehmet Sevim imzasıyla TÜKODER'den yapılan yazılı açıklamada, boğaz köprülerinden alınan ücretlerin hiçbir yasal dayanağı olmadığı savunularak, bu nedenle Bayındırlık ve İskan Bakanlığı'ndan ücretli geçiş uygulamasına son verilmesinin talep edildiği hatırlatıldı. 
     Bakanlığın hiçbir yasal dayanak gösteremediği halde bu haksız, hukuksuz ücretleri almaya devam ettiği iddia edilen açıklamada, demokratik hukuk devletinde, devletin vatandaşlardan aldığı paraların bir yasal dayanağının olması gerektiği belirtildi. 
     Bu nedenle, köprülerde ücretli geçişlere son verilmesi için yarın Ankara Bölge İdare Mahkemesi'ne başvurulacağı ve bu konuda bir basın toplantısı düzenleneceği ifade edildi. 
     
</TEXT>
</DOC>
