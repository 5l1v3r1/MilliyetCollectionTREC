<DOC>
<DOCNO> 168698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun05.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak piyasasında rekor 45 milyon dolara daire 
</HEADLINE>
<TEXT>

     New York'un yeni gözde semti Columbus meydanında inşa edilmekte olan AOL-Time Warner binasının güney kulesinin 76 ve 77. katlarını 45 milyon dolara satın alan bir İngiliz işadamı bir rekora imza attı. 
     Kimliği saklı tutulan bekar İngilizin, söz konusu 2 katın tek bir daire halinde birleştirilmesi için bir mimarla anlaştığı bildiriliyor. İnşaat tamamlandığında, iki kat yüksekliğindeki dubleks dairenin toplam oturum alanı 780 metrekare olacak. 
     Kaynaklar milyoner alıcının 45 milyon dolara ek olarak iç onarım ve dekorasyon için yaklaşık 15 milyon dolar daha harcayacağını belirttiler. Aynı binada daha küçük bir daire geçen yıl 30 milyon dolara satılmıştı. 
     80 katlı binanın satışını üstlenen Corcoran Group adlı emlak şirketi adına konuşan Pamela Liebman, ''Satışlar, süper lüks konutlara büyük bir talep olduğunu ortaya koyuyor'' dedi. 
     New York'ta 11 Eylül sonrasında duraklama yaşayan emlak piyasası yeniden büyük bir atılım içine girmiş bulunuyor. 
     AOL-TW binasında normal daireler 465-570 metrekare arasında değişiyor. Dairelerin ortalama fiyatının 24 milyon dolar olduğu belirtildi. 
     
</TEXT>
</DOC>
