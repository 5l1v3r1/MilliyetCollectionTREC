<DOC>
<DOCNO> 168462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun09.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yönetmen Frears, son filminde bir Türk kızını anlatıyor... 
</HEADLINE>
<TEXT>

     ''Benim Güzel Çamaşırhanem'' ve ''Tehlikeli İlişkiler'' filmleriyle ünlenen yönetmen Stephen Frears'ın, bir Türk kaçak göçmeninin yaşadıklarını anlattığı son yapıtı yakında ABD'de gösterime giriyor. 
     Şenay adlı Türk kızını Audrey Tautou'nun canlandırdığı ve 17 Temmuz'da ABD'de gösterime girecek filmin tanıtımı için televizyonların yanı sıra İnternet'te de yoğun bir kampanya yapılıyor. 
     ''Dirty Pretty Things'' Kirli Güzel Şeyler isimli filmde Türk tiplemesini canlandıran Tautou, Türk aksanıyla İngilizce konuşmada pek başarılı olmasa da filmin ABD tanıtımı için hemen her gün televizyon ekranlarında boy gösteriyor. 
     Miramax şirketi tarafından dağıtılacak film, göçmenlerin neler yaşadıklarının ve nelerle karşılaşmak zorunda kaldıklarının ürkütücü öyküsünü anlatıyor. Film konusuna karşın mizahi ögeler de içeriyor. 
     Başarılı yönetmen Frears'ın ABD'de ilgi çekmesi beklenen filmi, geçen ay Seattle Film Festivali'nde de olumlu eleştiriler almıştı. 
     Filmin konusu şöyle ''Londra'da bir otel. Otelde Şenay adında İngiltere'den siyasi sığınma talebinde bulunmuş bir kız çalışıyor. 
     Şenay'ın amacı siyasi sığınma hakkı elde ettikten sonra biraz para kazanıp New York'taki kuzeninin yanına gitmek. İngiliz polisi, Şenay'ın organ ticareti yapan bir şebeke ile ilişkisi olduğunu düşünüyor ve takibe alıyor. 
     Bu arada Şenay'la birlikte otelde çalışan bir Nijeryalı doktor da şüpheliler arasında...'' 
     
</TEXT>
</DOC>
