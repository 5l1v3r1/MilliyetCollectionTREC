<DOC>
<DOCNO> 195821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/eko09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat ilk kez 40 milyar doları aştı 
</HEADLINE>
<TEXT>

      ANKARA ANKA 
   
   Türk ihracatı yeni bir rekora koştu. İhracatçı birliklerinin verilerine göre, ekim ayına göre hız kesmekle birlikte yüksek ihracat performansı bu ay da devam etti. İhracatçılar bu ay da bir rekora imza attılar ve Türkiye'nin toplam ihracatı, 8 Kasım günü kayda alınan 328.3 milyon dolarlık ihracatla birlikte 1 Ocak - 8 Kasım 2003 arasında toplam 40 milyar 55 milyon dolara yükseldi. 13 Kasım itibariyle de bu rakam 40 milyar 806 milyon dolara kadar çıktı. Türkiye şimdiye kadar yıllık bazda bile 40 milyar doların üzerine çıkamamıştı. 
   Bu arada, bu ayın ilk 13 gününde ihracatçı birlikleri tarafından kayda alınan toplam ihracat tutarı ise 1 milyar 800 milyon dolara kadar yükseldi. Aynı trendin ay sonuna kadar devam etmesi halinde kasım ayı ihracatı da büyük bir olasılıkla 4 milyar dolara ulaşacak. Bu yılın tümündeki ihracatın 47 milyar dolara kadar yükselmesi bekleniyor. 
   
   
</TEXT>
</DOC>
