<DOC>
<DOCNO> 154618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko29.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merloni'nin hedefi Türk tüketicisini fethetmek... 
</HEADLINE>
<TEXT>

     Türkiye'de Ariston ve Indesit markalarıyla hizmet veren beyaz eşya üreticisi Merloni Elettrodomestici'nin CEO'su Andrea Guerra, ''Avrupa pazarında olduğu gibi, Türkiye'deki hedefimiz kesinlikle tüketiciyi fethetmek'' dedi. 
     Ariston'un bu ay içerisinde piyasaya çıkacak yeni ürünleri ve yeni marka kimliği, Merloni Elettrodomestici CEO'su Andrea Guerra ve Merloni Türkiye Genel Müdürü Stefano Pasini'nin katıldığı toplantıyla kamuoyuna duyuruldu. 
     Guerra, Türkiye pazarına girdikleri 1995 yılından beri tüketiciye her zaman doğru alternatif olmaya gayret ettiklerini, müşteriye odaklandıklarını söyledi. 
     Guerra, ''Bu, bizi sıfır noktasından yüzde 12'lik pazar payıyla Türkiye'nin ilk üçü arasında yerleştirdi'' diye konuştu. 
     Beyaz eşya sektörünün Avrupa ve tüm dünyada üreticiler olarak teknik özelliklere yoğunlaştığına ve tüketicinin ihmal edildiğine dikkati çeken Guerra, şunları kaydetti 
     ''Avrupa pazarında olduğu gibi, Türkiye'deki hedefimiz tüketiciyi kesinlikle fethetmek, tüketicini kafasında yer almak. Bunu başarmak için de eve odaklanmak gerekiyor. Büyük marka olmanın arkasında yatan tek sebep teknoloji değildir. Amacımız ürünün özelliklerini katma değer olarak tüketiciyle sunmak. Tüketici odaklı bu yeni yaklaşımımızı yeni yatırımlarla hayata geçiriyoruz.'' Merloni'nin Avrupa beyaz eşya pazarında üçüncü sırada yer aldığını ifade eden Guerra, büyüme başarılarını tüketiciye odaklanmak, gündelik yapılan işleri sade ve hızlı şekilde hayata geçirmek, kendi sektörlerinde en etkin çalışmayı ortaya koymak olarak sıraladı. 
     
     YÜZDE 8'LİK PAZAR PAYI HEDEFİ 
     Merloni Türkiye Genel Müdürü Stefano Pasini, beyaz eşya sektöründe 2001 krizinden sonra yüzde 40'lık daralma yaşandığına dikkati çekerek, 2002'de iki haneli büyüme beklenirken, bunun sadece yüzde 4 olarak gerçekleştiğini söyledi. 
     Sektörde 2003 yılı için yüzde 10'luk büyüme öngördüklerini kaydeden Pasini, ''Merloni olarak bu büyümenin parçası olmayı hedefliyoruz'' dedi. 
     Pasini, Ariston'un geçen yıl yüzde 7'lik bir pazar payına sahip olduğunu belirterek, yeni ürün ve kimlikleriyle bu yıl için yüzde 1'lik artışla yüzde 8'e ulaşmayı hedeflediklerini bildirdi. 
     Bunun başarılması için müşterilerine teknoloji, estetik, kalite ve farklı ürünlerle pazarın en iyilerini sunacakları kaydeden Pasini, yeni ürünlerin her gelir seviyesindeki tüketiciye hitap edeceğini söyledi. 
     Pasini, Ariston'un Türkiye'de bilinirlikte ikinci yabancı marka olduğuna işaret ederek, yıl içerisinde yeni ürünlerinin tanıtımı için 4 milyon Euro'luk harcama yapacaklarını kaydetti. 
     Pasini, ''Oldukça iddialı bir yıl geçireceğiz. Şundan eminiz ki Merloni olarak bir başarı hikayesine imza atacağız'' dedi. -YENİ ÜRÜNLER- Toplantıda, Pazarlama Müdürü Pınar Alankuş, Ariston'un bu ay içinde piyasaya sunacağı ürünler hakkında bilgi verdi. 
     Yeni ürün üretimi için müşterilerin alışkanlık, beklenti, davranış ve ihtiyaçlarının ön plana çıkarıldığını belirten Alankuş, yeni çamaşır makinesinin özel yalıtıma sahip motoru sayesinde günün her saatinde sessiz yıkama yapabildiğini söyledi. 
     Alankuş, çamaşır makinesinin süper beyaz fonksiyonu sayesinde bembeyaz yıkama yapabildiğini, Woolmark platin sertifikasıyla elde yıkanabilecek giysilerin makinede rahatlıkla yıkanabileceğini kaydetti. 
     Yeni bulaşık makinelerinde ise multisistem sepetler sayesinde çok kirli tencereler ve hassas cam eşyaların aynı anda yıkanabildiğini belirten Alankuş, çamaşır ve bulaşık makinelerinin yüzde 20-30 arasında zaman tasarrufu sağladığını söyledi. 
     Daha sonra, Haziran ayında gösterilmeye başlanacak Ariston'un yeni reklam filmleri izlendi. 
     
</TEXT>
</DOC>
