<DOC>
<DOCNO> 190138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun50.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam karşıtı açıklamalar yapan ABD'li generale soruşturma 
</HEADLINE>
<TEXT>

     ABD Savunma Bakanı Donald Rumsfeld, İslam karşıtı sözleriyle eleştirilere maruz kalan Pentagon'un üst düzey yetkililerinden Korgeneral William Boykin hakkında soruşturma açılacağını söyledi. 
     Pentagon'da brifing veren Rumsfeld, soruşturmanın Boykin'in isteği üzerine yapıldığını söyledi. 
     ABD Savunma Bakanlığı Pentagon'da ''savaş desteği ve istihbarat''tan sorumlu müsteşar yardımcılığı görevini sürdüren Boykin, kiliselerde ibadet sırasında askeri üniformasıyla yaptığı bazı konuşmalarla eleştiri oklarının hedefi olmuştu. Boykin daha sonra özür dilemişti. 
     Konuşmalarında ABD'nin köktendinci İslami militanlarla yaptığı savaşı ''Şeytan'la savaşa'' benzeten Boykin, NBC televizyonunun görüntülerini yayınladığı bir konuşmasında, Somali'deki bir Müslüman savaşçının, ''Amerika beni asla ele geçiremez çünkü Allah beni korur'' dediğini belirterek, o militana hitaben, ''Sen de biliyorsun ki benim tanrım seninkinden büyük. Biliyorum ki benim tanrım gerçek tanrı. Seninki ise idol put '' diyor. 
     
</TEXT>
</DOC>
