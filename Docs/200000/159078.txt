<DOC>
<DOCNO> 159078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo26.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporcu beslenmesinde doğru bilinen ilginç yanlışlar... 
</HEADLINE>
<TEXT>

     ''Birikimi Bir Potada Eritelim'' ilkesi ile Ülker Link sporsorluğunda eğitim hizmeti veren Murat Aşkın Basketbol Okulu, ''Sporcu Beslenmesi'' konusunda bir seminer düzenledi. 
     Seminere konuşmacı olarak katılan Dr. Aylin Çeçen Aksu, genel olarak sağlıklı ve dengeli beslenmeye ilişkin bilgiler verirken, ''doğru'' sanılan yanlışların altını çizdi. 
     Aksu, genelde doğru olarak kabul edilen ''protein sporcunun ana gıdasıdır'' inancına karşın, sporcunun ana gıdasının karbonhidrat olduğunu belirterek, ''Günlük beslenme ihtiyacının yüzde 20'sinin protein içeren gıdalar olması yeterlidir'' dedi. 
     Ayrıca sütün sabah kahvaltısında değil, ara öğünlerde ve özellikle akşam içilmesinin büyüme hormonunun salgılanmasını artırdığını da ifade eden Çeçen, kalsiyumun sporcu beslenmesindeki önemini vurguladı. 
     Öğrenci velileri ve küçük sporcuların katılımıyla interaktif bir formatta düzenlenen seminerde tüm soruları yanıtlayan Çeçen, sporcuların dondurma ve çikolata tüketimiyle ilgili sorularına da ''Aşırı tüketilmediği takdirde yararı vardır'' diye cevap verdi. 
     
</TEXT>
</DOC>
