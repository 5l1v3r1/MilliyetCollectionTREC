<DOC>
<DOCNO> 189171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/guncel/gun20.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   PKK'nın doktoru Öcalan obez    ADANA'DAN Almanya'ya sahte pasaportla kaçarken 7 Eylül'de havalimanında yakalanan ve Topluma Kazandırma Yasası'ndan yararlanmak için dilekçe veren PKK - KADEK'in doktoru Celal Çalışır 30 , Abdullah Öcalan'ın kardeşi Osman Öcalan'ın obez, örgüt yöneticilerinden Cemil Bayık'ın da belfıtığı olduğunu söyledi. Ankara Üniversitesi Tıp Fakültesi'nden 1999'da mezun olan Çalışır, aynı yıl Öcalan'ın yakalanmasının ardından örgüte katıldığını belirtti. Örgütün kararg h bölümünde doktor olarak görev yaptığını belirten Çalışır, "Birçok kampta yaralı ve hasta örgüt üyelerini kontrolden geçirdim. Başkanlık Konseyi üyelerini de muayene ettim. Kendilerine tedavi önerilerinde bulundum" dedi. 
   
   Sakık PKK dini örgüte benziyor    PKK KADEK'in üst düzey yöneticilerinden Şemdin Sakık, örgütün dini bir örgüte benzediğini, "Abdullah Öcalan'ın şeyh, diğerlerinin de mürit olduğunu" söyledi. Sakık'ın Topluma Kazandırma Yasası'ndan yararlanmak için yaptığı başvuruyla ilgili davaya Diyarbakır DGM'de devam edildi. İtirafları sonucu Öcalan'ın Suriye'den çıkarıldığını, güvenlik güçlerine elinden gelen yardımı yaptığını savunan Sakık, yakalandığı 1998'den itibaren güvenlik güçlerine örgütün dağılması yönünde yardımcı olduğunu söyledi. Sakık, "Yasadan yararlanamasam bile yardımlarım devam edecek" dedi. 
   
   Atina'yla 7 kez 'it dalaşı' iddiası    YUNANİSTAN ve Kıbrıs Rum Yönetimi'nin "Toksotis - Nikiforos", Türkiye'nin de Barbaros ve Toros tatbikatlarını iptal etmeleriyle Kıbrıs'ta önlenen "it dalaşları" Ege'de yaşandı. Yunan kaynaklar, F - 16 tipi 33 Türk savaş uçağının çarşamba günü Ege'de Yunan hava sahasını 59 kez, hava trafik kurallarını da 33 kez ihlal ettiğini öne sürdü. Aynı kaynaklar, iki ülke savaş uçakları arasında 7 defa da "it dalaşı" yaşandığını belirtti. Türk savaş uçaklarının 12'sinin silahlı olarak uçtuğu da iddia edildi. 
   
   50 Rum 5 Türk'ü hastanelik etti    KIBRIS Rum Kesimi'nin Larnaka kentinde 50 kadar Rum, 5 Kıbrıslı Türk'ü döverek yaraladı. Bayrak Televizyonu'nun haberine göre, Larnaka'da Hüseyin Yusuf'un çalıştığı işyerini basan 50 Rum, Yusuf'un ada aralarında bulunduğu 5 Türk'ü dövdü ve kesici aletlerle yaraladı. Rumlar, Türklere saldırı gerekçesi olarak aralarındaki alacak - verecek sorunlarını gösterdiler. 
   Kavga sonucu hafif yaralanan Türkler hastaneye kaldırılırken, Rum polisi olayla ilgili olduğu belirtilen 3 Rum ile bir Ukraynalıyı tutukladı. 
   
   'Askerle uyum sürekli olsun'    SAVAŞ ve yakın savaş hali dışında idam cezasını kaldıran Anayasa değişikliği çerçevesinde Askeri Ceza Kanunu ile Askeri Mahkemeler Kuruluşu ve Yargılama Usulü Yasası'nda değişiklik yapılmasını öngören tasarı, TBMM Adalet Komisyonu'nda 10 dakikada kabul edildi. Milli Savunma Bakanlığı Kanunlar Dairesi Başkanı Tümgeneral Yılmaz Hızlı, AKP'li Komisyon Başkanı Köksal Toptan'ın "Askerle uyum sağladık" esprisine "Sürekli olsun" karşılığını verdi. 
   
   
   
</TEXT>
</DOC>
