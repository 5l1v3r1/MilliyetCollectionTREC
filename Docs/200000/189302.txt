<DOC>
<DOCNO> 189302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko15.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın 9 ayında, 10.4 milyon dolar turizm geliri elde edildi 
</HEADLINE>
<TEXT>

     Devlet İstatistik Enstitüsü DİE Türkiye'nin 2003 yılı Temmuz Eylül dönemi turizm gelirinin 7 milyar 31 milyon 861 bin 447 dolar olduğunu bildirdi. 
     DİE, ''2003 Yılı 3. Dönem Çıkış Yapan Ziyaretçiler Anketi'' çalışmasının sonuçlarını açıkladı. 
     Buna göre, turizm gelirinin 4 milyar 912 milyon 472 bin 936 doları yabancı ziyaretçilerden, 2 milyar 119 milyon 388 bin 512 doları da yurtdışında ikamet eden vatandaş ziyaretçilerden elde edildi. 
     Toplam 7 milyar 31 milyon 861 bin 447 dolar olan turizm gelirinin, 5 milyar 375 milyon 938 bin 40 doları kişisel harcamalardan, 1 milyar 655 milyon 923 bin 408 doları ise paket tur harcamalarından sağlandı. 
     2003 yılı üçüncü dönem turizm geliri önceki yılın aynı dönemine göre yüzde 20.5 oranında artış kaydetti. Geçen yılın aynı dönemindeki turizm geliri 5 milyar 835 milyon 570 bin 206 dolar seviyesindeydi. 
     
     9 AYLIK GELİR 
     Ankete göre, bu yılın 9 aylık döneminde, toplam 10 milyar 492 milyon 49 bin 96 dolar gelir elde edilirken, bu dönemde gelen toplam ziyaretçi sayısı 12 milyon 436 bin 516 kişi olarak belirlendi. Bu rakamın 10 milyon 356 bin 765'i yabancı ziyaretçilerden, 2 milyon 79 bin 751'i de vatandaşlardan oluştu. 
     9 aylık dönemde kişi başına ortalama 844 dolar harcama yapıldı. 
     
     EN ÇOK TÜRKLER HARCIYOR 
     Ülkeyi ziyaret eden Alman pasaportlu ziyaretçiler, kişi başına 892 dolar, Türkiye pasaportlular 1491 dolar, Rusya Federasyonu pasaportlu ziyaretçiler 723 dolar ve İran pasaportlu ziyaretçiler de 463 dolar harcama yaptı. 
     Harcama türlerine göre, yeme-içmenin toplam harcama içindeki payı yüzde 26.6, konaklamanın payı ise yüzde 19.2 olarak belirlendi. 
     Sağlık, ulaştırma, spor, eğitim ve kültür gibi harcamalar ile tur hizmetleri harcamaları düşük seviyede kalırken, diğer mal ve hizmetlerin payı yüzde 42.5 oldu. 
     
     VATANDAŞ GİRİŞ ANKETİ 
     DİE'nin ''2003 Yılı 3. Dönem Vatandaş Giriş Anketi'' sonuçlarına göre de 694 milyon 998 bin 935 dolar turizm gideri hesaplandı. 
     694 milyon 998 bin 935 doların 667 milyon 410 bin 785 doları kişisel harcamalardan, 27 milyon 588 bin 150 doları ise paket tur harcamalarından oluştu. Yurtdışından Türkiye'ye getirilen mallar için yapılan harcamalar da 20 milyon 529 bin 405 dolar oldu. 
     Turizm giderinin yüzde 55.2'si havayolu, yüzde 35.6'sı karayolu ve yüzde 9.2'si denizyolu ile giriş yapan ziyaretçiler tarafından gerçekleştirildi. 
     Toplam 694 milyon 998 bin 935 dolar olan turizm giderinin 318 milyon 995 bin 578 doları Temmuz ayında gerçekleşirken, bunu 223 milyon 101 bin 141 dolar ile Ağustos ayı ve 152 milyon 902 bin 216 dolar ile de Eylül ayı izledi. 
     
</TEXT>
</DOC>
