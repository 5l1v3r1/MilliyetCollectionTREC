<DOC>
<DOCNO> 173077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/aeko.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
6.8 milyar dolarlık nefes 
</HEADLINE>
<TEXT>

   IMF beşinci gözden geçirmeyi noktalayarak 500 milyon dolarlık krediyi serbest bırakırken, Türkiye'yi borç geri ödemelerinde rahatlattı. 2004'te ödenecek 9.7 milyar dolar 5.2 milyar dolara, 2005'te ödenecek 10.1 milyar dolar 7.8 milyar dolara indi. Kalanı 2006'ya kaydı 
      YASEMİN ÇONGAR Washington 
   
   IMF İcra Direktörleri Kurulu, dünkü toplantısında beşinci gözden geçirmeyi noktalayarak yaklaşık 500 milyon dolarlık kredi dilimini serbest bıraktı. IMF İcra Direktörleri ayrıca Türkiye'nin fona geri ödeyeceği borca ilişkin takvimde değişiklik yaparak geri ödemeler için bir yıl ek süre tanıdı. 
   
   Bir yıllık rahatlama 
   Bu kararla Türkiye'nin önümüzdeki 2.5 yıl içinde yapacağı geri ödemenin 3.5 yıla yayılması mümkün olacak. Özellikle 2004 yılındaki borç yükünde büyük rahatlama sağlaması beklenen yeni takvim çerçevesinde, Türkiye IMF'ye 2004 ve 2005 yıllarında 19.8 milyar dolar yerine 13 milyar dolar geri ödeyecek ve borcun kalan bölümü 2006 yılına yayılacak. 
   IMF İcra Direktörleri Kurulu toplantısı ardından bir telekonferans düzenleyen IMF Avrupa Direktörü Michael Deppler, İcra Kurulu'nun Türk hükümetinin kararlarına çok olumlu yaklaştığını ve iktisadi programın yeniden rayına oturduğunu söyledi. 
   
   Gelir artırıcı paket önemli 
   Deppler, özellikle sosyal sigorta prim affı konusundaki düzenlemenin, SSK, Bağ - Kur yasalarının çıkartılmış olmasının ve gelir artırıcı yeni önlemler paketinin önemi üzerinde durdu. 
   
   Hedefler tutacak 
   IMF Avrupa Direktörü, yüze 5'lik büyüme ve yüzde 20'lik enflasyon hedeflerinin tutturulacağı tahmininde bulunurken gayri safi milli hasılanın GSMH yüzde 6.5'i oranındaki faiz dışı fazlanın da hem 2003 hem 2004'te sağlanacağı beklentisini açıkladı. 
   
   'Türkiye'nin performansı beklenenden daha iyi'    Deppler, Türkiye'nin son dönem ekonomik performansını "Beklenenden daha iyi" diye nitelendirdi. Buna karşın Türkiye'nin borçlarını çevirip çeviremeyeceği konusunda piyasadaki soru işaretlerinin giderilmesi ve daha rahat bir ödeme takvimi sağlanmasında İcra Direktörleri'nin oy birliğiyle karar verdiklerini açıklayan Deppler, yeni borç takviminin Türkiye'nin geri ödemelerini "beklentiler" bazından "yükümlülükler" bazına kaydırılması anlamına geldiğini söyledi. 
   Deppler'a göre bugüne dek "beklentiler" bazında ve yükümlülük tarihinden önce geri ödeme yapan Türkiye'nin bundan böyle borçlarını yükümlülük tarihinde ödemesi öngörülecek. Bu yeni düzenlemenin Türkiye'ye 2004 yılı içinde büyük rahatlama sağlaması bekleniyor. Yeni takvim 2004'te 9.7 milyar dolar olan geri ödeme miktarını 5.2 milyar dolara indiriyor. 2005'te 10.1 milyar dolar olan geri ödeme de 7.8 milyar dolar düzeyinde gerçekleşecek. Ertelenen borç miktarı ise 2006 yılına kaydırılacak. Deppler yeni borç takvimiyle ilgili ayrıntılı açıklamanın bugün Ankara'da yapılacağını bildirdi. 
   
   'Merkez Bankası ve BDDK'dan özellikle memnunuz'    Merkez Bankası ve BDDK'nın çalışmasından özellikle memnun olduklarını belirten IMF Avrupa Direktörü Michael Deppler, Türk ekonomisinde en büyük zaafın reel faiz hadleri olduğuna dikkat çekti. 
   Özellikle Türk Lirası bazındaki kamu borçlarının yüzde 20'ler düzeyinde faiz üzerinden ödenmesinin sıkıntı yarattığına işaret eden Michael Deppler, buna karşın borç oranında genel olarak iyileşme sağlandığını vurguladı. 
   Michael Deppler, ABD'den gelecek 8.5 milyar dolarlık kredinin de Türkiye'nin kısa vadeli iç borcunun uzun vadeli Amerikan devlet kredisine çevrilmesi şeklinde değerlendireceği yönünde Ankara'dan söz aldıklarını bildirdi. 
   
   'TL'nin bu kadar değerlenmesi bizi şaşırttı'    Deppler TL'nin özellikle dolar karşısında değer kazanmasını yakından izlediklerini belirtirken, TL'nin bizi performansı bizi şaşırttı dedi. 
   Ancak bu durumun, şu aşamada Türk ihracatçısının rekabet gücünü azaltan bir yön taşımadığını vurgulayan Deppler, ücret disiplininin korunması ve verimliliğin yanı sıra, TL'nin euro karşısında daha az değerlenmiş olmasının da kaygılarını azalttığını söyledi. 
   
   
</TEXT>
</DOC>
