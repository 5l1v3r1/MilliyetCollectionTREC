<DOC>
<DOCNO> 197584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun05.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Liz Taylor "Michael Jackson kesinlikle masum" 
</HEADLINE>
<TEXT>

     Ünlü yıldız Elizabeth Taylor, erkek çocukları taciz suçlamalarıyla karşı karşıya bulunan Michael Jackson'ın kesinlikle masum olduğunu söyledi. 
     Jackson'ın yakın arkadaşı Taylor, bir açıklama yayınlayarak, basını ''yargısız infaz'' yapmakla suçladı ve ünlü popçunun suçsuzluğunu ispat edeceğine inandığını belirtti. 
     ''Michael Jackson'ın kesinlikle suçsuz olduğuna ve bu gerçeğin ortaya çıkacağına inanıyorum'' diyen Taylor, Singapur'a gidişinde Jackson'la ilgili haberlerden ötürü basın mensuplarına demeç vermek istemedi. 
     Bu arada, Jackson'ın suçsuzluğuna inanan hayranları, New York'ta da bir gösteri düzenlediler. 
     Manhattan'daki Times ve Union meydanlarında önceki gece toplanan Jackson hayranları, ellerinde mumlarla şarkılar söyleyerek ünlü şarkıcıya destek verdiler. 
     Öte yandan, New Jersey eyaletinde yaşayan ve ilk kez 8 yıl önce Michael Jackson'la tanışan 17 yaşındaki Ahmed Elatab adlı genç de ünlü şarkıcı hakkındaki suçlamaları reddetti. 
     Jackson'ın Neverland isimli çiftliğine 6 kez gittiğini, ama ünlü popçunun kendisini hiçbir zaman taciz etmediğini söyleyen Elatab, ''O çocukları taciz etmez, sadece çocuklara yardım etmeyi sever. O sapık değil'' diye konuştu. 
     
</TEXT>
</DOC>
