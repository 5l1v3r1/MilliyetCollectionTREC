<DOC>
<DOCNO> 187402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy07.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestolar her yerde 
</HEADLINE>
<TEXT>

      DİNÇER ŞEREF İstanbul, DHA 

   
   İstanbul'un çeşitli yerlerinde düzenlenen gösterilerde, Irak'a asker gönderilmesine ilişkin tezkerenin TBMM'de kabul edilmesi kınandı. 
   Üsküdar'daki Özel Amerikan Lisesi önünde yapılan eylemde, ikisi kadın altı kişi, kendilerini okulun kapısına kelepçeledi. "Amerikan askeri olmayacağız", "6. Filo'yu unutmadık", "Türk askerini öldürtmeyeceğiz" şeklinde sloganlar atan gruba müdahale eden polis, basın açıklamasına fırsat vermeden kelepçeleri anahtarla açarak protestocuları gözaltına aldı. 
   İstanbul Üniversitesi Beyazıt Kapısı'nın önünde toplanan öğrenci grubu, çeşitli sloganlar atarak, "İşgale değil, direnişe destek ol" yazılı bir pankart açtı. 
   DİSK, KESK, TMMOB, TTB ve savaş karşıtı gruplar, Taksim Gezi Parkı'nda yarım saatlik oturma eylemi yaptı. İzmir'de de KESK'e bağlı sendika, meslek odası ve bazı partililerden oluşan yaklaşık 2 bin kişi Konak'tan AKP binası önüne kadar yürüdü. 
   DEHAP'ın Mersin, Ceyhan'da düzenlediği protesto gösterilerinde ise 52 DEHAP'lı gözlatına alındı. 
   
</TEXT>
</DOC>
