<DOC>
<DOCNO> 179370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur12.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz kalan 3 aylık taya yardım eli uzandı... 
</HEADLINE>
<TEXT>

     Edirne'de, trafik kazası sonucu sakatlanan ve iğneyle öldürülmek zorunda kalınan atın 3 aylık yavrusu ''Gamze''nin yalnızlığını gidermek amacıyla İzmirli bir hayırsever yardım eli uzattı. 
     Londra Asfaltı yakınındaki yeşil alanda, yaklaşık 20 gün önce sahibi Erol Gümüşler tarafından otlatılan Gamze tayın annesi ''Gül'', Hasan Kısas yönetimindeki 59 FV 209 plakalı otomobilin çarpması sonucu ayağı kırılınca, iğne yapılarak öldürülmek zorunda kalınmıştı. 
     Gümüşler, 2 yaşında aldığı ve yaklaşık 6 yıl boyunca baktığı atına üzülürken, gazetede çıkan haberler sonucu kendisine bir hayırseverin at alınması için para yardımında bulunacağını duyunca sevindi. 
     Adının açıklanmasını istemeyen hayırseverin ilk etapta yaptığı 1 milyar lira yardım sayesinde, Kızılay Edirne Şubesi aracılığıyla Gümüşler ailesine beyaz bir at satın alındı. At aileye teslim edilirken, ailenin 8 ve 10 yaşındaki iki çocuğuna da, ayakkabı, okul çantası ve önlük ile gıda yardımında bulunuldu. 
     Erol Gümüşler, yeni atlarına ''İnci'' ismini verdiklerini belirterek, Gül'ü kaybetmenin üzüntüsünden İnci'nin kendisine verilmesine sevinemediğini söyledi. 
     Kendisine yardımda bulunan hayırsevere teşekkür ettiğini kaydeden Gümüşler, hayırsever kişinin yaptığı iyiliği annesinden görmediğini, bu nedenle hayırsevere ''anne'' diye hitap ettiğini söyledi. 
     İzmirli hayırsever kadın da, Anadolu Ajansı aracılığıyla ulaştığı aileye yardımlarının süreceğini dile getirerek, önümüzdeki günlerde ailenin yakacak ve gıda gereksinimlerini de karşılamayı düşündüğünü söyledi. 
     
</TEXT>
</DOC>
