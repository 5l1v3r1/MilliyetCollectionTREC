<DOC>
<DOCNO> 172020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/guncel/agun.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem raporunu umursayan olmadı 
</HEADLINE>
<TEXT>

TÜBİTAK 'ın 3 yıl önce Denizli Valiliği'ne bölgede 5.8'lik bir deprem beklendiğine dair rapor gönderdiği ortaya çıktı. Bu rapor da diğerleri gibi dikkate alınmadı... 
     ÖNAY YILMAZ İstanbul 

     TÜBİTAK Marmara Araştırma Merkezi MAM Yer Bilimleri Enstitüsü'nün, 2000 yılı Kasım ayında Denizli Valiliği'ne, bölgedeki fayların 5.8 büyüklüğünde bir deprem üreteceği ve buna göre önlemler alınması şeklinde bir rapor sunduğu ortaya çıktı. 
     MAM Başkan Yardımcısı Doç. Dr. Sedat İnan, Denizli'de 2000 yılının eylül ayında Doç. Dr. Serdar Özalaybey başkanlığındaki bir ekip tarafından bir proje yürütüldüğünü belirterek, "Bölgenin depremselliğini belirlemek için 28 sismolojik istasyondan oluşan bir sismik ağ kurularak bir ay süreyle çalışıldı" dedi. 
     
     MASRAFI DA KARŞILAMADILAR 
     Çalışmanın sonunda Denizli Valiliği'ne, hazırlanan raporla birlikte, alınacak önlemler ve yapılacak çalışmalarla ilgili 368 bin dolarlık bir bütçe de sunduklarını belirten İnan, şunları kaydetti 
     "Raporu 2000 Kasım ayında Valiliğe bildirdik. Bütçeyi de bildirdik. Valilik bize raporu ve bütçeyi Başbakanlığa göndereceklerini söyledi. Ancak ondan sonra bizi bir daha aramadılar. Ayrıca bir aylık çalışmamızla ilgili kendi bütçemizden yaptığımız masrafı da vereceklerini söyledikleri halde vermediler." 
     
     'SAFSATALAR GEÇERLİ OLUYOR' 
     TÜBİTAK MAM Başkanı Prof. Dr. Naci Görür ise depremle ilgili söylentilere dikkat çekerek, "Biz ciddi bir rapor hazırlayıp verdik. Ama maalesef safsatalar geçerli oluyor" dedi. 
     Raporda, fayların 12 kilometre derinlikte, belirlenen aktif fayların 25 - 35 kilometre uzunlukta ve olası atım miktarlarının 1 - 5 metre olduğu belirtilerek, "Bu fayların 5 - 5.8 büyüklükleri arasında deprem üretme potansiyeli olduğu kestirilmiştir" denildi. 
     
Kızılay çadırı dağıtılmadı      OSMAN NURİ BOYACI Denizli DHA 

     Denizli Buldan'da önceki gün meydana gelen 5.6 büyüklüğündeki deprem ve artçı sarsıntılar nedeniyle halk geceyi sokakta geçirdi. 124 binanın hasar gördüğü Buldan'a Kızılay'ın gönderdiği çadırlar dağıtılmadığı için, vatandaşlar fiyatı 200 milyon lirayı bulan çadırlardan satın aldı. Denizli Valisi Recep Yazıcıoğlu'nun, "Bu gece mümkün olduğunca evlere girilmesin" önerisine uyan Buldanlılar açık alanlarda sabahladı. Çadır satışlarında patlama yaşanırken, peşin parası olmayanlara altı takside kadar çadır satıldı. Kızılay da ilçeye 500 aile tipi çadır ve 1500 adet battaniye gönderdi. Buldan Kaymakamı Bilal Çelik, çadırların 210'unun ilçede, 290'ının ise merkezde depoya koyulduğunu belirterek, "30 sahra çadırının beş tanesi kurulacak. Şu an çadırları dağıtmak istemiyoruz. İyilik yapalım derken paniğe yol açabiliriz" dedi. 
     

</TEXT>
</DOC>
