<DOC>
<DOCNO> 184509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/sazak.html </URL>
<DATE> 2003/09/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hortum isyanı 
</HEADLINE>
<TEXT>

   
   Türkiye'nin ABD'den sağladığı 8.5 milyar dolarlık kredinin Irak'a asker gönderme koşuluyla ilişkilendirilmesi bir yana, kamu vicdanını sızlatan asıl trajedi, 'borcu kapatmaktan' başka seçeneği olmayan ülke ekonomisinde 43 milyar doların bankalardan hortumlanmasıdır. 
   Bu rakama Uzanlar'ın İmar Bankası batağı dahil değil. 
   Türkiye, 2004'ten itibaren gereksinim duyacağı dış kaynak açısından 'kredi muslukları' kapanmasın diye, askerlerini Irak batağına göndermeyi göze alırken, ülkeyi soyanlar serbestçe dolaşabilmektedir. 
   BDDK Başkanı Engin Akçakoca, bankacılık sistemini yeniden yapılandırma maliyeti olan 43.6 milyar dolar, ulusal gelirin yüzde 29.7'sine denk gelmektedir. 
   Bu rakama 5 milyar dolarlık İmar Bankası faturası da eklendiğinde 2001 krizi sürecindeki batık, ulusal gelirin üçte birine ulaşıyor. Demek ki bu soygunun zamanında önüne geçilebilse milyonlarca insan işinden olmayacak, yüz binlerce işyeri kapanmayacak, kişi başına gelir 2500 dolara gerilemeyecekti. 
   Bankaların 21.7 milyar dolarlık görev zararlarının ve grup şirketlerine açılan usulsüz kredilerin 'geri dönüşü' konusunda BBDK elindeki yasal olanaklarla bir şeyler yapmaya çalışıyor. Ancak tahsil edilen alacakların toplamı 1.7 milyar dolar. 
   Banka hortumlayanlar, haksız elde ettikleri serveti Hazine'den kaçırmayı başardılar. Soyanın yanına kar kaldı, kimseden hesap sorulmadı. 
   Geç de olsa, Adalet Bakanlığı yeni tasarılarla hortumcuların üzerine gidiyor. Görev Meclis açıldıktan sonra AKP ve CHP'de. 
   Dün TBMM Başkanvekili Yılmaz Ateş'le konuştuk. İsyan halindeydi CHP'nin 8.5 milyar dolarlık ABD kredisine itirazıyla 43 milyar dolarlık hortumun birlikte yorumlanması ağırına gitmişti. 
   Gerçekten bu noktada CHP'ye haksızlık yapılıyor. 
   CHP muhalefeti pek çok başka noktada eleştirilebilir ama bankacılık konusunda bu partiye yöneltilen dolaylı ya da dolaysız oklar yerini bulmayacaktır. Çünkü CHP, 1999 seçimleri öncesinde bankalardaki soygunu zamanında gören ve üzerine giden tek partidir. O zamanki 'istikrar korosu' bankalardaki çöküşü görmezlikten gelmiş, 'hortumlanan rakamın birkaç milyarı bulmayacağını' öne sürmüştü. 
   Türkbank skandalı nedeniyle hükümeti düşüren CHP cezalandırılmış ve 1999 seçimlerinde Meclis dışında kalması için 'ambargo'ya uğramıştır. 
   Keşke bugünkü duyarlılık, 1998 yazında sergilenseydi. 
   Beş yıl önceki bankaların görev zararları 3.6 milyar dolardı. 
   Günümüzde ise rakam 43 milyar dolara ulaştı. Uzanlar ortada yok. Bekçilerin, çaycıların 'bankacı' diye arandığı dönemden geçiyoruz. 
   Medyada ise etik ile 'tetikçi'lik karıştı, herkes 'temiz toplum'cu kesildi. 
   Şarkı sözlerindeki gibi, 'daha önceleri neredeydiniz ' 
   
      
   
</TEXT>
</DOC>
