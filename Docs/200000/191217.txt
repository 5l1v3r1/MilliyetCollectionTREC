<DOC>
<DOCNO> 191217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo24.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür, "200'ler kulübü"nde 
</HEADLINE>
<TEXT>

     Galatasaraylı Hakan Şükür, Samsunspor maçında attığı golle 2. kez ''dalya'' dedi. 
     Birinci Futbol Ligi tarihinde şimdiye dek toplam 199 kez rakip fileleri havalandıran deneyimli futbolcu, maçın 63. dakikasında attığı güzel röveşata golüyle lig tarihinde 200 gol barajına ulaşan 5. futbolcu olarak Türk futbol tarihine geçti. 
     Birinci Lig kariyeri boyunca Sakaryaspor, Bursaspor ve Galatasaray formaları altında şimdiye dek 199 gole imza atan 32 yaşındaki Hakan Şükür Tanju Çolak, Hami Mandıralı, Metin Oktay ve Aykut Kocaman'ın ardından ''200'ler Kulübü''ne giren 5. oyuncu unvanını aldı. 
     Milli futbolcu, bu sezon takımının oynadığı 10 lig maçında da forma giyerken, toplam 6 gole imza attı. 
     
     ''3 YIL ÜLKEMDE KALIP, 300 GOL ATMAK İSTERDİM'' 
     Hakan Şükür, maçtan sonra yaptığı açıklamada, 200. golünü güzel bir röveşata ile atmaktan dolayı mutlu olduğunu söyledi. 
     Hakan, Samsunsporlu oyuncuların devamlı peşinde olmasından dolayı ilk yarı arkadaşlarına pozisyon hazırlamaya çalıştığını kaydederek, ''Ancak ikinci yarıda güzel bir gol atarak, 200. golü buldum. Yurtdışında geçirdiğim 3 sene, ülkemde oynayıp, 300 gole ulaşmayı çok isterdim. Ama bundan sonra da çok gol atmaya devam edeceğim'' diye konuştu. 
     
</TEXT>
</DOC>
