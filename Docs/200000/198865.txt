<DOC>
<DOCNO> 198865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Afetler Raporu Açlıktan ölme sınırında 40 milyon kişi var 
</HEADLINE>
<TEXT>

     AIDS yüzünden geçen yıl Afrika'da günde 6 bin 500, yılda yaklaşık 2 milyon 400 bin kişinin yaşamını yitirdiği bildirildi. 
     Uluslararası Kızılhaç ve Kızılay Dernekleri Federasyonu'nca hazırlanan ''Dünya Afetler Raporu 2003''ün önsözünü yazan federasyon genel sekreteri Didier J. Chertipel, yardım sunumu meselesinin gittikçe daha tehlikeli bir oranda siyasi nitelik kazandığını belirtti. 
     Chertipel, ''terörle savaş'' kapsamında hedeflenen ülkelere benzeri görülmemiş oranda insanı yardım ve yeniden yapılandırma yardımı yapılırken, diğer krizlerin göz ardı edildiğini kaydetti. 
     Afrika'nın kuraklıklar, seller, çatışmalar, bulaşıcı hastalıklar ile hepsinden daha ölümcül olan ve geçen yıl günde tahmini 6 bin 500 kişinin yılda yaklaşık 2 milyon 400 bin kişi ölümüne yol açan HIV AIDS tarafından kuşatıldığını vurgulayan Chertipel, insani yardımların, çatışma, hastalık veya afet nedeniyle acı çeken herkese eşit sunulmadığını anlattı. 
     
     ''AÇLIK ÇEKENLER NE OLACAK '' 
     Irak'ta Saddam Hüseyin rejiminin devrilmesinden sonraki birkaç hafta içinde ABD Savunma Bakanlığı'nın Iraklılar'a yapılacak yardımı 1.7 milyar dolara çıkardığını belirten Chertipel, ''Bu, minnettarlıkla kabul edilecektir ama Afrika kıtası üzerindeki 22 ülkede açlıktan ölme sınırında olan 40 milyon insan ne olacak '' ifadelerine yer verdi. 
     Yalnızca Angola'da, 4 milyon kişinin hayatta kalabilmek için yardıma ihtiyaç duyduğunu, 2002 Eylül ayında federasyonun bu kişiler için acil yardım çağrısında bulunduğunu, 4 ay sonra yardım çağrısının yüzde 4'ünden daha az kısmının karşılandığı bildiren Chertibel, şöyle devam etti 
     ''Unutulmuş afetler daha fazla hak etse bile, yankı uyandıran krizler genelde daha yüksek yardım çağrıları yapılmasını sağlamaktadır. Bu eğilimin önüne geçilmelidir. Dünya çapında insani ihtiyaçların güvenilir ve tarafsız tespit edilebilmesi için yatırım yapmaya öncelik verilmelidir ki, böylece söz konusu yardım, stratejik ve medya gündeminin en başında yer alanlara değil, risk altında olan asıl ihtiyaç sahiplerine sunulabilsin.'' 
     
</TEXT>
</DOC>
