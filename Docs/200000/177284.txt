<DOC>
<DOCNO> 177284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur25.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Problemli çocuklarla yunuslarla terapi... 
</HEADLINE>
<TEXT>

     Antalya'daki Yunus Gösteri Merkezi'nde, çeşitli problemleri bulunanlar için yunuslarla terapi başladı. 
     Antalya Ruh Bilim Okulu'nun sahibi terapist Dr. Murat Kemaloğlu, Yunus Gösteri Merkezi'ndeki yunuslarla, çocuklar ağırlıkta olmak üzere sorunları olanların terapisine başladıklarını bildirdi. 
     Çeşitli problemleri olan çocuklara günde yarım saat havuzda yunuslarla terapi uyguladıklarını anlatan Kemaloğlu, ''Yunuslar sevgi doludur. Problemi olan çocuklar, yunuslarla beraberken birçok sorunlarından arınıyorlar'' dedi. 
     Kemaloğlu, havuz terapisinin tamamlanmasının ardından çocukların aileleriyle birlikte ayrı bir yerde terapiye tabi tutulduğunu söyledi. 
     16 yaşındaki otistik Okan Kaçmaz da yunuslarla terapiye başladıktan sonra belirli bir iyileşme görüldüğüne dikkati çeken Kemaloğlu, A.A muhabirine şunları söyledi 
     ''Okan Kaçmaz ile günde yarım saat olmak üzere toplam 9 seans yapıldı. Okan da belirli gelişmeler oldu. Soru sormayan Okan, sorular sormaya, gece işememeye, kedi korkusu ve bazı korkularından arınmaya başladı. Bilgisayarda daha başarılı oyunlar çıkarıyor. Anne babasına olan kızgınlığı gitti. Okan Kaçmaz ile havuz dışında da aile terapisi yapıyoruz. Yunustan korkan Okan artık yunusu öpüyor, şarkı söylüyor.'' Okan Kaçmaz'ın babası Erol ve annesi Gülay Kaçmaz ise Okan'ın yunuslarla terapisinden sonra kendine olan güveninin, konsantrasyonunun arttığını, yunuslarla havuza girdiğinde mutluluğunun yüzünden okunduğunu belirttiler. 
     Beş yıl önce geçirdiği trafik kazasının ardından felç olan 27 yaşındaki İbrahim Bahçıvanoğlu ise yeni başladığı terapide, eğitmenler vasıtasıyla havuzda yunusa dokunabiliyor. 
     
     ANTALYA SAĞLIK MÜDÜRLÜĞÜ YETKİLİLERİ 
     Öte yandan, Antalya Sağlık Müdürlüğü yetkilileri, yunuslarla terapi konusunda ruhsat verilmesi için Sağlık Müdürlüğü'ne başvurulduğunu bildirdiler. 
     Böyle bir uygulamanın ilk kez yapılacağı için konu hakkında çok ayrıntılı bilgilerinin bulunmadığını kaydeden yetkililer, Sağlık Bakanlığı ile bağlantı kurduklarını ve gelecek yanıta göre işlem yapılacağını belirttiler. 
     
</TEXT>
</DOC>
