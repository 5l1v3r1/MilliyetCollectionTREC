<DOC>
<DOCNO> 182903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko08.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi, Digital hisselerini devredecek... 
</HEADLINE>
<TEXT>

     Yapı ve Kredi Bankası, doğrudan ve dolaylı olarak yüzde 72.5 oranında sahip olduğu Digital Platform İletişim Hizmetleri A.Ş. hisselerini Turktell'e devredecek. 
     Yapı ve Kredi Bankası Yönetim Kurulu'nun dünkü toplantısında alınan devir kararı, Borsa'ya gönderilen açıklamayla kamuoyuna duyuruldu. 
     Açıklamaya göre, devir kararı, BDDK ve Tasarruf Mevduatı Sigorta Fonu TMSF ile Çukurova Grubu temsilcileri arasında 31 Ocak 2003 tarihi itibariyle imzalanan sözleşmenin ana unsurlarının 27. maddesinde belirtilen Fintur Technologies B.V. ve Digital Platform İletişim Hizmetleri A.Ş. hisselerinin anlaşma tarihini izleyen bir yıl içinde bankadaki defter değerleri üzerinden Çukurova Grubu tarafından satın alınması opsiyonu ve Turkcell İletişim Hizmetleri A.Ş.'nin 9 Eylül tarihli yazılı teklifi çerçevesinde alındı. 
     Digital hisselerinin, defter değerleri üzerinden Turkcell İletişim Hizmetleri A.Ş.'nin yüzde 99.99 iştirakı Turktell Bilişim Servisleri A.Ş.'ye devredilmesiyle ilgili çalışmalara başlanması ve bu çalışmalar ile gerekli izinlerin tesisi için genel müdürlük yetkili kılındı. 
     
</TEXT>
</DOC>
