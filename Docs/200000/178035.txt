<DOC>
<DOCNO> 178035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo14.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor taraftarlarına "vergi borcu" kampanyası başlatıyor... 
</HEADLINE>
<TEXT>

     Bursaspor Kulübü yönetimi, kulübün yaklaşık 5.5 trilyon lira olan vergi borcunun kapatılması için bugün, ''Sen de bir kibrit çak'' sloganıyla kampanya başlatıyor. 
     Bursaspor Kulübü Başkanı Fikret Üstenci, kulübün faiz işleyen tek borcunun, birikmiş vergi borçları olduğunu belirterek, bunun zaman yitirilmeden kapatılması gerektiğini söyledi. 
     Yönetime talip olduklarında, Bursasporlu taraftarların, kulübün vergi borçlarının ödenmesi için yardım etme taahhüdünde bulunduğunu belirten Üstenci, bu güvenceyle kampanya başlatma kararı aldıklarını kaydetti. 
     Üstenci, kulübün mali yapısının, şu anda bu borcu kapatacak yeterliliğe sahip olmadığını dile getirerek, ''Bursaspor'un 3.3 trilyonu vergi barışına tabi, yaklaşık 5.5 trilyon lira vergi borcu var. Bursaspor'un geleceğinin daha aydınlık olabilmesi için, taraftarlarımızla birlikte bu borcu zaman geçirmeden ödemeliyiz'' dedi. 
     Bir bankada açılacak hesapla yürütülecek kampanyada, toplanan paraların kulüp kasasına girmeden doğrudan vergi dairesine aktarılacağını ve mevcut borçtan düşüleceğini anlatan Üstenci, tüm Bursasporlulardan kampanyaya destek olmalarını istedi. 
     Üstenci, kampanyanın başarıya ulaşmasının Bursaspor'un geleceğiyle yakından ilgili olduğunu vurgulayarak, şunları söyledi 
     ''UEFA kriterlerine göre, belli bir düzeyin üzerinde vergi borcu bulunan kulüpler, Avrupa kupalarına katılamayacak. Türkiye'de birçok takım bu tehditle karşı karşıya ama biz Bursaspor'un gelecek yıl böyle bir sorun yaşamasını istemiyoruz. Bu nedenle Bursaspor'un önünün aydınlanması için taraftarlarımıza Sen de bir kibrit çak çağrısı yapıyoruz. Yönetim kurulu olarak kendi cebimizden yapacağımız bağışla, kampanyayı bugün başlatacağız.'' Kampanyanın, çoğunluk tarafından desteklenmesini istediklerini ifade eden Üstenci, 2 milyonluk nüfusa sahip Bursa'nın bu borcu kapatacağına olan inançlarının tam olduğunu kaydetti. 
     
</TEXT>
</DOC>
