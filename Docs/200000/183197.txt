<DOC>
<DOCNO> 183197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo20.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman 7 puanı da hediye ediyoruz, lige 0 puanla başlıyoruz 
</HEADLINE>
<TEXT>

     Ligde geçen hafta Trabzonspor karşısında cezalı oyuncu Özgür'ü oynattıkları gerekçesiyle hükmen yenik sayılan Çaykur Rizespor'un teknik direktörü Hikmet Karaman, Trabzonspor karşısında alın teriyle kazandıklarını masa başında kaybetmeye gönlünün razı olmadığını söyledi. 
     Karaman, yaptığı açıklamada, Özgür Vurur'un vize işleminin yapılması konusunda kendilerinin olduğu kadar kararı verenlerin de hatasının olduğunu savunarak, şöyle devam etti 
     ''Bizim kulübümüz 21 Temmuz'da Özgür ile ilgili bütün mevzuatı federasyona vermiş. Onlar da bizim dosyayı kenara koymuşlar. Tabii bunun takip işlerinin de mutlaka olması gerekiyordu. Kulüp o gün parayı yatırmamış olabilir. Bun bu sporcuyu İstanbulspor maçında kadroya almışım. Madem öyleyse neden kulübe bir uyarı yazısı gönderilmedi.'' İstanbulspor maçı öncesi yardımcı antrenör Engin Korukır ve genel kaptan Yılmaz Zehiroğlu'nu kulüp müdürü ile görüşmeye gönderdiğini kaydeden Karaman, şöyle konuştu 
     ''Onlarla kulüp müdürüyle görüşüp federasyondan Özgür'ün oynayacağına dair bir yazı almalarını istiyorum. Ancak kafa olarak kulüp müdürü gönderdiğim kişileri razı ediyor. Onlar da bana geliyorlar, 'hocam bir sorun yok' diye. Benim yediremediğim bir konu bu. Federasyondan da birçok kulüp izin alarak parasını yatırmadığı halde lisans işlemlerini tescil ettiriyorlar. Alın teriyle kazandığımızı masa başında kaybetmeye gönlüm razı olmuyor.'' Karaman, lige yeniden başlamak istediklerini de ifade ederek, ''7 puanı da onlara hediye ediyoruz. Sıfırdan başlayacağız. Bu takım sıfır puandan başlıyor. Futbolcularımda da yürek olacak. Onlar da yüreğini, hırsını, iyi futbolcu olduğunu, Çaykur Rizespor'u temsil etmenin ne demek olduğunu bilecek. Futbolcu arkadaşlarım çıkacak ve bir seri yakalayacaklar'' diye konuştu. 
     
</TEXT>
</DOC>
