<DOC>
<DOCNO> 173621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/spo02.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezg h başladı 
</HEADLINE>
<TEXT>

   Fenerbahçe Başkanı Aziz Yıldırım, tribünlerin istemesi halinde adaylığa sıcak bakan Ali Şen'i hedef aldı, "Taraftar ile pazarlık yapılıyor" eleştirisini yaptı 
      
   "Hakkımızı savunamadık" 
   BODRUM'DA muhalefetin desteğini alan ve tribünlerin istemesi halinde göreve hazır olduğunu ifade eden Ali Şen'in açıklamaları Sarı - Lacivertli camiada geniş yankı uyandırdı. Başkan Aziz Yıldırım'ın, yakın çevresine Ali Şen'in seçtiği yöntemi ve muhalefeti eleştirerek, "Şubattan önce kongre yok. Ama şimdiden tezg h başladı. Geçen sene de aynı oyunlar sahneye konuldu. Muhalefetle uğraşmaktan takımın hakkını savunamadık" dediği öğrenildi. 
   
   "El koyma dönemi bitti" 
   ŞEN'İN "tribünler istiyorsa, göreve hazırım" mesajına tepki gösteren Yıldırım'ın, "Sezona kötü başlamamız halinde taraftarı yönetimin aleyhinde bağırtmaya çalışıyorlar. Taraftar ile pazarlık yapılıyor. Artık el koyma dönemi bitti. Gelecek kişi katkı yapacaksa gelecek" ifadelerini kullandığı bildirildi. Huzur aradıklarının altını çizen Fenerbahçe Başkanı, "Bugüne kadar sustuysak, Fener için sustuk, kurumsallaşmanın olması için sustuk" mesajını gönderdi. 
   
   Fenerbahçe kanatsız kaldı    Daum düşünceli 
   SARI-LACİVERTLİ ekip, dünü izinli geçirirken, Teknik Direktör Christoph Daum'u kanat bölgesinde görev yapan oyuncularından beklediği verimi alamamanın sıkıntısı sardı. Sol tarafta Erhan Albayrak, İsmail Güldüren ve Mahmut Hanefi'nin henüz sisteme uyum sağlayamadığı gözlenirken, sağ kanatta ise cezalı Fatih Akyel'in yanı sıra Ali Güneş'in de sakatlığı Alman hocanın canını sıktı. 
   
   Zorunlu fren 
   DAUM, sakatlıkların artmaması ve aşırı yorgunluk nedeniyle bugünden itibaren idmanların dozunu düşürme kararı aldı. Bu arada burnu kırılan kaleci Volkan, hayatında ilk kez bir sakatlık geçirmenin üzüntüsünü yaşadığını söyledi. Genç file bekçisi, "Kaderime ağlıyorum. Kısa sürede sahalara dönmek istiyorum" dedi. Kaptan Ümit Özat ise, İstanbulspor maçı için taraftarlardan destek istedi. 
   
   Alex yola çıktı    Fenerbahçe'nin anlaşmaya vardığı Brezilyalı yıldız, şans verilirse, İstanbulspor maçında sahaya çıkacak 
   
   İşlem tamam 
   SANTOS kulübünde görev yapan ve her konuda anlaşmaya varılan Alex'in, İstanbulspor ile oynanacak ligin ilk maçına yetişmesi kesinleşti. Brezilya'da bulunan yöneticiler Hakan Bilal Kutlualp ve Mahmut Uslu'nun dün bu oyuncunun kulübüyle ilgili bürokratik işlemleri tamamladığı öğrenildi. Alex'in transferinin ardından Fabiano için pazarlıklar hızlandırıldı. 
   
   Sürpriz çıkabilir 
   SAO Paulo yetkilileri ile bir araya gelen iki yönetici, bütün gün bu transfer için Brezilyalılar'ı iknaya çalıştı. Pazarlıktan sonuç çıkmaması halinde Kutlualp ve Uslu'nun sürpriz bir isme yönelebileceği ifade edildi. Sao Paulo, Fabiano'nun 10 milyon dolarlık bonservisinde indirime yanaşmazsa, bir orta saha oyuncusunda karar kılınabileceği iddia edildi. 
   
   Rebrov'da geri adım    Fenerbahçe, transferinde zorluklar nedeniyle Ukraynalı oyuncuyu kadroda tutmaya sıcak bakmaya başladı. Rebrov'u isteyen birkaç Alman kulübü, Tottenham'ın 3 milyon Euro'luk bonservis talebi nedeniyle geri adım atmıştı. Daum, transferdeki sıkıntılar ve Rebrov'un kalmak istemesi nedeniyle bu futbolcuyu kadroda düşünebileceği sinyalini verdi. 
   
   Tel örgü sancısı    ASBAŞKAN Nihat Özbağı, ligin ilk maçında karşılaşacakları Trabzonspor'un tel örgüleri sökmesinden endişe duyduklarını açıkladı. Özbağı, "Elbette dünyada tel örgülerin kalkmasından yanayız. Ama o gün, Trabzon - Fenerbahçe maçının oynanacağı gün değil. Uygulamaya şimdi başlamamaları gerekir. Önce bu denenmeliydi. İnşallah olay olmaz. Aniden bir şey çıkmasından endişe duyuyoruz" dedi. 
   
   Daum'a tam destek    FENERBAHÇE taraftarları, yeni sezonda Christoph Daum ile şampiyonluğun yakalanacağına inanıyor. İnternetteki "www.fenerbahceninsesi.com" adlı sitede düzenlenen "Fenerbahçe, Daum ile şampiyon olacak mı " anketinde 4 bin 270 oyun yüzde 92'sine 3920 "Evet" oyu çıktı. Taraftarların yüzde 8'lik 350 bölümü ise Daum ile şampiyonluğun geleceğine inanmadığını bildirdi. 
   
   
</TEXT>
</DOC>
