<DOC>
<DOCNO> 153543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo16.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kingsli Bobby Jackson sezonun en iyi '6. adamı'... 
</HEADLINE>
<TEXT>

     ABD Profesyonel Basketbol Ligi ''NBA''de sezonun en iyi ''altıncı adamı'' ödülünü, Sacramento Kings'den Bobby Jackson aldı. 
     Geçen yıl Detroit Pistons'lı Corliss Williamson'ın ardından 2. olan Bobby Jackson, spor medyasının verdiği oyların 362'si alarak bu sezon ödülün sahibi oldu. 
     Ankette, Milwaukee Bucks'dan Michael Redd, 257 oyla ikinci, Utah Jazz'ın Rus oyuncusu Andrei Kirilenko da 127 oyla üçüncü sırayı aldı. 
     1999'da Orlando Magic'den Darrell Armstrong ile birlikte ligin en iyi 2. oyuncu kurucusu seçilen Jackson, bu sezon 15.2 ortalamayla Kings'in en skorer 4. oyuncusuydu. Aynı zamanda kariyerinde en skorlu sezonunu geçiren Jackson, 46.4 şut, 84.6 serbest atış ve 37.9 da 3 sayılık atış yüzdesiyle de en başarılı sezonunu yaşadı. 
     Jackson, Mike Bibby'nin ayağından sakat olması nedeniyle ilk 26 maçta ilk 5'te oynarken, daha sonra ayağını kırınca 20 müsabakaya çıkamamış, ancak dönüşünde takımın en iyi yedeği olarak istikrarlı bir çizgi çizmişti. 
     Özellikle son zamanlarda maçın son dakikalarında oyuna giren Jackson, birçok takımda ilk 5'te oynayabilecek kapasitede olduğunun hatırlatılması üzerine, ''Elit bir takımda yedek olmayı tercih ederim. Takım ve benim için böyle oynamam iyi. İlk 5'te oynamak önemli değil. Maçın son anları benim daha çok ilgimi çekiyor'' dedi. 
     




</TEXT>
</DOC>
