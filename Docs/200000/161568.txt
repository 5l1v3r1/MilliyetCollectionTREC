<DOC>
<DOCNO> 161568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/ekonomi/eko03.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Bağdat'a temsilcilik açacak 
</HEADLINE>
<TEXT>

Bağdat'ta temsilcilik açma önerisi getiren TÜSİAD International Başkanı Kaslowski, Türk iş dünyasının Irak'ta varolduğunun sinyalini vermek istediklerini söyledi 
     EKONOMİ SERVİSİ 

     Türk Sanayicileri ve İşadamları Derneği TÜSİAD International Başkanı Aldo Kaslowski, TÜSİAD'ın Avrupa'da ve ABD'de temsilciliklerinin bulunduğunu hatırlatarak, Bağdat'ta da böyle bir temsilik açılmasını önerdiğini söyledi. 
     TÜSİAD International çatısı altında "Irak'ta yapılandırma masası" kurduklarını hatırlatan Kaslowski, Bağdat'ta bir temsilcilik açılması önerisine sıcak bakıldığını belirterek, "Bu öneriye sıcak bakılıyor. Hayata geçerse işadamlarımızın da bir referansı olacaktır. Türkiye ve Türk iş dünyası Irak'ta mevcuttur diye bir sinyal de vermiş olacağız" dedi. 
     
     'İç güveysi görüntüsü' 
     TÜSİAD ile Boğaziçi Üniversitesi Dış Politika Forumu'nun, Türk Amerikan Dernekleri Asamblesi heyetinin Türkiye ziyareti vesilesiyle düzenlendiği, "ABD'de Dış Politika Oluşturma Sürecinde Lobilerin Etkileri" konulu seminerin açılışında konuşan Kaslowski "ABD ile ilişkilerin düzeltilmesi için elden gelenin yapılması gerektiğine" de işaret etti. 
     Sivil toplum örgütlerinin anavatanın dış politika oluşturma sürecinde ne ölçüde söz sahibiyse yurtdışında da o ölçüde dikkate alınacağını vurgulayan Kaslowski, lobiciliğin artık sivil diplomasi ve ekonomik diplomasi kavramı içinde düşünülmesi gerektiğini kaydetti. 
     Türk Amerikan Asamblesi Asembly of Turkısh American Assocrations - ATAA Başkanı Ercüment Kılıç da bugünkü lobicilikle ABD'de başarılı olunamayacağını ifade ederken, "ABD'de ciddiye alınmayan lobiciliğimiz var. Bir başka ülkenin borazanları olarak görülüyoruz. İç güveysi görüntüsü bize zarar verdi" dedi. 
     Kılıç, Ermenilerin, sigortacılık ve bankacılık lobilerinin Amerikan parlamentosu üzerinde yapacağı baskılar yoluyla da Türkiye'nin IMF ve Dünya Bankası ile olan ilişkilerini bozmak istediklerini söyledi ve "Belki de bu şekilde, Amerikan şirketleri aracılığıyla Türkiye'de boykotlar da olabilir" dedi. 
     Türk - Amerikan İş Konseyi Başkanı Vural Akışık ise Türkiye'nin tezkere kararının ABD'nin diğer müslüman ülkelerle çatışmasında Türkiye'ye güvenemeyeceği stratejisini güçlendirdiğini söyledi. 
     
Ermeni lobisinin müzesine karşı Anadolu medeniyetleri müzesi      Emekli Büyükelçi ve CHP İstanbul Milletvekili Şükrü Elekdağ, ABD'deki etkili Ermeni lobisinin girişimleriyle Washington'da Beyaz Saray'a biraz uzaklıkta "Ermeni soykırımı müzesi" kurulacağına dikkat çekti. Elekdağ, "Bu müzeyi, her yıl yaklaşık yarım milyon kişi gezecek ve Türkiye aleyhine zehirlenecek. Türkiye de buna karşı Washington'da bir 'Anadolu medeniyetleri müzesi' kurmalıdır" dedi. Dışişleri Bakanlığı Stratejik Araştırmalar Merkezi Başkanı Büyükelçi Murat Bilhan da Türk lobisinin henüz Rum lobisinin etkinliğine erişemediğini söyledi. 
     

</TEXT>
</DOC>
