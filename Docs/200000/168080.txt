<DOC>
<DOCNO> 168080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo23.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Avusturya'ya gitti... 
</HEADLINE>
<TEXT>

     Galatasaray, yeni sezon hazırlıklarını sürdürmek üzere Avusturya'ya gitti. 
     Sarı-kırmızılı ekip, Atatürk Havalimanı'ndan uçakla Almanya'nın Münih kentine uçtu. Kafile, buradan karayoluyla Avusturya'da kamp yapacağı Seefeld'e geçecek. 
     Teknik Direktör Fatih Terim, Atatürk Havalimanı'nda bir açıklama yapmazken, sarı-kırmızılılarla sözleşme imzalayan Abdullah, ''Beni yeniden futbol yaşamına kazandırdıkları için Fatih Terim ve Galatasaray camiasına teşekkür ederim'' dedi. 
     Abdullah, çok mutlu olduğunu ve sahadaki performansıyla karşılık vereceğini söyledi. 
     Hasan Şaş da Avusturya kampının fizik kondisyon açısından önemli olduğunu, Hakan Şükür ve Abdullah'ın takıma katılmalarına ise sevindiğini kaydetti. 
     Sakatlığı bulunan Baliç ise durumunun iyi olduğunu ifade ederek, ''Verilen programı uyguluyorum. En kısa zamanda takımla çalışmaya başlayacağımı umuyorum'' diye konuştu. 
     
     KAMP PROGRAMI 
     Galatasaray, kamp çalışmalarını sürdüreceği Avusturya'da, ilk hazırlık maçını 10 Temmuz'da Admira Tirol takımı ile yapacak. 
     Sarı-kırmızılılar, daha sonra katılacakları Innsbruck Turnuvası'nda 14 Temmuz'da Nurnberg, 15 Temmuz'da ise Feyenoord ya da Hansa Rostock takımı ile karşılaşacak. 
     Turnuvanın ardından hazırlıklarını 3 gün daha Avusturya'da sürdürecek olan Galatasaray, 18 Temmuz'da Danimarka'ya geçecek ve Kopenhag Turnuvası'nda 19 Temmuz'da FC Kopenhagen'la, 21 Temmuz'da da alacağı sonuca göre final ya da üçüncülük maçı oynayacak. Sarı-kırmızılı ekip, 22 Temmuz'da İstanbul'a dönecek. 
     26 Temmuz'da bu kez Almanya'ya giderek, 27 Temmuz'da Hertha Berlin ile bir maç yapacak olan Galatasaray, 28 Temmuz'da Türkiye'ye gelecek. Sarı-kırmızılılar, 31 Temmuz'da bu kez 3. hazırlık kampı için Hollanda'ya gidecek. Burada Amsterdam Turnuvası'na katılacak olan Galatasaray, ilk maçını 1 Ağustos'ta İnter, ikinci maçını ise 3 Ağustos'ta Liverpool ile yapacak. 
     Galatasaray, 4 Ağustos Pazartesi günü İstanbul'a dönecek. 
     
</TEXT>
</DOC>
