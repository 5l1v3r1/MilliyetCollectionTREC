<DOC>
<DOCNO> 168133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur49.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaşta emeklilik tasarısı yasallaştı... 
</HEADLINE>
<TEXT>

     61 yaşını dolduranların emekliliği ile ilgili yeni düzenlemeler öngören yasa tasarısı, TBMM Genel Kurulu'nda kabul edildi. 
     Anayasa Mahkemesi'nin daha önce çıkarılan yasa hakkında yürütmeyi durdurma kararı vermesinin ardından yapılan yeni düzenlemede, emeklilik yaşı 65'den 61'e indirildi ve kademeli emeklilik sistemine geçildi. 
     Emekli Sandığı Kanunu'nda değişiklik öngören yasaya göre, iştirakçilerin görevleri ile ilişkilerinin kesilmesi gerektiren yaş haddi 61 yaşını doldurdukları tarih olacak. 61 yaşını dolduranların açıktan ve naklen tayinleri yapılmayacak. 
     Üniversite öğretim üyelerinin emeklilik yaş haddi 67, hakim ve savcılar ile Dışişleri Bakanlığı'nda görevli büyükelçi ve daimi temsilcilerin emeklilik yaş haddi ise 65 olacak. 
     Bu kanunun yayımı tarihinde 61 yaşını doldurmuş olup 62 yaşını doldurmamış olanlar kanunun yayımı tarihinden 6 ay, 62 yaşını doldurmuş olup 63 yaşını doldurmamış olanlar 5 ay, 63 yaşını doldurmuş olup 64 yaşını doldurmamış olanlar 4 ay, 64 yaşını doldurmuş olup 65 yaşını doldurmamış olanlar 3 ay süreyle ve 65 yaşını doldurdukları tarihi geçmemek üzere görevlerinde kalacaklar. 
     Yine bu kanunun yayımı tarihinde 61 yaşını doldurmalarına 1 ay veya daha az süre kalmış olanlar 61 yaşını doldurduktan sonra 5 ay, 2 ay veya daha az süre kalanlar 61 yaşını doldurdukları tarihten itibaren 4 ay, 3 ay veya az süre kalanlar 61 yaşını doldurdukları tarihten itibaren 3 ay, 4 ay veya daha az süre kalanlar 61 yaşını doldurdukları tarihten itibaren 3 ay, 5 ay veya daha az süre kalanlar 61 yaşını doldurdukları tarihten itibaren 1 ay süreyle ve 65 yaşını doldurdukları tarihi geçmemek üzere görevlerinde kalabilecek. 
     Yasa, 17 Nisan 2003 tarihinde Emekli Sandığı iştirakçisi olanlardan, yaş haddi nedeniyle emekliye sevk edilmeleri gereken tarihteki fiili hizmet süreleri emekli aylığı bağlanması için gerekli süreden az olanlara, 65 yaşını dolduracakları tarihi geçmemek üzere, emekli aylığına hak kazanmak için gerekli hizmet süresini dolduruncaya kadar görevde kalmalarına olanak sağlıyor. 
     Anayasa Mahkemesi'nin yürütmenin durdurulması kararını verdiği 10 Mayıs 2003 tarihi ile bu tasarının yasalaşıp yürürlüğe gireceği tarih arasındaki sürede 65 yaşını dolduranlar da emekli olacaklar. 
     Bu arada, AK Parti milletvekillerince verilen önergenin kabul edilmesiyle, makam tazminatı gerektiren görevlerde bulunanların bu tazminatı hak etmeleri için iki yıl görevde bulunma zorunluluğu kaldırıldı. 
     Tasarının kabul edilmesinin ardından TBMM Başkanvekili Nevzat Pakdil, Genel Kurul'u yarın saat 15.00'de toplamak üzere kapattı. 
     
</TEXT>
</DOC>
