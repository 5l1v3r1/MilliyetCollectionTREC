<DOC>
<DOCNO> 193146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/guncel/gun02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abdülhamit iptidai değildi' 
</HEADLINE>
<TEXT>

   PROF. ORTAYLI Abdülhamit için iptidaiydi diyorlar. Ama değildi. Dolmabahçe de anlatıldığı gibi anlı şanlı bir saray değil. Avrupa'dakilerin yanında kümes gibi kalır 
      ÖNAY YILMAZ İstanbul 
   
   TÜYAP Kitap Fuarı'nın son gününde "Tarih nasıl yazılmalı " konulu bir konuşma yapan Prof. Dr. İlber Ortaylı, her önüne gelenin tarihçi olamayacağını söyledi. Son zamanlarda bazı amatör tarihçilerin türediğini vurgulayan Ortaylı, "Bunlar İstanbul'un fethi sırasında gemilerin karadan geçirilip geçirilmediğini, Ulubatlı Hasan'ın olup olmadığını tartışıyor. Hezarfen Ahmet Çelebi gibi olmayan biriyle uğraşıyorlar. İlla biri uçacak. Kimsenin uçtuğu falan yok" dedi. 
   Tarihte objektiflik olmadığını, ilmi olmak gerektiğini söyleyen Prof. Ortaylı, şöyle devam etti "Teknik olarak belgeleri dürüst değerlendirmek, olayları iyi yorumlamak gerekir. Örneğin bir tarihçi çıkıp Abdülhamit için 'iptidaiydi' diyebiliyor. Abdülhamit'i övecek değiliz ama adam iptidai değildi. Başka bir padişah için de 'kanlı padişahtı' diyorlar. Kanlı olduğu yer vardır, kansız olduğu yer vardır. Bu yorumlar yanlış." 
   
   'FETİH, İŞGAL DEĞİL' 
   İstanbul'un fethinin işgal gibi gösterilmesini anlayamadığını söyleyen Prof. Dr. Ortaylı, "İstanbul'u İngilizler işgal etmişti. Geldiler ve gittiler, hoş bir şey. Zaten Britanyalıların İstanbul'da ne işi var. Ne havasından ne suyundan anlarlar. İngilizler rüşvete varan çok ucuzluklar yaptı. İtalyanlar ve Fransızlar ise sessiz kaldı" diye konuştu. 
   Fatih'in annesinin Hıristiyan olduğunun doğru olmadığını ancak padişahlar arasında annesi Hıristiyan olanlar bulunduğunu belirten Ortaylı, "Şah İsmail de anne tarafından Trabzon'daki Pontus Rum İmparatorluğu ile akrabadır" dedi. 
   
   
   
   
   
</TEXT>
</DOC>
