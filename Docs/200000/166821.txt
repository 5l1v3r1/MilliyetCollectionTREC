<DOC>
<DOCNO> 166821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun29.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemse Allak The Times'ta... 
</HEADLINE>
<TEXT>

     İngiltere'de yayınlanan The Times gazetesinin ekinde yer alan haber-röportajda, Mardin'de yakınları tarafından taşlanarak öldürülen Şemse Allak'ın dramı anlatıldı. 
     Gazete, ''Türkiye'nin AB'ye katılmasına ramak kala ülkenin kırsal kesiminde 35 yaşında bir kadının sırf evli bir erkekle birlikte olup hamile kaldığı için son derece acı bir ölümle karşı karşıya bırakıldığını'' yazarken, Şemse Allak'ın 7 ay komada kaldıktan sonra öldüğünü belirtti. 
     Ailenin alınan karar gereği kızlarını taşlayarak öldürdüklerine dair iddiaları reddettiğine dikkat çeken Times gazetesi, bu konuda kitap yazmış olan Mehmet Faraç'ın ''Bu tür bir uygulama öncesinde mutlaka bir aile meclisi kararı söz konusudur. 9-10 kişilik meclis kararı alır, yani tetiği çeker. Bu nedenle de bu kararda etkisi olan bütün aile üyeleri suçludur'' görüşüne de yer verdi. 
     ''Türkiye'de, aile onuru ve namus gibi kavramlar üzerine işlenen cinayetlerin sorumlularının genellikle normalden hafif cezalarla kurtulduklarını'' iddia eden gazete, Şemse Allak'ın birlikte yaşadığı ve olay sırasında ölen Halil Açıl'ın akrabalarının bile olay hakkında fazla yorum yapamadıklarını yazdı. 
     
</TEXT>
</DOC>
