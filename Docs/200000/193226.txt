<DOC>
<DOCNO> 193226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun18.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta iki yargıç öldürüldü 
</HEADLINE>
<TEXT>

     Irak'ın Musul ve Kerkük kentlerinde iki Iraklı yargıcın öldürüldüğü bildirildi. 
     Musul'da, Hıristiyan bir yargıç bu sabah evinin önünde kimliği belirsiz kişiler tarafından vurularak öldürüldü. 
     İsmail Yusuf'un Ninova bölgesi temyiz mahkemeleri başkan yardımcısı olduğu bildirildi. 
     Yusuf ile aynı mahkemede çalışan Said Hamid adlı polis yetkilisi, ''Yargıcın hiçbir düşmanı olmadığını, arabası için öldürüldüğünü düşündüklerini, ama olay sırasında arabasında bile olmadığını'' söyledi. 
     Yargıcın eşi Süreyya Yunus ise eşinin neden hedef alındığı konusunda bir fikri olmadığını belirtirken, ''Hiç tehdit almamıştı, herkesin takdir ettiği saygın bir kişiydi'' dedi. 
     Öte yandan, Amerikan askerlerinin dün akşam Kerkük kentinde Iraklı bir yargıcı öldürdükleri, kuzenini de yaraladıkları bildirildi. 
     Irak polisi, kentin bir bölgesinde saldırganlara karşı pusuda bekleyen Amerikalı askerlerin, içinde Hüseyin Ahmed Şehab adlı yargıç ile kuzeninin bulunduğu otomobile ateş açtıklarını, yargıcın başından aldığı yaralar sonucu hayatını kaybettiğini, otomobili kullanan kuzeninin ise yaralandığını açıkladı. 
     
</TEXT>
</DOC>
