<DOC>
<DOCNO> 168568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur07.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda yürüyen kızı kaçırıp fuhuş yaptırdılar 
</HEADLINE>
<TEXT>

     Mustafa ERCAN MERSİN, DHA . 
     MERSİN'de yolda yürüyen 15 yaşındaki B.T.'yi kaçıranlar, götürdükleri evde tecavüz ettikten sonra başka erkeklere pazarladı. Olayla ilgili 2'si kadın 5 kişi tutuklandı. 
     Kentin Alsancak Mahallesi'ndeki bundan 20 gün önce evinden çıkan B.T., iddiaya göre 30 yaşındaki İsmet Ertunç tarafından bir otomobile zorla bindirilerek kaçırıldı. Ertunç, genç kızı, İnönü Mahallesi'nde para karşılığında fuhuş yaptıran 45 yaşındaki Leman Demirtaş'ın evine götürdü. Ertunç, eve kapattığı genç kıza tecavüz etti. Ölümle tehdit edilen B.T. korkusundan ne yapacağını şaşırınca kendini fuhuş batağında buldu. Eve kapatılan B.T. daha sonra para karşılığında erkeklere pazarlandı. 
     Zaman zaman dışarı da götürülerek erkeklere pazarlanan B.T., ine bir kişiye pazarlanmak için götürüldüğü Antik Bar'da, polisin asayiş uygulamasına denk gelince fuhuş batağından kurtuldu. Barda oturan B.T., polisin denetiminde kimlik belgesi gösteremeyince karakola götürüldü. 
     
     İTİRAF ETTİ 

     B.T., 20 gün önce kaçırılarak fuhuş batağına sürüklendiğini anlatınca Ahlak polisi operasyon başlattı. B.T.'nin verdiği ifade doğrultusunda, sabıkalı kadın satıcısı Leman Demirtaş, Demirtaş'ın evinde fuhuş yapan 34 yaşındaki Nazime Çiftçi, genç kızı sahibi olduğu Star Otel'e götürerek tecavüz eden 38 yaşındaki Nihat Pazarbaşı, para karşılığında ilişkiye giren Şemsettin Ataş, 25 yaşındaku İhsan Güzel, 26 yaşındaki Fesih Çelik ve H. İbrahim Kasap, kıskıvrak yakalandı. B.T.'yi kaçırarak fuhuş batağına sürükleyen İsmet Ertunç ile para karşılığında ilişkiye giren Hakan isimli bir kişinin yakalanması için operasyon başlatıldı. 
     
     5'İ TUTUKLANDI 

     Poliste ifadeleri alındıktan sonra Küçük yaştaki kıza tecavüz, alı koyma, darp, fuhuş' suçlarından adliyeye sevk edilen zanlılardan İhsan Güzel, Leman Demirtaş, Nazime Çiftçi, Nihat Pazarbaşı ve Fesih Çelik tutuklandı. Şemsettin Ataş ile H. İbrahim Kasap ise tutuksuz yargılanmak üzere serbest bırakıldı. 
     Adliye çıkışında polis minibüsüne bindirilen zanlılar, görüntü almaya çalışan DHA Mersin Bürosu muhabiri Mustafa Ercan'a saldırdı. Saldırı sırasında tutuklanan zanlılardan İhsan Güzel, polisin elinden kurtularak Mustafa Ercan'ın yüzünü yumrukladı. Zanlılar adliyeden götürülürken, yüzü kanlar içinde kalan Ercan, şikayetçi oldu. 
     
</TEXT>
</DOC>
