<DOC>
<DOCNO> 176751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko37.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kerkük-Yumurtalık boru hattında akış Cumartesi başlayabilir" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Kerkük-Yumurtalık Hampetrol Boru Hattı'ndan petrolün, Cumartesi günü yeniden pompalanmaya başlanmasının beklendiğini açıkladı. 
     DSİ'ye ait Çubuk-1 Barajı'nın, rekreasyon alanı olarak yeniden düzenlenmesi şartıyla Ankara Büyükşehir Belediyesi'ne devredilmesine ilişkin protokol bugün Ankara'da imzalandı. 
     Enerji ve Tabii Kaynaklar Bakanlığı'nda düzenlenen törende protokolü Bakan Güler, Melih Gökçek ve DSİ Genel Müdürü Veysel Eroğlu imzaladı. 
     
     ANKARA'DA DOĞALGAZDA YÜZDE 5 İNDİRİM 
     Bakan Güler, protokolle Çubuk-1 Barajı'nın Ankara'lıların hizmetine sunulduğunu belirtirken, bakanlığınca yapılan indirimlere paralel, Ankara Büyükşehir Belediyesi'nin de bir jest yaparak yüzde 5 indirim yaptığını, bu jesti diğer belediyelerden de beklediklerini söyledi. 
     İndirimin yarından ibitibaren geçerli olacağını açıklayan Ankara Büyükşehir Belediye Başkanı Melih Gökçek de şunları kaydetti 
     ''Geçtiğimiz dönemde hükümetle doğalgaz konusunda çok ciddi tartışmalarımız oldu. Doğalgazın çok pahalıya getirildiği tarafımızdan ifade edilmiştir. nitekim şu anda da başta mavi akım olmak üzere doğalgaz anlaşmalarının çok pahalı olduğu ortaya çıktı. 
     Sayın bakanımız ve hükümetimizin özel gayretleri sayesinde, bu fiyatlar aşağı düşmeye başladı. Üç sefer sayın bakanımız arka arkaya indirim yaptı. Hükümetten jest gelirse, belediyenin buna kayıtsız kalması mümkün değildi. Bizde yüzde 5 indirim yaparak hükümetin enerji politikasına katkıda bulunmak istedik. Ankaralılar doğalgazı yarından itibaren yüzde 5 daha ucuz alacaklar. Ümid ederiz Rusya ile görüşmeler olumlu sonuçlanır da fiyatlar çok daha aşağı iner.'' Bu arada Ankara'nın bugüne kadar yeterince kullanılmayan bir rekreasyon alanı olan barajı, rekreasyon alanı olarak hazırlamak kaydıyla DSİ'den devraldıklarına işaret eden Gökçek, 1995 yılında devreden çıkarılan barajın arkasında da büyük bir orman alanı bulunduğunu hatırlattı. 
     Bu ormanı da Orman Bakanlığı ile görüşerek buraya dahil edeceklerini ifade eden Gökçek, 10-15 bin Ankaralının balık tutma da dahil pek çok duygularını tatmin etme imkanı bulacağı dev bir rekreasyon alanına kavuşacağını söyledi. 
     Gökçek söz konusu alanın seçimlerden sonra tanzim edileceğini de sözlerine ekledi. 
     
     SORULAR 
     Enerji ve Tabii Kaynaklar Bakanı Güler ise Rus Gazexport şirketiyle yürütülen görüşmelerin ne durumda olduğuna ilişkin soru üzerine, yapılan çalışmaların 26 Ağustos'ta yapılacak görüşmelerde ele alınacağını söyledi. 
     Güler, bu konuda uzlaşmadan yana tavır sergilediklerini, iki komşu ülke arasında böyle sorunlar olmaması gerektiğini bildirdi. 
     Kerkük-Yumurtalık boru hattından petrol pompalanmaya Çarşamba günü başlanacağı yönündeki duyumların hatırlatılması üzerine Güler, kesin olmamakla birlikte, petrol pompalanmaya Cumartesi günü başlanmasını beklediklerini açıkladı. 
     Boru hattının korunması konusundaki bir başka soru üzerine de Güler, boru hatlarının Irak sınırları içinde olduğu için gerekli önlemlerin Irak yönetimince alınacağını kaydetti. 
     
</TEXT>
</DOC>
