<DOC>
<DOCNO> 170129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/spor/spo01.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu’nun sabrı taştı 
</HEADLINE>
<TEXT>

Rumen hoca, Lyon maçı öncesi yapılan idmanda oyuncularına "Artık işinizi ciddiye alın" dedi 
     Sıcak saatler 
     BEŞİKTAŞLI futbolcular, Lyon maçı öncesinde Ulsan’da olağanüstü saatler yaşadı. Sabah otelin spor salonu yerine Teknik Direktör Lucescu tarafından idman sahasına götürülen Siyah - Beyazlı oyuncular hiç ummadıkları bir tepkiyle karşılaştılar. Çalışmayı yarıda kesen Rumen teknik adam, "İşinizi ciddiye alın. Burada laf olsun diye çalışmıyorsunuz" diye çıkıştı. 
     
     Amatörlük yok’ 
     LUCESCU, "Önce işe saha dışından başlayın. Aranızdaki konuşmaların seviyesine dikkat edin. Hepiniz profesyonelsiniz ama bunu göremiyorum. Amatörce çalışma ve davranışlar çoğunlukta. Ama artık bitti. Bundan sonra amatörlüğe yer yok. Profesyonel gibi davranacaksınız. Aksi halde sonuçlarına herkes katlanır. Ciddiyet istiyorum. Çünkü hayat ve futbol çok ciddi iştir" ifadelerini kullandı. 
     
     Mutlu değilim’ 
     SİYAH - Beyazlı oyuncuların saha içindeki yanlışlarını da dile getiren Rumen hoca, "Korner ve duran toplardan hiç mutlu değilim. Atışlarda çok zaman kaybediyorsunuz. Futbol bir aldatmaca ve yalan oyunudur. Çünkü rakip sizin ne yapacağınızı bilmiyor. Bunu iyi değerlendirin. Evimizdeki her maçta 15 korner attık ama gol bulamadık. Bireysel davranmayın. Yoksa hüsrana uğrarız" diye konuştu. 
     
7 numara kaosu      TRANSFERİ sırasında 8 numaralı formayı isteyen Ahmed Hassan’ın fikir değiştirerek 7 numarada diretmesi Beşiktaş’ta krize yol açtı. Bu konuda teknik heyete başvuran Mısırlı oyuncu, "Yedi numaralı forma bana hep uğur getirdi, yine aynı numarayı giyebilir miyim " dedi. Bu formayı halen Ahmet Dursun’un giydiği söylenince kararında ısrar etti. 
     TEKNİK heyet durumu Ahmet Dursun’a iletti. Golcü oyuncu, "Şifo’dan sonra giydiğim 10 numara bana uğursuz geldi. Daha sonra Sergen geldi, yine sorun yaşandı. Ben de eski formam olan 7 numaraya döndüm. Asla değişmem" karşılığını verdi. Ahmed Hassan, "Sana iki tane birden 7 verelim, 77 numarayı giy" önerisi kabul etti, sorun çözüldü. 
     
Cordoba’dan geri adım      Kolombiyalı kaleci teknik heyetten özür diledi, konuşmalarının yanlış anlaşıldığını söyledi 
     FUTBOL Şube Sorumlusu Yıldırım Demirören ve Teknik Direktör Lucescu önceki gece takımda büyük sıkıntıya neden olan kaleci Oscar Cordoba ile özel bir görüşme yaptılar. Parasal konuların gündeme gelmediği görüşmede, Demirören ile Rumen hoca, Kolombiyalı kaleciye bundan böyle nasıl davranması gerektiğini tek tek sıraladılar. 
     CORDABA ise yaptığı hareketlerin ve konuşmalarının yanlış anlaşıldığını belirtip özür diledi. Yıldırım Demirören, maddi problemlerin İstanbul’da çözüleceği konusunda garanti verdi. Bu gelişmeler üzerine ünlü eldivenin neşesi yerine geldi. Cordoba sabah idmanında sempatik hareketler ile herkesi gülmekten kırıp geçirdi. 
     
Göksel gerginliği      SABAH yapılan antrenmanda kaleci Göksel önce kaptan Tayfur, sonra da Tümer ile tartıştı. Üç futbolcunun sinirli hareketleri idmanda tansiyonun yükselmesine neden oldu. Göksel daha sonra Sergen’in yanına giderek iki oyuncuya da şaka yaptığını ve olayın tatlıya bağlanmasını istediğini söyledi. Yıldız oyuncunun araya girmesiyle futbolcular sakinleşti. 
     

</TEXT>
</DOC>
