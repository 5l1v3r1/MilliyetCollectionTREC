<DOC>
<DOCNO> 192776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/yercan.html </URL>
<DATE> 2003/11/02/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gökdeniz farkı 
</HEADLINE>
<TEXT>

   
   Sahada iki takım... İki yarıdaki kimlikleri çok farklı iki takım... İlk yarıda futbol oynayan, skor kovalayan, rakibi abluka altına alıp, köşesine sıkıştıran bir İstanbulspor... Karşısında adına, sanına gücüne ve kalıbına yakışmayan, derin bir uykuya dalan, cinlerin, perilerin ve ilahların korumasındaki Trabzonspor... 
   Ve bu yarıda hafızalardan silinmeyecek üç net pozisyon...Yordonov 'un direkten dönen şutu, Faruk 'un filelere giden, ancak ofsayt gerekçesiyle sayılmayan golü, Tayfun 'un ceza alanı içinde penaltı kokan elle oynaması... Belki "Halamın bıyıkları olsa" cinsinden ama, üç pozisyon golle sonuçlansa İstanbulspor farka koşacak, Trabzonspor ilk yarıda maça havlu atacak. Malum bir futbol terimi, "Olmayınca olmuyor" , devre golsüz kapanıyor. 
   İstanbulspor kronikleşmiş dramını yaşıyor ve yine sahasındaki bir maçı "deplasmanda" oynuyor. Tribünleri dolduran Bordo - Mavili taraflarlar öfkeli... Sırtları sahaya, gözleri "hesap sormaya hazır" bakışlarla şeref tribününe çevrili... Binlerce ağızdan tek bir ses çıkıyor "Gökdeniz'i satanı, biz de satarız" ... Gökdeniz'den gelen "teşekkür mesajı" çok anlamlı... Orta sahadan aldığı topla tribünleri ayağa kaldıracak bir şova başlıyor... Rakiplerini rüzgar yemiş ekin başakları gibi iki yana yatırarak, önünü açtıktan sonra, Zdravkov'un yanından plaseliyor. İkinci yarının hemen başında gelen bu golle birlikte özlenen, yolları gözlenen, kazanma arzusuyla dolu "taş" gibi bir Trabzonspor çıkıyor sahneye... Her hattıyla oyuna katılan, rakibi abluka altına alan ve adeta tek kale oynayan Bordo - Mavili ekip, Maxim'in ayağından kazandığı ikinci golle rahat bir nefes alıyor. 
   Son haftaların "suskun " golcüsü Fatih Tekke "kaptanlık" kontenjanını bonkörce kullanmaya devam ediyor. Kaçırdığı üç net gol fırsatı bir yana, devamında iki kez tekrar önüne gelen bu pozisyonları takip etmemesi ve oyuna küsmesi anlaşılır gibi değil. Samet Aybaba sabrediyor ve "kazanan her zaman haklıdır" düsturu içinde inandığı yolda emin adımlarla ilerliyor. 
   Kuddusi Müftüoğlu maçın skorunu etkileyecek iki önemli hata yaptı. İstanbulspor'un ofsayt gerekçesiyle iptal edilen golü tribünden "nizami" gibi göründü. Bir de Tayfun'un cezaalanı içinde elle oynadığı penaltı kokan pozisyonu es geçti. 
   
   
</TEXT>
</DOC>
