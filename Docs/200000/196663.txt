<DOC>
<DOCNO> 196663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur26.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan Kürt mültecilerin güvenli dönüşü için garanti 
</HEADLINE>
<TEXT>

     Kuzey Irak'ta Mahmur kampı ve diğer bazı bölgelerde bulunan 12 bin kadar Kürt kökenli Türk mültecilerinin Türkiye'ye "gönüllü" olarak dönüş yapacaklarının "güvenlik"lerinin sağlanacağı güvencesini verdiği belirtildi. 
     ANKA'nın edindiği bilgiye göre, Türkiye, ABD ve BM Mülteciler Yüksek Komiserliği yetkilileri arasında Dışişleri Bakanlığı'nda yapılan üst düzey görüşmelerde "Kuzey Irak'taki Türk mültecilerinin Türkiye'ye dönüşleri" konusunda ortak bir çalışma yapılması konusunda mutabakat sağlandı. Taraflar ayrıca, bu çalışmada temel alınacak olan ilkelere ilişkin de görüş birliğine vardı. BM'nin standartlarına uygun bu ilkeler, BMMYK'nin baştan beri üzerinde durduğu dönüşlerin "gönüllü, insan onuruna yakışacak biçimde ve güvenli" olması olarak sıralanıyor. 
     Dışişleri Bakanlığı'nda Müsteşar Yardımcısı Nabi Şensoy, ABD'nin nüfus, mülteciler ve göçten sorumlu Dışişleri Bakan Yardımcısı Arthur Dewey ve BMMYK Yüksek Komiser Yardımcısı Kamel Morjane arasında yapılan görüşmelerde "tarafların Irak'taki Türk mültecilerin Türkiye'ye gönüllü olarak geri dönmeleri için birlikte çalışmaya karar verdikleri" belirtildi. 
     Konuya yakın kaynaklar, üzerinde mutakabat sağlandığı ilkeler açısından "çok olumlu" olarak nitelendirdikleri toplantıda ilkelerin saptanmasının yanısıra, yürütülecek ortak çalışmanın nasıl yapılacağının da ele alındığını belirttiler. 
     
     DÖNÜŞLERİNİN TARİHİ HENÜZ BELİRLENMEDİ 

     Bu arada, Türkiye, Irak'ta "işgal gücü" olan ABD ile BMMYK'ın katılımıyla yapılacak çalışmanın Bayram sonrası başlaması öngörülüyor. Mültecilerin dönüşleri konusunda nasıl bilgilendirileceğini de içerecek teknik çalışmanın sonucunda bir anlaşmanın yapılacağını ifade eden kaynaklar, dönüşlerin başlaması konusunda henüz bir tarih belirlenmediğini de ifade ettiler. 
     Öte yandan, BMMYK'nin teknik çalışmanın tamamlanmasının ardından dönüşlerinin 30-40 kişilik bir grup ile başlamasının daha iyi olacağını düşündüğü kaydediliyor. Söz konusu ilk grubun Türkiye'ye dönüşünün başarılı bir biçimde gerçekleşmesi halinde bunun diğer mülteciler açısından teşvik edici, güven verici bir unsur olacağı düşünülüyor. 
     Yoğun dönüşlerin 2004 ilkbaharından önce olması pek beklenmiyor. 
     Kaynaklar, Kuzey Irak'taki mültecilerin dönüşlerine yönelik çabaların olumlu sonuç verebileceğini savunurken "Türkiye'de son dönemde koşulların olumlu yönde çok değişti. 
     Örneğin, Topluma Kazandırma Yasası geçti, kültürel haklar verildi. Zaten Türkiye'nin çok ciddi adımlar attığı için Dışişleri Bakanlığı'nda yapılan üst düzey toplantı mümkün oldu" görüşünü savundular. 
     
     BM HEYETİ GİTTİ 

     Öte yandan, Diyarbakır'dan sonra Ankara'da gröüşmelerde bulunan Yüksek Komiser Yardımcısı Kamel Morjane'nin başkanlığındaki BMMYK heyeti, öğleden sonra Ankara'dan ayrıldı. 
     
</TEXT>
</DOC>
