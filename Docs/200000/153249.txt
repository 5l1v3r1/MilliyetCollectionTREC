<DOC>
<DOCNO> 153249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko18.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatında hedefler tutacak... 
</HEADLINE>
<TEXT>

     Otomotiv Sanayii Derneği OSD Yönetim Kurulu Başkanı Ali İhsan İlkbahar, kısa süren Irak savaşının otomotiv sektörünün ihracatına olumsuz etkisi olmayacağını belirterek, sektör ihracatının yıl sonunda 320 bin adede ve gelirin toplam 6 milyar dolara ulaşmasını beklediklerini bildirdi. 
     İlkbahar, 2002 yılında OSD üyesi firmaların ihracatının 262 bin adet olarak gerçekleştiğini hatırlatarak, Tofaş, Renault gibi firmalara Ford Otosan ile Toyota gibi yüksek hacimde ihracat yapan üreticilerin de katılmasıyla ihracatın hızla arttığına işaret etti. 
     Geçen yıl 175 bin adet olarak gerçekleşen toplam iç pazarın da bu yıl 250 bin adede yükselmesini öngördüklerini kaydeden İlkbahar, ''kısa süren Irak savaşının ihracata olumsuz etkisi olmayacak. Savaş uzun sürseydi durum farklı olabilirdi. Sektörün ihracatının yıl sonunda 320 bin adede ve gelirin toplam 6 milyar dolara ulaşmasını bekliyoruz'' diye konuştu. 
     OSD'nin tahminlerinde, halen sürdürülen projelerle birlikte 550 bin adetlik ihracat kapasitesine ulaşılacağı kaydedilirken, sektörün 2005 yılındaki ihracat hedefi de 7.5-8 milyar dolar olarak gösteriliyor. 
     
     ''MEGANE II İHRACAT ARTIŞINA KATKIDA BULUNACAK'' 
     Oyak Renault Genel Müdürü Dominique Correze de, Irak savaşı çerçevesinde yıllık üretim ve ihracat programında önemli değişiklik gerektirecek bir durum görmediklerini vurguladı. 
     Correze, sektörde ilk üç aylık dönemindeki üretim ve ihracattaki artışın otomobil ve özellikle ticari araç alanında ihracatına başlanan yeni modellerden kaynaklandığına işaret ederek, şunları söyledi 
     ''6 aylık öngörülerimize göre, üretimimizin büyük çoğunluğu ihracata yönelik gerçekleşecek olmasına karşın, toplam üretimimizin içindeki iç pazar payının da artmasını bekliyoruz. 
     Yıllık üretim ve ihracat programımızda önemli bir değişiklik gerektirecek bir durum öngörmüyoruz. Programımız doğrultusunda, yılın 3 ve 4. çeyreklerinde, Eylül ayında pazara sunularak 75 ülkeye ihracatına başlayacağımız Megane II ile hem Oyak Renault hem de otomotiv sektörü ihracatının artışına önemli bir ivme ile katkıda bulunacağız.'' 
     
     FORD ''İHRACAT PLANLARI İYİ GİDİYOR'' 
     Ford Otosan Genel Müdürü Turgay Durak da 2003 yılı ihracat planlarının oldukça iyi gittiğini vurguladı. 
     İlk üç ayda toplam 16 bin 265 adet araç ihraç ederek, adet bazında en çok ihracat yapan 3. firma, değer bazında ise 173 milyon Euro ile en çok ihracat geliri elde eden 2. firma oldularını kaydeden Durak, ihracat gelirlerindeki bu artışın finansal göstergeleri de olumlu etkilemeye başladığını bildirdi. 
     Bu yıla ilişkin ihracat hedeflerinin 80 bin adet olduğunu, bunun yaklaşık 64 bininin Transit Connect, 16 bininin Transit'ten oluşacağını dile getiren Durak, bunun karşılığında 850-900 milyon Euro ihracat geliri hedeflediklerini hatırlattı. 
     Durak, ''yıl sonu beklentilerimizde bir revizyon düşünmüyoruz, Avrupa'dan gelen geri dönüş oldukça kuvvetli ve pozitif'' dedi. 
     
     TOYOTA'DA ÇİFT VARDİYA ÜRETİM 
     Toyota Otomotiv Sanayii Türkiye A.Ş. yetkilileri de, üretiminin büyük bölümünü Avrupa ülkelerine ihraç eden Toyota Türkiye'nin, yaşanan Irak krizi öncesinde veya sonrasında 2003 yılı planlarında bir değişikliğe gitmediğini bildirdiler. 
     17 Mart tarihinde çift vardiyaya geçen Toyota'nın bu yıl için yaklaşık 600 milyon Euro'luk ihracat geliri hedeflediğini kaydeden yetkililer, ayrıca bu yıl yapılması planlanan yaklaşık 180 milyon Euro tutarındaki yatırımın, Irak krizi nedeniyle ertelenmesinin de söz konusu olmadığını vurguladılar. 
     Yetkililer, ''2003 yılı üretim hedefini 73 bin araç olarak belirleyen Toyota Otomotiv Sanayii Türkiye A.Ş. hedeflerini gerçekleştirmek için çalışmalarını planlanan şekilde sürdürmeye devam etmektedir'' dediler. 
     




</TEXT>
</DOC>
