<DOC>
<DOCNO> 153018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Puanı hakem hataları yüzünden kaybetmedik" 
</HEADLINE>
<TEXT>

     Galatasaray Teknik Direktörü Fatih Terim, 2 puan kaybettikleri Adanaspor maçından sonra, yaptığı açıklamada, ''İkinci yarıda basketbol maçı oynadık, ancak 3. golü atamadık'' dedi. 
     İlk yarıda rakibe pozisyon verdiklerini ve 2 gol yediklerini kaydeden Terim, ''İkinci yarı golü zamanında bulduk. Sonraki 40 dakika basketbol maçı gibi geçti. Önemli ve hiç aklımızda olmayan 2 puan kaybettik'' diye konuştu. 
     Terim, maçtaki kritik pozisyonlar hakkında yorum yapmayacağını belirtirken, şunları kaydetti 
     ''Zaten yorum yapacak bilirkişi arkadaşlar var. Biz onları konuşmamalıyız. Ancak ikinci yarıda maç durdu. Çok durdu. 4 dakikalık uzatma bana az gibi geldi. Hakem onların da penaltısını verebilirdi. Şunu söyleyebilirim, maçta hakem hataları nedeniyle puan kaybetmedik. Bir şekilde kazanmalıydık. İkinci yarıda belki tarihimizin en fazla pozisyonuna girdik.'' Galatasaray'ın maçı 3-2 kazanması halinde bu oyuna hep beraber övgüler yağdıracaklarını ancak bunun gerçekleşmediğini belirten Terim, binde bir olacak bir şeyin başlarına geldiğini söyledi. 
     
     ''AVANTAJ KAYBETTİK'' 
     Bir soru üzerine, şampiyonluk mücadelesine de değinen Terim, ''Kim puan olarak öndeyse o kadar avantajı vardır. Galatarasay şampiyonlukta avantaj kaybetti. Ancak herşeyi yitirmedik'' dedi. 
     Terim, kendileri nasıl puan kaybettiyse diğer takımların da puan kaybedebileceğini vurgulayarak, ''Bu maçı kazansaydık inanılmaz bir moral bulabilirdik. Çok çabuk toparlanmalıyız'' diye konuştu. 
     
     ''ELLE MÜDAHALE VAR'' 
     Fatih Terim, 2. yarıda filelere gidip hakemin gol olarak değerlendirmediği pozisyonda Ümit Karan'ın topa elle müdahale ettiğini gördüğünü söyledi. Terim, burada hakemin kararının doğru olduğunu belirtti. 
     Terim, Xavier'ı ilk yarıdaki oyununu olumlu bulmadığı için kenara aldığını belirterek, 2. yarıya Pinto'nun yerine Arif'i alarak başlamasının daha iyi olacağını düşündüğünü, bu konuda hata yapmış olabileceğini vurguladı. 
     Teknik direktör Yılmaz Vural'ın Galatarasay'ın futbolunu eleştirmesine de Terim, şöyle yanıt verdi 
     ''Yılmaz herhalde başka maçtaydı. Sahanın içine girmekten maçı seyredemedi. Adanaspor ile oynadığımız 2 maçta 40 pozisyona girdik. Tabii ki bütün takımların puana ihtiyacı var. Ancak biz bugün kazanmak için gerekli pozisyonlara girdik.'' Terim, Revivo'yu mecburen ülkesinin milli takımına gönderdiklerini de sözlerine ekledi. 
     





</TEXT>
</DOC>
