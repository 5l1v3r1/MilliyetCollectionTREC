<DOC>
<DOCNO> 156512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/siyaset/siy20.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Başbakan'ın asker arkadaşı müdür oldu      CEM BAKIRCI Erzurum DHA 

     Başbakan Recep Tayyip Erdoğan'la 1982'de Tuzla Piyade Okulu'nda askerlik yapan 18 yıllık matematik öğretmeni Ahmet Er, Erzurum Milli Eğitim Müdürü oldu. Müdürlük görevini 15 yıldır sürdüren Fevzi Budak ise Ankara'ya alındı. Erzurum Fen Lisesi'nde öğretmen olan Ahmet Er, genel seçimlerde AKP'den milletvekili aday adayı olmuş, ancak listeye girememişti. Yöneticilik deneyimi bulunmayan Er'in durumu, Milli Eğitim camiasında şaşkınlığa neden olurken eğitimciler atamayı, "Tayyip Bey, milletvekili olmasını istemedi ama yerine müdür yaptı" diye yorumladı. 
     
Şener, arkadaşını görevden aldı      ELİF DEMİRCİ İzmir DHA 

     Başbakan Yardımcısı Abdülatif Şener, TEKEL Genel Müdür Yardımcılığı görevine getirdiği sınıf arkadaşı Feridun Hatip'i bir ay sonra görevden aldı. Şener, Sivas İmam Hatip Lisesi'de aynı sınıfı paylaştığı ve AKP İzmir Milletvekili aday adayı da olan Hatip'i bayilerden gelen şik yet üzerine getirdiği görevden geri çekti. Hatip ise görevden alınmadığını, başka bir kuruma geçmek için istifa ettiğini öne sürdü. MSP'nin koalisyon ortağı olduğu dönemde devlet memuru olan Hatip, Gaziantep, Antalya ve İzmir'de Vakıflar Bölge Müdürlüğü yapmıştı. 
     
Erdoğan, Hoca'ya tebriki unutmadı      SELMAN EKİCİ Ankara 

     Başbakan Yardımcısı Mehmet Ali Şahin, Başbakan Recep Tayyip Erdoğan'ın SP Genel Başkanlığı'nı devralan Necmettin Erbakan'ı AKP adına tebrik ettiğini söyledi. Erbakan'ın "SP'nin Meclis'te en büyük gruba sahip olacağı" yönündeki sözlerini "Herhalde seçimleri kastetmiştir" diye değerlendiren Şahin, bu sözleriyle Erbakan'ın AKP'den milletvekili koparamayacağını ima etti. Şahin, "Erbakan'ın genel başkan olmasını nasıl değerlendiriyorsunuz " sorusu üzerine, "Hayırlı olsun tebrik ediyoruz. Biz iktidarız, iktidar da naz çekme makamıdır. Herkes bir şey söyleyecek. Biz işimize bakıyoruz" dedi. 
     
ANAP için kapatma davası açılmayacak      ANKARA Milliyet 

     Konrad Adenauer Vakfı'ndan para yardımı aldığı gerekçesiyle ANAP hakkında soruşturma yürüten Yargıtay Başsavcısı Sabih Kanadoğlu, kapatma davası açmaya gerek olmadığı sonucuna ulaştı. 20 Mayıs'ta yaş haddinden emekliye ayrılacak olan Kanadoğlu, "ANAP'a doğrudan para yardımı yapıldığına dair kesin, açık ve somut delil elde edilememiştir" dedi. Kanadoğlu, Siyasi Partiler Yasası'nın, 79. maddesinin "a" ve "b" fıkralarına aykırı hareket edildiğine yönelik bir delil bulunamadığını da kaydetti. 
     
     
     
     
     
     
     

</TEXT>
</DOC>
