<DOC>
<DOCNO> 155634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo05.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kalp hastası taraftarlar, maçları canlı olarak izlemesin" 
</HEADLINE>
<TEXT>

     Futbol liglerinde sezonun sonu yaklaştıkça taraftarlık duygusu ve heyacan artarken, uzman doktorlar özellikle kalp hastası olan fanatik taraftarları uyarıyor. 
     İstanbul Memorial Hastanesi Kardiyoloji Uzmanı Dr.Deniz Şener, kalp hastalarının gerilimi yüksek karşılaşmaları canlı olarak izlemelerini onaylamadıklarını belirterek, ''Bu tür hastalığı olan taraftarlar, maçları canlı olarak statta veya televizyon başında izlemesinler'' dedi. 
     Daha fazla ilgi çekebilmesi amacıyla, spor müsabakalarındaki tansiyon, gerilim ve çekişmenin mümkün olduğu kadar artırıldığına dikkati çeken Dr.Şener, A.A muhabirine yaptığı açıklamada şunları söyledi 
     ''Maçlar böylece daha fazla ilgilenir hale getiriliyor. Oyuncular, spor kulüplerinin yöneticileri ve medya, tansiyonu, ilgiyi, izlenme oranını yükseltmek amacıyla, gerilimi de artırıyor. Bu anormal birşey değil, olması gereken hadise. Bunu hiçbir şekilde yok etmenin yolu yok. O zaman iş, kişinin kendini bilmesi ve tanımasına kalıyor. Kalp ve yüksek tansiyon hastaları, gerilim ile stresten uzak durması gereken kişilerdir. Bunların mümkün olduğu kadar bu tür ortamlardan kendilerini soyutlamaları gerekir.'' 
     
     KALP AMELİYATI OLAN KİŞİLER 
     Daha önce kalp ameliyatı olmuş kişilerin bu tür maçları izleyebileceklerini vurgulayan Dr.Şener, bu kişilerin kontrol altında bulunmaları nedeniyle, riskin fazla yüksek olmadığını söyledi. 
     Maçlarda heyecanlanıp ölen taraftarların varlığını da dile getiren Dr.Şener, sözlerini şöyle tamamladı 
     ''Bu bir şanssızlık. Eğer bu kişi kalp hastası olduğunu bilmiyorsa, başka yerde de başına böyle birşey gelebilirdi. Ancak, kalp ameliyatı olup kontrol altındaysa, bu kişiler gizli kalp hastalarından daha emniyetli olarak maçları seyredebilir. Ancak, kontrol altında olmayan ameliyatlı hastalar, tansiyonu yüksek maçları seyretmesin.'' 
     
</TEXT>
</DOC>
