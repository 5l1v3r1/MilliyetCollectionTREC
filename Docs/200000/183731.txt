<DOC>
<DOCNO> 183731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun05.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail bunu tartışıyor... Arafat dokunulmazlıktan yararlanmalı mı 
</HEADLINE>
<TEXT>

     İsrail Başbakan Yardımcısı Ehud Olmert, Filistin lideri Yaser Arafat'ın terörün sorumlusu olduğu ve dokunulmazlıktan yararlanmaması gerektiği görüşünü dile getirdi. 
     ABD'nin başkenti Washington'da Ortadoğu konulu konferansa katılan Olmert, ''Arafat hesap vermeli ve dokunulmazlıktan yararlanmamalı'' dedi. 
     İsrail Başbakanı Ariel Şaron'a yakınlığıyla tanınan ve İsrail'in Arafat'ın sürgüne gönderilmesi yönünde aldığı ilke kararına ''ilham kaynağı'' olanlar arasında adı geçen Olmert, ''Uluslararası toplumun büyük kısmı, Arafat'ın barış sürecini engellediğini ve Başbakan Mahmud Abbas'ın çalışmalarını sabote ettiğini kabul ediyor'' diye konuştu. 
     Arafat'ın İsrail'e yönelik terörist eylemlere mali destek verdiğini ve yönettiğini ileri süren Olmert, ''Hala dokunulmazlıkla korunmayı hak ediyor mu Başka İsraillilerin öldüğünü duymaya ihtiyacımız var mı '' dedi. 
     Aynı toplantıda bulunan Filistin Enformasyon Bakanı Nebil Amr da, Arafat'ın halkın seçtiği bir başkan olduğunu belirterek, ''Arafat, çocukları öldürme talimatları veren kişi değil, halkın seçtiği bir başkandır. Bu propaganda artık son bulmalı'' dedi ve İsrail'in Filistinlilerin işlerine burnunu sokmaması gerektiğini söyledi. 
     İsrail'in güvenlik duvarı inşa etmesini kınayan Amr, tarafları yeni bir ateşkes ilanını incelemeye çağırdı, ancak önerisi Olmert tarafından ''kurnazlık'' olarak değerlendirilerek reddedildi. 
     
</TEXT>
</DOC>
