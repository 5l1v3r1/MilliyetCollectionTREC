<DOC>
<DOCNO> 172555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko21.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank AB şampiyonu... 
</HEADLINE>
<TEXT>

     Finansbank, Visa'nın sanal ortamda düzenlediği Dünya Bankalar Arası Karlılık Yarışması elemelerinde en iyi dereceyi elde ederek, finalde Avrupa Birliği AB bankalarını temsil etme hakkını kazandı. 
     Web tabanlı bir kart pazarı simülasyonu şeklinde gerçekleştirilen ve katılan takımlara en iyi kredi kartı programını geliştirebilmeleri için sektörle bilgi ve becerilerini artırma imkanı sunan yarışmaya, Visa üyesi 76 banka katıldı. 
     Performans kriteri olarak kredi kartları işlemlerinde karlılığın esas alındığı yarışmada, Asya Pasifik, Kanada, Amerika, AB ile Orta Avrupa-Ortadoğu-Afrika CEMEA bölgelerinin finalistleri belirlendi. 
     AB'yi temsil etme hakkını, en iyi dereceyi elde eden Finansbank elde ederken, diğer bölgeleri temsile hak kazanan bankaların ismi açıklanmadı. Yarışmanın birincisi, Ağustos ayında belli olacak. 
     Finansbank Genel Müdürü Onur Umut, düzenlenen basın toplantısında yaptığı konuşmada, AB bankalarını temsil etme hakkını kazanmaktan dolayı gururlu olduklarını söyledi. 
     Geçen yıl Avrupa Birliği, Orta Avrupa-Ortadoğu ve Afrika bankalarının katıldığı yarışmada Finansbank'ın Avrupa Birliği birincisi olduğunu anımsatan Umut, bu yıl dünyadaki tüm bankaların katılımına açık hale getirilen yarışmaya iki takımla katılan Finansbank'ın büyük performans gösterdiğini vurguladı. 
     Katılımcı bankalar arasında en yüksek puanı elde ettiklerini belirten Umut, ''İnşallah birincilik ödülünü alırız'' dedi. 
     
     YILSONU KART HEDEFİ 1.5 MİLYON 
     Onur Umut, 1999 yılının sonundan itibaren kredi kartına ciddi yatırımlar yaptıklarını belirterek, şöyle dedi 
     ''Üç yıl evvel belirlediğimiz hedeflerimize, aşarak ulaştık. CardFinans bugün 1 milyon adede ulaştı. 750'ye yakın marka ve 10 bine yakın alışveriş noktasında ödeme imkanı sunuyor. Kısa sürede büyük başarı sağlamamızda altyapı ve insan kaynaklarına yatırım yapmamızın önemli katkısı oldu. Kredi kartında Türkiye'de en ileri bankalardan biri olmak istiyoruz. Yurtdışında da aynı hedefimizi sürdüreceğiz.'' Onur Umut, yıl sonunda 1.5 milyon kredi kartına ulaşmayı hedeflediklerini bildirdi. 
     Türk bankacılık sisteminin birçok Avrupa ve dünya bankacılığına göre teknoloji ve bilgi birikimi bakımından önde olduğuna işaret eden Umut, ''Türkiye inşallah diğer eksiklerini tamamlayıp ekonomisini sağlamlaştırınca dünyada layık olduğu yeri alacaktır'' dedi. Visa Türkiye Genel Müdür Yardımcısı Nur Öztin Kurak da, Finansbank'ın bu yıl sekizincisi düzenlenen yarışmada AB'den katılan 60 bankayı geride bırakarak AB şampiyonu olduğunu söyledi. 
     CardFinans'ın Visa ailesi içinde son derece başarılı, yoğun kullanılan bir kart olduğunu ifade eden Kurak, ''Türk bankaları piyasaya çıkardıkları yenilikçi, yaratıcı ürünleriyle Avrupa Birliği'ndeki diğer bankalar için güzel örnekler oluşturuyor'' dedi. 
     
</TEXT>
</DOC>
