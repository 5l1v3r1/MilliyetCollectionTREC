<DOC>
<DOCNO> 196695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/guncel/gun02.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide ile paralellik var 
</HEADLINE>
<TEXT>

   Eylemin ilk 12 saatte çözüldüğünü açıklayan İstanbul Valisi Güler, her iki saldırıda 110 binanın hasar gördüğünü açıkladı 
      İSTANBUL Milliyet 
   
   İstanbul Valisi Muammer Güler, Şişli Beth İsrael ve Neve Şalom sinagoglarına intihar saldırısı düzenleyen kişilerin Mesut Çabuk ile Gökhan Elaltuntaş olduğunun DNA testleriyle kesinlik kazandığını açıkladı. Güler, eylemin dünyadaki El Kaide eylemleriyle paralellik gösterdiğini de söyledi. Güler, İstanbul Valiliği'nde Emniyet Müdürü Celalettin Cerrah'la birlikte düzenlediği basın toplantısında, "Olaylarla ilgili çalışmalar sonucu bombalama eylemlerinin her birinin kamyonetlere yüklenen çok miktarda patlayıcıyla gerçekleştirilen bir intihar saldırısı olduğu kesinlik kazanmıştır. Her iki bombalama olayında iki eylemci dahil 25 kişi ölmüş, 303 kişi yaralanmıştır" dedi. 
   Güler, " Beth Israel Sinagogu'ndaki intihar eylemini gerçekleştiren kişinin 1974 Bingöl doğumlu Mesut Çabuk, Beyoğlu Neve Şalom Sinagogu'ndaki intihar saldırısını gerçekleştirenin de 1981 Bingöl doğumlu Gökhan Elaltuntaş olduğu yapılan DNA testleriyle kesin olarak belirlenmiş bulunmaktadır" diye konuştu. 
   Olayın üzerinden henüz 100 saat geçmediğini, ancak İstanbul Emniyeti'nin olayı takip eden ilk 12 saatlik süre içinde delilleri en iyi şekilde değerlendirdiğini anlatan Güler, o saatteki sonuçların bugün varılan sonuca çok yakın olduğunu bildirdi. Güler, DNA testi sonuçlarının dün önceki akşam alındığını da belirterek, eylemi gerçekleştiren kişilerin kimliklerinin bu suretle belirlendiğini kaydetti. "Bu Türk Polisi ve İstanbul Emniyeti için büyük bir başarıdır" diyen Güler, "Olayın bundan sonraki bölümünde uluslararası kuruluşların ve istihbarat örgütlerinin işbirliğiyle koordineli bir şekilde incelemeler sürecek. Sonuçta bu olayın aydınlatılmamış hiçbir yönü kalmayacak" dedi. 
   
   110 bina hasarlı 
   "Her iki saldırıda 110 binanın çeşitli şekillerde hasar gördüğü, bunların 9'unun ağır, 10'unun orta, 20'sinin az hasarlı olduğu ve 71 binada da zarar ziyan meydana geldiği tespit edilmiştir" diyen Güler, hasar tespit çalışmaları tamamlandıktan sonra vatandaşlara yapılacak yardımlar için Başbakanlık makamının gerekli açıklamayı yapacağını da ifade etti. 
   
   
   
   
   
</TEXT>
</DOC>
