<DOC>
<DOCNO> 192647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/sazak.html </URL>
<DATE> 2003/11/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB raporu ve Kıbrıs 
</HEADLINE>
<TEXT>

   
   5 Kasım'da AB Komisyonu üyelerinin onayına sunulacak Türkiye İlerleme Raporu'na geçen reform uygulamalarında 'yavaş ve kararsız' kalındığı eleştirisine Başbakan Tayyip Erdoğan, 'Bunların hepsi sudan bahaneler' diye tepki gösterdi. 
   Gül'ün yaklaşımı ise daha diplomatikti 
   'Eksikliklerimizin farkındayız ' 
   AKP iktidarına başka alanlarda yöneltilecek kimi eleştiriler bir yana müzakere takvimi alabilmek için 4 Kasım sabahından itibaren başladığı 'büyük koşu' göz önüne alındığında AB sürecinde işi ağırdan aldığı savı haksızlık olur. Tersine, Türkiye, Meclis'te AKP ve CHP gruplarının ürünü uyum paketleriyle 2004 sonunda takvim almaya şimdiden hak kazanmıştır. 
   Erdoğan'ın tepkisi Kopenhag zirvesinde yaşanan düş kırıklığının önünü kesmeye yönelik olsa gerek. Uygulama sorunlarının bir bölümü de tam üyelik müzakereleri başladıktan sonra aşılacaktır. 
   Hükümet uygulamada bir 'son dakika golü' yememek için Reform İzleme Grubu oluşturmuş ve özellikle insan hakları alanındaki sorunları taramaktadır. 
   Askerin siyasetteki etkisinin azaltılması, DGM'lerin işleyişinin AB standartlarına uyumu, Kürtçe yayın gibi tartışma başlıkları İlerleme Raporu'na konulmuş. 
   Raporda, hükümetin yaklaşımı olumlu bulunmakla birlikte Mayıs 2004'ten önce Kıbrıs'la ilgili çözüm beklentisi AB yolunda en önemli 'engel' gözüküyor. 
   Kıbrıs'ta bir dayatmayla karşılaşmak Erdoğan - Gül yönetimini tedirgin ediyor olmalı. Başbakan'ın 'yeni bahaneler aranmasın' tepkisindeki örtülü mesajı Kıbrıs'la ilişkilendirmek mümkün. 
   Çankaya Köşkü'ndeki 29 Ekim davetinde Başbakan Erdoğan ile İngiltere'nin Ankara Büyükelçisi arasında geçen söyleşi ilginçti. Büyükelçi Peter Westmacott, Erdoğan'ın 'Üyelik müzakerelerinin bir yıl sonra başlaması gerek' sözleri üzerine şunu söylüyor 'Ama üyelik için önce Kıbrıs'ta çözüm lazım.' 
   Erdoğan tepki gösteriyor 
   'Numara yapmayın. Kopenhag kriterleri dediniz. Yerine getiriyoruz. Hızla da uygulamaya koyuyoruz. Kriterler arasında Kıbrıs diye bir şey yok. İpe un sermeyin.' 
   İnce dokundurmalarla sürüyor konuşma 
   Westmacott 'Ama çözmek zorunda olduğunuzu biliyorsunuz.' 
   Erdoğan 'O ayrı bir mesele, ama bunu gerekçe yapmayın.' 
   Westmacott 'Gerekçe yapmıyorum. Herhalde İngiltere - Türkiye maçını birlikte izlerken Denktaş'ı fazla dinlemişsiniz, etkisinde kalmışsınız.' 
   Erdoğan 'Denktaş'a saygı duyarız. Fazla dinleseydik, maçı almış olurduk. Denktaş sizi yenmemiz, zaferi görmek için o maça gelmişti.' 
   Söz düellosu, büyükelçinin, cola reklamındaki Amerikalı gibi 'Herkes kazanır, inşallah ' sözleriyle son bulmuş. 
   Katılıyoruz. AB, Kıbrıs bahanesiyle topu taca atmaz, inşallah 
   
      
   
   
</TEXT>
</DOC>
