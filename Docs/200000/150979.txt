<DOC>
<DOCNO> 150979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun29.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde Talabani, Kerkük'ü yönetmeye çalışıyor... 
</HEADLINE>
<TEXT>

     Fransa'da yayınlanan Le Monde gazetesi, Kuzey Irak'a askeri müdahalenin ardından, Irak Kürdistan Yurtsever Birliği IKYB lideri Celal Talabani'nin, Kerkük'ü yönetmeye çalıştığını bildirdi. 
     Le Monde'un yarın çıkacak sayısında yer alan haberde, IKYB birliklerinin, yönetimi ve asayişi sağlamak için Kerkük'e yerleştikleri kaydedildi. 
     Kuzey Irak'taki yerel yönetimin İçişleri Bakanı Feridun Abdülkadir'in, Kerkük'te bir devlet dairesine yerleştiğini hatırlatan Le Monde, Abdülkadir'in ''Evet biz artık ABD'nin işbirliğiyle Kerkük'ün güvenliğini sağlayacağız'' şeklindeki açıklamasına yer verdi. 
     IKYB güçlerinin Kerkük'e yerleşmesinin bu kentteki diğer etnik grupları rahatsız ettiğini kaydeden Le Monde, Türkmenlerin de ilk günlerde bazı yağmalama olaylarına maruz kaldığını hatırlattı. 
     Le Monde, IKYB birliklerinin kentte asayişi sağlama çabalarına rağmen, bu kentte esas kontrolün tamamen ABD'nin elinde olduğunu yazdı. 
     





</TEXT>
</DOC>
