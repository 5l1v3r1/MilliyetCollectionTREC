<DOC>
<DOCNO> 160631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur26.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda çatışma... Ölü ya da yaralı yok... 
</HEADLINE>
<TEXT>

     Silahla Atatürk Havalimanı'na girmek isteyen bir kişi, kendisine müdahale eden polisle boğuştuktan sonra havaya ateş açarak kaçtı. 
     Atatürk Havalimanı Dış Hatlar Geliş katındaki A Girişi'ne gelen 20-25 yaşlarında kimliği belirsiz bir kişi, üzerinde tabanca olduğu halde TAV görevlileri ve bir polis memurunun bulunduğu kontrol noktasından geçmek istedi. 
     Silahlı halde havaalanına girmesine izin verilmeyen bu kişi ile TAV görevlileri arasında tartışma çıkınca, orada bulunan polis memuru duruma müdahale etti. 
     Bu sırada polis memuruyla boğuşmaya başlayan kişi, havaya bir el ateş ettikten sonra dışarı çıktı. Terminal önünde de havaya ateş etmeyi sürdüren bu kişi, sürücüsünü indirdiği 34 AT 1826 plakalı otomobili gasp ettikten sonra kaçtı. 
     Olay sırasında 34 TBA 87 plakalı ticari otomobilin ön camına da bir kurşun isabet etti. 
     
     Gelişmeleri izliyoruz. 

     
</TEXT>
</DOC>
