<DOC>
<DOCNO> 191799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun22.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kızları ile kesişen NATO zirvesine yeni tarih arayışları... 
</HEADLINE>
<TEXT>

     NATO kaynakları, gelecek yıl Mayıs ayında İstanbul'da yapılması planlanan NATO zirvesinin tarihi konusunda ''bazı tereddütler'' ve ''yeni arayışlar'' olduğunu bildirdiler. 
     Türkiye'de ilk defa yapılacak olan, 20-21 Mayıs 2004'te düzenlenmesi öngörülen NATO zirvesine, ''bir takvim sorunu yaşadığı sonradan fark edilen'' ABD Başkanı George Bush'un, ''kızlarının diploma töreni'' nedeniyle katılamamasının söz konusu olduğu ifade ediliyor. 
     Bush'un, 6 Haziran'da, Normandiya Çıkartması'nın 60. yılı nedeniyle Fransa'ya geleceği, İstanbul zirvesinin bu tarihte yapılmasının önerildiği, ancak Türkiye'nin, aynı tarihte İstanbul'da başka etkinlikler olacağı, otel sorunu yaşanacağı gerekçesiyle bu öneriyi geri çevirdiği belirtiliyor. 
     ABD'nin, zirvenin Mayıs'ta yapılması halinde Başkan Bush yerine Başkan Yardımcısı Dick Cheney tarafından temsil edilmesi teklifine de müttefiklerin sıcak bakmadığı ifade ediliyor. 
     Zirvenin Haziran sonuna ertelenebileceğini anlatan kaynaklar, ''ABD'nin talebi üzerine yeni bir tarih arayışı olduğunu'' belirtirken, 19 ülke tarafından Ağustos sonunda alınan mevcut kararın 20-21 Mayıs 2004 tarihlerini belirlediğini, bu kararın yeni bir uzlaşmayla değiştirilebileceğini, ABD Başkanı'nın bu önemli zirveye katılımının arzu edildiğini söylüyorlar. 
     İki yılda bir yapılan NATO zirvelerinin sonuncusu, geçen yılın Kasım ayında, Çek Cumhuriyeti'nin başkenti Prag'da yapılmıştı. Prag'da, İttifak'ın genişlemesine yeşil ışık yakılmıştı. 
     İstanbul zirvesinde, Bulgaristan, Estonya, Letonya, Litvanya, Romanya, Slovakya ve Slovenya NATO üyesi olarak İttifak'a resmen katılacaklar. 
     Zirveye, NATO üyesi ve ortağı 46 ülkenin devlet ve hükümet başkanları ile dışişleri bakanlarının katılımı öngörülüyor. 
     
</TEXT>
</DOC>
