<DOC>
<DOCNO> 199355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur28.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, 12 ay cezaevinde kalacak... 
</HEADLINE>
<TEXT>

     Yargıtay 11. Ceza Dairesi'nce, ''özel evrakta sahtecilik'' suçundan ve Siyasi Partiler Yasası'na SPY aykırılıktan verilen mahkumiyet kararları onanan kapatılan RP'nin Genel Başkanı Necmettin Erbakan ile diğer sanıkların karar düzeltme isteminde bulunma hakları var. 
     Kayıp Trilyon Davası'nda, Yargıtay 11. Ceza Dairesi'nin verdiği onama kararına karşı Erbakan ve diğer sanıklar olağanüstü kanun yolu olarak bilinen karar düzeltme isteminde bulunabilecekler. Ancak, bu istem infazı etkilemeyecek. 
     Karar düzeltme isteminin öncelikle daha önce verilen mahkumiyet kararının onanması yönünde görüş bildiren Yargıtay Cumhuriyet Başsavcılığı'nca kabul edilmesi gerekiyor. Başsavcılık, bu istemi reddederse süreç tamamlanmış olacak. Başsavcılığın karar düzeltme istemini kabul etmesi halinde dosya hükmü onayan Yargıtay 11. Ceza Dairesi'ne gidecek. 
     Karar düzeltme isteminin reddedilmesi halinde Erbakan ve diğer sanıklar hakkında verilen mahkumiyet kararı infaz edilecek. Buna göre Erbakan, 2 yıl 4 aylık hapis cezasını İnfaz Yasası uyarınca yaklaşık 12 ayını cezaevinde geçirecek. 
     Erbakan, SPY'nin 11. maddesine göre, 'sahtecilik'' suçundan hüküm giydiği için bir siyasi partiye üye olamayacak. Dolayısıyla halen görev yaptığı Saadet Partisi genel başkanlığından ayrılacak. 
     Necmettin Erbakan, Anayasa'nın 76., Milletvekili Seçimi Kanunu'nun 11. ve Mahalli İdareler Seçimi Kanunu'nun 9. maddelerine göre de seçilme hakkını kaybedecek. 
     
</TEXT>
</DOC>
