<DOC>
<DOCNO> 167045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun04.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız ve erkek özellikleri tek embriyonda bir araya getirildi... 
</HEADLINE>
<TEXT>

     Amerikalı bilim adamları, iki cinsiyetin özelliklerini tek embriyonda bir araya getirerek, ''dişi-erkek'' karışımı bir insan embriyonu yarattı. 
     Reuters'ın haberine göre Chicago'daki ''Foundation for Reproductive Medicine''den Dr. Norbert Gleicher ve ekibi, cinsiyetlerin tek başlarına sahip oldukları genetik bozuklukların daha iyi tedavi edilmesini sağlamak amacıyla bu yola başvurduklarını ve ortak embriyonu, dişi embriyona erkek hücreleri enjekte ederek yaptıklarını açıkladılar. 
     Ancak, Madrid'de toplanan ''European Society of Human Reproduction and Embryology ESHRE '' kongresinde takdim edilen bu çalışma hemen, sert tepkilere yol açtı. 
     ESHRE üyelerinden Dr. Francoise Shenfield, bu tür çalışmalara girilmesinin, bu alanda faaliyet gösteren bilim adamlarınca bugüne dek hep reddedildiğini, bunun da oldukça gerçekçi nedenleri bulunduğunu söyledi. 
     Çalışma, İngiltere'deki kürtaj karşıtı ''Life'' adlı gönüllü kuruluştan da tepki aldı. Life'tan Nuala Scarisbrick, çalışmayı, ''insan yaşamı üzerinde sahtekarca oyun oynanması'' olarak tanımladı. 
     
</TEXT>
</DOC>
