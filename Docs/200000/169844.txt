<DOC>
<DOCNO> 169844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur16.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahreyn'e fuhuş için kadın gönderdikleri iddiası ile hakim önünde 
</HEADLINE>
<TEXT>

     Fuhuş amacıyla Bahreyn'e kadın gönderdikleri öne sürülen 2 sanık hakkında, 10'ar yıla kadar ağır hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Kemal Raci Oymak'ın, 5 yıldır Laleli'de kuaför olarak çalıştığı, aslen Azerbaycanlı olan, ancak 1999 yılında evlenerek Türk vatandaşlığına geçen diğer sanık Rezeda Gül'le tanıştığı belirtildi. 
     Yabancı uyruklu kadınların Bahreyn'e giderek fuhuştan büyük paralar kazandıkları, ancak Bahreyn'in bazı ülke vatandaşlarına yasak koyduğu vurgulanan iddianamede, sanıkların, Türkiye'ye getirilen kadınlara kağıt üzerinde evlilikler yaptırıp Türk pasaportuyla Bahreyn'e girmelerini sağladıkları öne sürüldü. 
     İddianamede, Oymak ve Gül'ün, eylemlerine uyan TCK'nın 201. maddesi uyarınca 5 ile 10'ar yıl arasında ağır hapis cezasına çarptırılmaları istendi. 
     Sanıkların yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     
</TEXT>
</DOC>
