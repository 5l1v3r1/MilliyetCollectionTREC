<DOC>
<DOCNO> 182290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo06.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'nin bileği sahasında bükülmüyor... 
</HEADLINE>
<TEXT>

     Birinci Süper Futbol Ligi'nde sahasında Trabzonspor'u 1-0 yenen Çaykur Rizespor'un sahasında bileği bükülmüyor. 
     Ligde bu sezon sahasında Ankaragücü ve Malatyaspor'u 2-1'lik sonuçlarla mağlup eden Çaykur Rizespor, Trabzonspor'u da yenerek sahasında yaptığı 3 maçı da kazandı ve 9 puan topladı. 
     Kulüp Futbol Şube Sorumlusu Yılmaz Zehiroğlu, kendi sahalarında ligin güçlü takımları karşısında iyi sonuçlar aldıklarını belirterek, ''İkinci ligden yeni çıkan bir takım olmamıza karşın futbolcularımızın bu maçlarda gösterdiği performans bizi fazlasıyla memnun etti'' dedi. 
     Zehiroğlu, Koray, Özgür ve Raphael gibi oyuncuların yeni yeni forma giyme şansı bulduğunu da ifade ederek, şunları söyledi 
     ''Ali Eren'in de adapte olmasıyla gerçek gücümüze tam anlamıyla kavuşacağız. Trabzonspor maçında sahanın ağır olmasına rağmen iyi bir futbol ortaya koyduk ve güçlü rakibimiz karşısında hak ettiğimiz bir galibiyet aldık. Futbolcuların bu performanslarını sürdürdükleri müddetçe, kolay kolay yenileceğimizi sanmıyoruz. İleride çok daha iyi bir Çaykur Rizespor olacak.'' Zehiroğlu, ligde 5 maçta topladıkları 10 puanın kendileri açısından gayet iyi olduğunu da kaydederek, ''Ligde üst sıralarda kendimize yer edinmeye çalışacağız. Haddimizi bileceğiz ve havaya kesinlikle girmeyeceğiz'' diye konuştu. 
     
</TEXT>
</DOC>
