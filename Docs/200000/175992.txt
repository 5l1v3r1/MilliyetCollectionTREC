<DOC>
<DOCNO> 175992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur17.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Irak'a asker için davet beklemeyecek.. 
</HEADLINE>
<TEXT>

     Türkiye, BM Güvenlik Konseyi'nin Irak'a ilişkin son kararını memnuniyetle karşılarken, Irak'a asker göndermek için Geçici Hükümet Konseyi'nin davetini ön şart olarak görmüyor. 
     Diplomatik kaynaklardan edinilen bilgiye göre, BM'nin Irak'taki Geçici Hükümet Konseyi'ni tanıyan son kararı, Ankara'da memnuniyetle karşılandı. 
     Diplomatik kaynaklar, konseyin bazı ülkelere davet yapmasını sağlayan bu kararın, Türkiye'nin asker göndermesinde de kolaylaştırıcı etki yapabileceğini söylerken, bununla birlikte davet yapılmasının Ankara için bir ön şart olmadığını vurguladılar. 
     Aynı kaynaklar, davet yapılsa da yapılmasa da Türkiye'nin bu konuda kendi ulusal çıkarları doğrultusunda karar alacağını belirttiler. 
     BM Güvenlik Konseyi'nin dün aldığı kararda, Irak'ın egemenlik ve toprak bütünlüğü vurgulanırken, ''Irak'ta 13 Temmuz 2003 tarihinde oluşturulan Hükümet Konseyi'nin, uluslararası alanda tanınan, temsil kabiliyetine sahip bir Irak hükümetinin oluşturulması yolunda atılmış önemli bir adım olduğu'' kaydedildi. 
     Kararla ayrıca, Irak'a yardım amacıyla bir BM misyonu oluşturuluyor. Yaklaşık 300 kişilik personeli bulunacak misyonun görev süresi 1 yıl olarak belirlendi. Misyon, insani, siyasi ve ülkenin imarı gibi konularla ilgilenecek. 
     
</TEXT>
</DOC>
