<DOC>
<DOCNO> 197963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun21.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "Müslüman Parti" kuruluyor 
</HEADLINE>
<TEXT>

     Belçika'da aşırı dinci ve milliyetçi Arapların kontrolündeki ''Avrupa Arap Birliği''nin LAE , ''Demokratik Müslüman Parti'' PDM adı altında bir siyasi parti kuracağı bildirildi. 
     AB dışından gelen yabancılara seçimlerde oy hakkı tanınmayan Belçika'da, büyük çoğunluğu Arap olmak üzere onbinlerce göçmen bu ülkenin pasaportunu taşıyor. Nüfusu 10 milyon olan Belçika'da, üçte ikisi Arap olmak üzere 500 binden fazla Müslüman bulunuyor. 
     ''Avrupa Arap Birliği''nin, Belçika'nın Anvers kentinde yaşayan Lübnan asıllı lideri Dyab Ebu Yahya, geçen yıl basına yaptığı açıklamada, ''Arap asıllı Belçikalıların sayısının göz önünde bulundurularak Arapça'nın, ülkenin dördüncü resmi dili olarak kabul edilmesini'' istemiş ve uluslararası hukukun bunu gerektirdiğini savunmuştu. Açıklamasında, tehditkar ifadeler kullanan Ebu Yahya, ''Bizi sorunlu bir örgüt olarak nitelendirmeye devam ederlerse seçimlere kendi listemizle katılacağız'' demişti. 
     Ebu Yahya, çeşitli örgüt hareketleri çerçevesinde bir süre tutuklandı ve ''özel milis'' oluşturmakla itham edildi. 
     LAE'nin yeni başkanı Ahmad Azzuz, kurulacak ''Demokratik Müslüman Parti''nin tamamen ''Kuran ilkeleri doğrultusunda'' hareket edeceğini, parti programının gelecek Şubat ayında yapılacak kongrede açıklanacağını duyurdu. 
     Azzuz, sadece Anvers kentinde 6 bin 500 yandaşları bulunduğunu, partilerinin Belçika'daki bütün ''Müslümanlara'' açık olacağını anlattı. 
     Ahmad Azzuz, 2006'da yapılacak yerel seçimlere hazırlıklı katılacakalarını söylerken, Belçika yasalarına göre adayların yüzde 50'sinin kadın olması koşulunu da ''mecburen'' yerine getireceklerini belirtti. 
     Belçikalı yetkililer, sadece din temelli bir parti kurulmasının yasal engellerine dikkati çekiyor ve PDM'in seçimlerde yüzde 5 barajını aşamayacağını düşünüyorlar. 
     
</TEXT>
</DOC>
