<DOC>
<DOCNO> 156714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/dunya/adun.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam diri diri gömdü 
</HEADLINE>
<TEXT>

Bağdat yakınlarında bulunan 15 bin kişilik en büyük toplu mezar, Saddam rejiminin vahşi yüzünü gözler önüne serdi Şii kurbanlar diri diri toprağa gömülmüş... 
     DIŞ HABERLER SERVİSİ 

     Bağdat'ın güneyinde yer alan Babil bölgesindeki El Hilla kentinde bulunan ve toplam 15 bin kişinin gömülü olduğu tahmin edilen toplu mezarlardaki cesetler, devrik diktatör Saddam Hüseyin'in, kendi halkını diri diri toprağa gömdüğü gerçeğini de ortaya çıkardı. Aralarında kadınların da olduğu saptanan kurbanların, 1991 yılında Saddam rejimine karşı ayaklandıktan sonra öldürülen Şiiler oldukları tahmin ediliyor. El Hilla valilik yetkilisi Amir Şumri, şimdiye kadar çıkarılan 3 bin kadar cesedin yüzde 20'sinde kurşun izine rastlanmadığını ve elleri, gözleri bağlı vaziyette bulundukları için de bu kurbanların diri diri toprağa gömüldüğüne inanıldığını söyledi. 
     
     Halk dokuz gündür kazıyor 
     Bir kilometrekarelik alana yayılmış dört ayrı toplu mezarın bulunduğu başkentin 100 kilometre güneyindeki El Hilla'da kazı çalışmaları dokuz gündür yerel halk tarafından yürütülüyor. 
     Mezarları gözyaşları içinde açıp çıkan cesetleri, üzerlerindeki kimlik kartlarına ya da son giydikleri kıyafetlere göre teşhis etmeye çalışanlar, genellikle bölgede yakınları kaybolan kişilerden oluşuyor. 
     Cesetler, çevredeki köy ve kasabalardan gelen yüzlerce kişinin önünde plastik torba, çarşaf ve battaniyelere sarılarak çıkarılıyor. 
     Bu mezarların yanı sıra, Muhammed Sakran adlı köyde de yaklaşık 1000 cesedin bulunduğu bir toplu mezar daha ortaya çıkarıldı. 
     
     

</TEXT>
</DOC>
