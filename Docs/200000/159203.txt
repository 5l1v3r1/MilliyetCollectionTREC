<DOC>
<DOCNO> 159203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun10.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk öğrencilerin Sofya'ya ilgisi artıyor... 
</HEADLINE>
<TEXT>

     Türkiye'de üniversiteyi kazanamayan öğrencilerden yurt dışında eğitim görmek isteyenler arasında Bulgaristan en fazla tercih edilen ülkelerden biri haline geldiği bildirildi. 
     İki ülkenin komşu olması nedeniyle her yıl yüzlerce Türk öğrencinin Bulgaristan'da çeşitli üniversitelere kayıt yaptırdığı belirtildi. Bulgaristan'da en fazla tercih edilen üniversitelerden birinin de ülkenin en eski yüksek eğitim kurumu başkent Sofya'daki ''Sveti Kliment Ohridski Üniversitesi'' olduğu kaydedildi. 
     Sofya üniversitesi olarak da tanınan bu yüksek öğretim kurumuna Türk öğrencilerin ilgisinin giderek arttığı bildirildi. 
     Sofya Üniversitesi yabancı öğrenci kabul müfettişi Elena Tsenkova, 15 fakültede toplam 75 dalda öğretim yapılan üniversitede, Türk öğrenci sayısının 40'ı geçtiğini söyledi. Üniversitede eğitimin İngilizce olması nedeniyle Türkiye'den talebin her geçen yıl arttığını belirten Tsenkova, Türk öğrencilerin daha çok uluslararası ilişkiler, gazetecilik, turizm, felsefe, ekonomi ve iş idaresi fakültelerini tercih ettiğini bildirdi. 
     Yabancı öğrencilerin bir yıllık Bulgarca hazırlık döneminin ardından üniversitenin istedikleri fakültesinde eğitime başladıklarını kaydeden Tsenkova, yıllık eğitim ücretininse 3000 dolar civarında olduğunu belirtti. Türkiye'de yaşayan, ancak aynı zamanda Bulgar vatandaşı olan göçmenlerse Sofya Üniversitesi'nde bu ücretin yarısını ödeyerek eğitim görebiliyor. 
     Sofya Üniversitesi'nde yeni dönem eğitim yılı kayıtları 15 Temmuz tarihinde başlayacak. Üniversiteye bu yıl Türkiye'den 100'e yakın öğrencinin kayıt yaptırması bekleniyor. 
     
</TEXT>
</DOC>
