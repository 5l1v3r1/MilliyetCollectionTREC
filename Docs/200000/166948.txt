<DOC>
<DOCNO> 166948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur53.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazineye ait taşınmazların satışında geri adım 
</HEADLINE>
<TEXT>

     TBMM Genel Kurulu'nda, Hazine'ye ait taşınmazların satışına olanak veren yasa tasarısının, aralarında SİT alanlarında belli koşullarda izin veren maddenin de bulunduğu 5 maddesi geri çekildi. 
     Tasarının tümü üzerindeki görüşmeler tamamlanıp maddelerine geçildikten sonra Plan ve Bütçe Komisyonu Başkanı Sait Açba bir önerge vererek, tasarının 5, 30, geçici 3, 39 ve 40. maddelerini geri çektiklerini bildirdi. 
     Tasarının 5. maddesi, özel kanunlardaki hükümler ile devletin taraf olduğu uluslararası sözleşme hükümleri saklı kalmak üzere birinci derece doğal SİT alanı olarak tescil ve ilan edilen yerlerde bulunan ve yüzölçümü 10 bin metrekare ve üzerindeki parsellerde, toplam inşaat alanı parsel yüzölçümünün yüzde 3'ünü geçmemek şartıyla yapılaşmaya izin verilmesi hükmünü içeriyor. 
     30. madde ise belediye sınırları içinde satışı yapılacak hazine arazilerinden elde edilecek payın yüzde 40'ını doğrudan ilgili belediye hesabına, kalan yüzde 60'ın da büyükşehir belediyesine nüfusa göre dağıtılmasını öngörüyor. 
     Geçici 3. madde de hazine uhdesinde veya devletin tasarrufunda olup kiraya verilmiş yerlere ilişkin olarak mahkeme kararı ile kesinleşmiş olanlar da dahil olmak üzere vadesi geldiği halde tamamen veya kısmen ödenmemiş olan kira bedellerinin ödenmesini kolaylaştırıyor. Buna göre, kira bedellerinin ödenmeyen kısmına DİE'nin her ay için belirlediği TEFE endeksinin aylık oranı uygulanmak suretiyle hesaplanacak tutarın, kanununun yayımını izleyen aydan itibaren aylık dönemler halinde 9 eşit taksitte tamamen ödenmesi, dava açılmaması veya açılmış davalardan vazgecilmesi şartıyla kira bedellerine uygulanan gecikme faizi ve cezai şartın tamamının tahsilinden vazgeçilecek. Bu madde kapsamına giren alacaklılarla ilgili olarak tatbik edilen cezalar yapılan ödemeler nispetinde kaldırılacak. 
     39. madde, yürürlük, 40. madde ise yürütme hükümlerini düzenliyor. 
     
</TEXT>
</DOC>
