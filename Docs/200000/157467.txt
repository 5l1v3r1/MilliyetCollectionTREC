<DOC>
<DOCNO> 157467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye piyasasında bağımsız denetim... 
</HEADLINE>
<TEXT>

     Sermaye Piyasası Kurulu'nun SPK , ABD'de bazı büyük halka açık şirketlerde başlayan, daha sonra da Avrupa'da ortaya çıkan muhasebe kayıtlarındaki usulsüzlükler ve şirket iflaslarının önüne geçmek için çıkardığı ''Sermaye Piyasasında Bağımsız Denetim Hakkında Tebliğde Değişiklik Yapılmasına Dair Tebliğe'' uyum çalışmaları sürüyor. 
     Tebliğe 31 Aralık 2003'e kadar halka açık şirketler ve denetim şirketlerinin uyum sağlamaları öngörülüyor. 
     Kasım 2002'de yayınlanan tebliğ kapsamında halka açık şirketler bünyesinde yönetim kurulu tarafından kendi üyeleri arasından seçilen en az 2 üyeli denetimden sorumlu komite kurulması çalışmaları için bazı şirketler düğmeye basarken, bazılarının hiçbir hazırlığı bulunmuyor. 
     Denetimden sorumlu komite, ortaklığın muhasebe sistemi, finansal bilgilerin kamuya açıklanması, bağımsız denetimi ve ortaklığın iç kontrol sisteminin işleyişi ve etkinliğinin gözetimini yapacak. 
     Danışmanlık şirketleri tebliğe hazırlık sürecinde halka açık şirketlere verdikleri hizmetlerle şirketin denetimi ve izlenmesi kolay, şeffaf ve riski minimize edecek yapıda olmasına katkıda bulunuyor. 
     D-T Kurumsal Risk ve Bilgi Teknolojileri Danışmanlık Hizmetleri Ticaret Limited Şirketi ile Türkiye'de iç denetim konusunda farklı alanlarda hizmet sunan Deloitte Touche Türkiye, halka açık şirketleri bu konuda bilgilendirmek amacıyla tebliğden hareketle 20 Mayıs Salı günü İstanbul'da ''Kurumsal Yönetim Güvencesi İçin Denetim Komitesi'' konulu bir sempozyum düzenleyecek. 
     SPK yetkililerinin mevzuata ilişkin son gelişmeleri anlatacağı sempozyumda, Uluslararası İç Denetçiler Kurumu eski başkanlarından Jean Pierre Garitte de, dünya uygulamaları konusunda bilgi verecek. 
     
     ENRON'UN ETKİSİ 
     Deloitte Touche Türkiye Ofisi Yönetim Kurulu Başkan Yardımcısı Hüseyin Gürer, A.A muhabirine yaptığı açıklamada, Enron skandalını takiben başta ABD olmak üzere belli başlı bazı ülkeler ve bunların piyasayı düzenleyici kuruluşlarının, özellikle skandal ile gündeme yerleşen denetçinin bağımsızlığı konusunda harekete geçtiğini söyledi. 
     Gürer, skandalın etkisin en fazla hissedildiği ülke olan ABD'de yürürlüğe giren yasa ile bağımsız denetçinin faaliyet alanları ve kabul etmemesi gereken görevlerin iyice belirginleştiğini ifade ederek, Türkiye'de de SPK'nın bu yasayı kendisine referans alarak ''Sermaye Piyasasında Bağımsız Denetim Hakkında Tebliğde Değişiklik Yapılmasına Dair Tebliği'' kabul ettiğini hatırlattı. 
     Tebliğ kapsamında halka açık şirketlerde kurulacak denetim komiteleriyle şirketin tamamen şeffaf ve güvenilir olmasının amaçlandığını kaydeden Gürer, ''Böylece gerek küçük yatırımcıların, gerekse büyük yatırımcı ve kreditörlerin güveni kazanılacak'' dedi. 
     Halka açık şirketlerde denetim komitelerinin çok dikkatli bir şekilde seçilmesi gerektiğini belirten Gürer, bağımsız denetçinin de denetim komitesi tarafından seçileceğini bildirdi. 
     Gürer, denetim komitesinin görevleri arasında denetçinin bağımsızlığını koruyup korumadığını test etmenin de bulunduğunu bildiren Gürer, ''Çünkü bazı denetçiler, çeşitli nedenlerle bağımsızlığını kaybedebilir. Bunun en güzel örneği de Enron'' diye konuştu. 
     
</TEXT>
</DOC>
