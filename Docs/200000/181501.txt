<DOC>
<DOCNO> 181501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko24.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahenk Türkiye uçağı burnunu kaldırmıştı, şimdi gövdesi de kalktı 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Türkiye'yi bir uçağa benzeterek, ''Uçak burnunu bundan 4-5 ay evvel pistten kaldırmıştı. Şimdi uçağın bütün gövdesi tümden kalktı. İnşallah doğru yere doğru uçuyoruz'' dedi. 
     Şahenk, 60. Uluslararası Frankfurt Otomobil Fuarı'nı izleyen Türk gazetecilerine yaptığı açıklamada, Türkiye'nin otomotivde artık bambaşka bir merkez olmaya başladığını söyledi. 
     Türkiye'deki yeni programın, IMF ve Dünya Bankası'nın Türk bürokrasisiyle birlikte oluşturduğu ''kendi programımız'' olduğunu dile getiren Şahenk, şöyle konuştu 
     ''Kısa vadeli çözümler değil, kalıcı uzun vadeli çözümler getiren bir program. Onun için Türkiye şaşırtan bir döneme girdi. Faiz hadleri döviz hadleri, tüketici trendleri, yönetim tarzları A'dan Z'ye değişiyor. Onun için geçmişe dönüpte geleceğe karar vermek, projeksiyon yapabilmek çok zorlaştı. Bu yeni ortamda, bu yeni gerçekte hepimiz pişeceğiz. Ama bir gerçek var ki bir gelişme var. Bu uzun vadeli olacak. Uzun vadeli olurken de bir anda sert çıkışlar beklemek yanlış.'' Şahenk, ''Yeni gerçek derken ne demek istiyorsunuz '' sorusu üzerine, eskiden genellikle yüksek faiz uygulandığını, dövizin aynı yerde kaldığını ifade ederek, bu durumun kısa vadeli çözüm yarattığını ancak ekonomide uzun vadeli ertelenmiş problemler oluşturduğunu bildirdi. 
     
     YENİ DÖNEMİN BAŞLANGICINDAYIZ 
     Türkiye'nin son 2-3 senedir içinde bulunduğu durumun, son 3-4 senenin hataları olmadığını belirten Şahenk, ''Uzun vadeli hataların üst üste binmesinin bir anda karşımıza gelmesidir'' dedi. 
     Şanenk, son 1 yıldır faiz hadlerinin düşeceğini savunduklarını anlatarak, şunları söyledi 
     ''Hatta biz bunları savunurken hafif gülümsemeyle karşılanmıştı. Ama biz bunu görerek davrandık. Şu an hala faizlerde aşağıya gidiş olacağına inanıyoruz. Türkiye artık kısa vadeli gündemlerle değil, uzun vadeli programın yaratacağı ortamla karşı karşıya. Onun için faiz hadleri daha da inebilir. Şu anda satışların 2000 yılında görüldüğü gibi ağırlıkla banka kredisi ve finansman şirketleri kredisi ile finanse edildiğini görmüyoruz. Daha yolu da var. Dönemin başlangıcındayız. Türkiye uçak gibi görülürse, uçak burnunu bundan 4-5 ay evvel pistten kaldırmıştı. Şimdi, uçağın bütün gövdesi tümden kalktı. İnşallah doğru yere doğru uçuyoruz.'' 
     
</TEXT>
</DOC>
