<DOC>
<DOCNO> 189095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo22.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 98 yaşında 
</HEADLINE>
<TEXT>

     Galatasaray Kulübü'nün 98. kuruluş yılı, 17 ve 18 Ekim'de düzenlenecek etkinliklerle kutlanacak. 
     Galatasaray Kulübü'nden yapılan açıklamaya göre, 1905 yılında Ali Sami Yen ve arkadaşları tarafından kurulan kulübün 98. yıl kutlamaları çerçevesinde, yarın Ali Sami Yen'in Feriköy Mezarlığı'ndaki kabri ziyaret edilecek. 
     18 Ekim Cumartesi günü ise saat 11.00'de Galatasaray Lisesi'nin bahçesinde toplanılacak, Atatürk Anıtı'na çelenkler konularak, saygı duruşunda bulunulacak. Ardından Tevfik Fikret Salonu'nda biraraya gelinecek. Başkan Özhan Canaydın'ın burada yapacağı konuşmadan sonra en kıdemli üye yaş kütüğüne 98. yıl plaketini çakacak. Kulüpte 50 yılını dolduran divan kurulu üyelerine de berat ve madalya verilecek. 
     Bu arada, kazanılan ödül ve kupalar, tanıtımların ardından müze yetkililerine teslim edilecek. Öğleyin de lisede ''Galatasaray pilavı'' yenecek. Üyeler daha sonra kulübün kurulduğu sınıfı ve müzeyi ziyaret edecek. 
     
</TEXT>
</DOC>
