<DOC>
<DOCNO> 189974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur11.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Irak konusunda çelişkili bir noktaya gelinmiştir 
</HEADLINE>
<TEXT>

     CHP Genel Başkanı Deniz Baykal, ''Irak konusunda çok tutarsız, çelişkili bir noktaya gelinmiştir'' dedi. 
     Baykal, CHP Kurultay Delegeleri Bölge Toplantısı için geldiği Trabzon'daki Zorlu Grand Otel'de, basın mensuplarının sorularını yanıtladı. 
     Deniz Baykal, bir gazetecinin sorusu üzerine Irak konusunda yeni bir aşamaya gelindiğini ifade ederek, şunları söyledi 
     ''Sayın Başbakan, Irak'a asker göndermemiz şart değil, gerekirse asker göndermeyebiliriz şeklinde açıklama yaptı. BM, Irak'ta giderek daha belirleyici, daha ağırlıklı bir konuma doğru gelmekte. ABD, orada yaşanan olaylar karşısında BM'nin artık daha etkin olması talebini anlayışla karşılama durumuna gelmiştir ve son çıkan karar, BM'nin Irak'taki gelişmelere daha etkin olacağını doğurmuştur. Tabi bekleyişe tam cevap veren bir karar değildir. Konu tam çözülmüş değildir.'' 
     
     IRAK'A ASKER GÖNDERİLMESİ 
     Türkiye'nin Irak'a asker göndermesi konusunda Meclis'in karar aldıktan sonra Irak'ın içinden ve dışından tepkilerin yükselmeye başladığını anlatan Baykal, şöyle devam etti 
     ''Irak toplumunu oluşturan çeşitli kesimler, Türkiye'nin oraya asker gönderme ihtimaline soğuk bakıyorlar. Fakat orada oluşturulmuş olan geçici konsey meclisinin, resmen toplantı yapıp karar alarak, Türkiye'nin Irak'a asker göndermesini istemediğini ortaya koyması çok şaşırtıcı olmuştur. Bu gelişme, Meclis karar almak üzereyken ortaya çıkmıştır. Meclis'in, bu gelişme karşısında karar alma çalışmasını ertelemesini, konunun daha ayrıntılı değerlendirilmesini, Türkiye'yi sıkıntıya sokmayacak şekilde bir karar alması şansını koruması gerektiğini söylemiştik. Ama hükümet ısrarcı oldu ve hemen karar aldı. Alınan karar şimdi uygulanamaz hale geldi. Bizim hükümet, Irak Konsey Yönetimi'ni ABD ikna eder diye umuyordu, ama gerçek tam tersi oldu. Irak yönetimi ABD'yi ikna etmiştir. Bu başka bazı konularda da böyle olmuştur. Irak'ta terör olayı karşısında bu ortaya çıkmıştır. Geldiğimiz noktada Türkiye, Meclis kararı ile Irak'a asker göndermeye hazır olduğunu ortaya koymuştur. Bizden asker isteyen ABD ve Iraklılar, Irak'taki yönetim, buna gerek olmadığını söylemeye başlamıştır. Bu tabi Türk dış politikasının büyük bir şansızlığıdır. Meclis'i böyle bir itibar kaybına sürüklemeye hiç kimsenin hakkı yoktur. Çok tutarsız, çelişkili bir noktaya gelinmiştir.'' ABD'nin tereddüde düşmeden kısa bir süre önce, Barzani'nin, Eğer Türkiye asker gönderirse, ben geçici konseyden ayrılırım dediğini de hatırlatan Baykal, ''ABD, bu tablo karşısında bir karar verememiştir, Türkiye'ye sen gelmesen de olur demeye başlamıştır. Türkiye burada maalesef ağırlığını koruyamamıştır. Biz bu bölgenin davet edilen, çağrılan ülkesiydik. Şimdi reddedilen ülkesi haline geldik. Bu dış politikanın nasıl yürütüldüğünün en son ve çok acı bir örneğidir'' dedi. 
     
     YÖK KONUSU 
     Baykal, YÖK yasa tasarısıyla ilgili bir soru üzerine de, gerginliğin ortaya çıkması karşısında hükümetin durumu yumuşatma çabası içine girdiğinin açık olduğunu söyledi. 
     Deniz Baykal, şöyle konuştu 
     ''Bu, niyetinden vazgeçtiği anlamına gelmez. Sadece takvimi değiştirmiştir. Konuyu yumuşatma ve zaman kazanma içine girmiştir. Tabi konunun esasıyla ilgili tepkiler, itirazlar devam ediyor. Bu konu kamuoyuna hazmettirilememiştir, anlatılamamıştır. Kamuoyunun zihnindeki tereddütler ortadan kaldırılamamıştır. Sağduyunun hakim olacağını, yeni bir gerginlik sorununun ortaya çıkmayacağını umut ediyorum. Geçen salı günkü grup toplantısında, bu tasarının geri çekilmesi gerektiğini söylemiştim, aldırmadılar, ama bir süre sonra üniformalı uyarı gelince, hemen her şey değişti. Türkiye'de işlerin böyle yürümemesi lazım. Siyasetin kendi içindeki eleştirileri, uyarıları değerlendirmeyi öğrenmesi lazım. Bunlara değer vermesi gerekir. Yoksa sadece çözümlenmek istenen konu değil, genel olarak demokratik rejimimiz de sıkıntıya düşer.'' 
     
     KURULTAY 
     Baykal, Kemal Derviş'in, kurultayda genel başkanlığa aday olacağına ilişkin söylentiler bulunduğunun hatırlatılması üzerine de, ''Bu hafta sonu kurultayımız toplanıyor. Örgütümüz hazırlıklarını tamamlıyor. Kurultayımız her zaman olduğu gibi Türkiye'mizin ve partimizin önündeki meseleleri ayrıntılarıyla ele alacak, seçimlerini yapacak ve kurultaydan sonra CHP çok daha güçlü ve etkin bir şekilde yoluna devam edecek'' diye konuştu. 
     Zorlu Grand Otel'de yapılan CHP Kurultay Delegeleri Bölge Toplantısı'na Ağrı, Amasya, Ardahan, Artvin, Bayburt, Erzurum, Giresun, Gümüşhane, Iğdır, Kars, Ordu, Rize, Samsun, Sinop, Sivas, Tokat ve Trabzon'dan delegeler katılıyor. 
     
</TEXT>
</DOC>
