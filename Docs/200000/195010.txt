<DOC>
<DOCNO> 195010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun34.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye, İran ve Suriye'yi ziyaret edecek 
</HEADLINE>
<TEXT>

     Irak Geçici Hükümet Konseyi GHK Başkanı Celal Talabani, ilişkileri geliştirmek amacıyla gelecek hafta Suriye, İran ve Türkiye'yi ziyaret edeceğini belirtti. 
     Talabani, Reuters ajansına yaptığı açıklamada, ''Bu ülkelerle iyi ilişkiler kurmak istiyoruz, ama bu iyi niyet, iyi komşuluk ilişkileri ve birbirimizin içişlerine karışmama temelinde kurulmalı'' dedi. 
     Savaş sonrası Irak'ın, Türkiye, Suriye ve İran ile ekonomik, ticari, kültürel anlaşmalar ve güvenlik anlaşmaları yapmak istediğini belirten Talabani, bu ülkelerle güvenlik alanında işbirliğinin sağlanacağından emin olduğunu söyledi. 
     Irak'ın geleceğine sadece Iraklıların karar verebileceğini kaydeden Talabani, ''Komşularımız, Irak'ın bağımsızlığına ve egemenliğine saygı göstermeli'' diye konuştu. 
     
</TEXT>
</DOC>
