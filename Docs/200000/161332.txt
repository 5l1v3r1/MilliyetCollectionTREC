<DOC>
<DOCNO> 161332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/eko01.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusların gözü Tüpraş’ta 
</HEADLINE>
<TEXT>

Rus petrol devi Lukoil Tüpraş ihalesini yakından izlediğini açıklarken, TNK, Yukos ve Tatneft firmaları da Tüpraş’la ilgilenmeye başladı 
     CENK BAŞLAMIŞ Moskova 

     Tüpraş’ın özelleştirilmesi için ihale sürecinin başlamasına 24 saat kala, hisselere ilgi duyan Rus şirketlerinin sayısı dörde yükseldi. Vedomosti gazetesinin haberine göre, TNK ve Yukos’un ardından Tatneft ve Lukoil de Tüpraş’la ilgilenmeye başladı. Lukoil’den yapılan açıklamada, "Yakından izlediğimiz Tüpraş’ın özelleştirme ihalesine katılıp katılmama konusunda henüz karar almadık" denildi. 
     
     Fiyat 1.5 milyar dolara çıkar’ 
     Birleşik Finans Grubu uzmanlarından Pavel Kuşnir, "Tüpraş bir Rus şirketi olsaydı, hisselerinin yüzde 65.7’si için 300 - 400 milyon dolar veren herhalde ihaleyi kazanırdı. Ama yabancıların büyük ilgi gösterdiği Tüpraş için verilecek para sanıyorum 1. 5 milyar dolara kadar çıkacak" dedi. İhaleye teklif vermesi beklenen bir diğer Rus şirketi TNK’nın Başkanı Viktor Vekselberg, Türkiye’nin ilginç bir pazar olduğunu, koşullara bakarak ihaleye katılıp katılmama kararı alacaklarını söyledi. Alfa - Bank uzmanlarından Konstantin Reznikov da Yukos’la Tatneft’in de Tüpraş’a talip olabileceğini belirtti. Tüpraş, Tatneft’ten yılda 4 milyon ton petrol alıyor. Ancak mali sorunlar yaşayan şirkete fazla şans tanınmıyor. Rus uzmanlar, Türk Lirası’ndaki istikrarsızlığının Tüpraş’la ilgilenen Rus petrol şirketlerince risk olarak görüldüğünü söyledi. 
     

</TEXT>
</DOC>
