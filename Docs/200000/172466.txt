<DOC>
<DOCNO> 172466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/spo03.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve top kongrede 
</HEADLINE>
<TEXT>

   ABD'li şirket ile 99 milyon dolarlık kredi anlaşmasını dün imzalayan Galatasaray yönetimi, 23 Ağustos'ta düzenlenecek Genel Kurul'da onay almak için ter dökecek 
      HALİL ÖZER 

   
   Galatasaray muradına erdi ve ABD'nin AG Alliance Funding Group Şirketi ile kredi anlaşmasını dün imzaladı. Sarı - Kırmızılılar, 3 yıl geri ödemesiz, 13 yıl vadeli 99 milyon dolarlık kredinin gelişini, resmi kağıda döktü. Ancak bu para henüz kasaya girmedi. Çünkü ABD şirketi, "Önce teminatlar" diyor. 
   Şirketin istediği teminat ise yeni yapılacak stadın kullanım hakkının verilmesi... Yani kredinin ödenememesi durumunda, ABD'li ATG, stada el koyacak. Galatasaray yönetimi, bu teminat için 23 Ağustos'ta Genel Kurulu toplayacak ve oylamaya sunacak. Genel Kurul'un kabul etmesi halinde teminat sorunu çözülecek. Bu nedenle Sarı - Kırmızılı yöneticiler, imza töreninin ardından, 23 Ağustos'taki kongre için kolları sıvadılar. Başkan Özhan Canaydın ve ekibi, üyelerin ikna olması, kongrede bir aksilik çıkmaması amacıyla detaylı ve sağlam bir dosya hazırlamaya çalışıyor. 
   
   Transfer çok zor 
   Aslında, 99 milyon dolarlık kredi, araya kongrenin girmesi ve bürokratik işlemlerin tamamlanması halinde bile ancak eylül ayı içinde Galatasaray'ın kasasında yerini bulacak. Ancak burada dikkati çeken nokta bu krediden, transfere harcanması düşünülen para için süre kalmaması... Yani Fatih Terim'e ilaç olacak futbolcunun, Şampiyonlar Ligi'ne liste bildirme süresi olan 30 Ağustos'tan önce alınma şansının ortadan kalkması... 
   Başkan Canaydın faizin "libor artı 1.77" olduğundan söz etti. Libor London İnterbank Offered Rate dünyaca kabul edilen bir faiz ölçeği. Şu anda ki, durumu 2. Sonuçta Galatasaray 1.77'lik faiz de eklenirse, toplam 3.77 faiz ödeyecek. Ancak Libor değişken bir ölçek. Zaman zaman düşse de, zaman zaman da yükselebiliyor. 
   
   Tartışma çıkabilir 
   Yönetimin önündeki en büyük engel Genel Kurul gibi görünüyor. Eğer kredi şartları iyi anlatılmazsa, ABD şirketi, bir zamanlar AİG'de olduğu gibi çok tartışılır. Zira, kulüp bu kredi ile birlikte toplam 204 milyon dolar borcun altına girecek. Genel Kurul üyelerinin sanırız ilk dikkat edecekleri nokta, sade bir internet sitesi bulunan şirketin güvenirliliği olacak. Örneğin bu sitede, Avrupa, G.Amerika, Pasifik ve uluslararası danışma hatları için verilen faks numaralarının hepsi aynı ve kullanıma açık değil. 
   Genel Kurul'dan onay alınması halinde, stat için ihale açılıp, hele inşaat başlarsa, Galatasaray halka açılabilir ve gelir katlanabilir. Stadın yaklaşık 60 milyon dolara mal olması bekleniyor. Bu rakkam artabilir de, düşebilir de. 
   
   Revivo'ya bak sen    Türk medyasını yerden yere vuran İsrailli futbolcu, "Gönderilmedim, aksine ayrılmayı ben istedim" dedi 
   
   Basın toplantısı yaptı 
   DANİMARKA kampının ardından Galatasaray ile yolları ayrılan Haim Revivo, gelişmeleri ülkesinde düzenlediği basın toplantısında aydınlattı. İsrailli oyuncu, Galatasaray'ın işine son vermediğini, İstanbul'dan kendi isteğiyle döndüğünü iddia etti. Revivo, "Ayrılmayı kendim talep ettim. Basında çıkan iddialar doğru değil" diye konuştu. 
   
   'Kalmamı istediler' 
   REVİVO, son iki aydır sıkıntılı günler geçirdiğini de dile getirdi. Tecrübeli futbolcu sözlerini şöyle sürdürdü "Aslında ben geçen sezonun sonunda ayrılmak istemiştim. Fakat Fatih Terim ile görüştüm ve bana 1 yıl daha kalmamı söyledi. Son kamptan sonra artık ailemle olmak istediğimi belirterek, ayrılma kararımı ilettim." 
   
   'Tek doğru tarihti' 
   TÜRKİYE'DE bulunduğu süreç içersinde medyada kendisiyle ilgili tek bir doğru haberin çıkmadığı savunan Revivo, suçlamalarını sürdürdü. İsrailli oyuncu, "Her şeyi sürekli çarpıtarak ve abartarak yansıttılar. Olayları farklı boyutlara taşıdılar. Türkiye'de olduğum süreç içersinde yazdıkları tek doğru şey gazetenin günü ve tarihiydi" dedi. 
   
   Almanlar'dan büyük tepki    Sarı - Kırmızılılar'ın, Cottbus maçını ertelemesini ünlü Bild gazetesi "Terbiyesizlik" olarak yorumladı 
   
   Aslan'a kızdılar 
   ALMANYA kampında iki maç yapmayı planlayan Galatasaray'ın, yoğun tempo nedeniyle Energie Cottbus sınavını ertelemesi büyük yankı uyandırdı. Yüksek tirajlı gazetelerden Bild, gelişmeyi "Terbiyesizlik" olarak yorumladı. Haberde, Terim'in Hertha Berlin karşılaşmasında dört futbolcusunun sakatlanmasına kızdığı ve bu yüzden maçı iptal ettirdiği belirtildi. 
   
   Şikayet ettiler 
   İDDİA edildiği gibi yol sorununun olmadığını vurgulayan Bild, Berlin'den Cottbus'a yolculuğun 2 saat sürdüğüne dikkat çekti. Energie Cottbus menejeri Klaus Stabach, "Galatasaray sözleşmeye aykırı davranıyor. Alman Futbol Federasyonu ve UEFA'yı devreye soktuk. Bu karşılaşmayı sözleşmeye bağlamıştık. Anlaşma bir gün önceden iptal edilemez. Gelmelerini istiyoruz" dedi. 
   
   Daha yolun başındayım    ERHAN TELLİ 

   Aykut garanti verdi 
   HAZIRLIK maçlarında ortaya koyduğu performansla beğeni toplayan Galatasaray'ın genç kalecisi Aykut, daha yolun başında olduğunu söyledi. Mondragon'dan çok şey öğrendiğini ve öğrenmeye devam edeceğini dile getiren Aykut, "Onun arkasında beklemek bile bir şans. Fatih Terim bana büyük bir fırsat tanıdı. Onu utandırmamak için elimden geleni yapıyorum" dedi. 
   
   'Kale artık kapandı' 
   GENÇ eldiven, Galatasaray kalesinin emin ellerde olduğunu açıklayarak, "Uzun yıllar kaleci sorunu yaşatmayacağız" diye konuştu. Aykut sözlerini şöyle sürdürdü "Süper bir hazırlık dönemi geçiriyoruz. Ağır bir tempo içindeyiz. Ancak lig boyunca bu yorgunluğumuzun karşılığını alacağız. Galatasaray, şampiyon olacak kadroya sahip. Taraftarlarımız endişe duymasın." 
   
   Olimpiyata görücü    UEFA gözlemcileri, Şampiyonlar Ligi maçları öncesinde Olimpiyat Stadı'nda incelemelerde bulundu. İlk kez Galatasaray için farklı bir tesisi gezen gözlemciler, Olimpiyat Stadı'nı "Muhteşem bir yapı" olarak yorumladı. Yetkililer, artan seyirci kapasitesini göz önünde bulundurarak, güvenliğe dikkat edilmesini talep ettiler ve herhangi bir eksiğin bulunmadığını bildirdiler. 
   
   Aria ile devam    GALATASARAY ana sponsorlarından Aria ile yola devam etme kararı aldı. Galatasaray Sportif Sınai ve Ticari Yatırımlar A.Ş. IMKB'ye gönderdiği yazıda, "Galatasaray Profesyonel Futbol Takımı'nın ana sponsoru İş - TİM Telekomünikasyon Hizmetleri A.Ş. ile şirketimiz arasındaki forma reklam, stat reklam ve GS logolu ürün ile hizmetler satış ve dağıtımını içeren anlaşmalar iki yıllık bir süre için yenilenmiştir" ifadesi kullanıldı. 
   
   
</TEXT>
</DOC>
