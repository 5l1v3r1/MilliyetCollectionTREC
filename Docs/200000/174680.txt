<DOC>
<DOCNO> 174680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo01.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Şansımızı zorladık ve karşılığını aldık 
</HEADLINE>
<TEXT>

     Samsunspor Teknik Direktörü Gigi Multescu, ''Tecrübesizlikten kaybettik'' dedi. 
     Multescu, kazanmak için sahaya çıktıklarını, ancak çok büyük hatalar yaptıklarını ve sonuçta da kaybettiklerini söyledi. 
     Takımının en az 5 net gol pozisyonuna girdiğini de kaydeden Multescu, şöyle konuştu 
     ''Bu pozisyonları değerlendiremediğimiz gibi üstelik gol yedik. Çok basit hatalar yaptık. Bunu da oyuncularımın tecrübesizliğe bağlıyorum. Takımda bazı eksiklikler var. Bunları da önümüzdeki günlerde takviye edeceğiz. Şans bizden yana değildi. Beşiktaş geçen yıl şampiyon olmuş bir takım. Çok tecrübeli ve güçlü bir ekip. Tecrübesizlikten kaybettik. Artık bu maç bitti. Önümüzdeki maçlara bakıyoruz.'' Beşiktaş Teknik Direktörü Mircea Lucescu ise çok önemli bir maçı kazandıklarını belirterek, ''Bu maçın zor olduğunun farkındaydık. Oyun sırasında ekip değiştirdik. Herkese oynama fırsatı yarattık ama tam olarak nerede olduğumuzu bilmiyorduk. Ancak, kazandık. Biraz da şansımız vardı. Ayrıca, şansımızı zorladık ve karşılığını aldık'' dedi. 
     Çok fazla transfer yaptıklarını söyleyen Lucescu, ''Bu oyuncuların çok iyi oyun organizasyonu olan bir takıma adepte olmaları gerekli. Bu zamana bağlı. Bir anda olmaz. Bu benim için de öyle. Tabiki geçen yılın şampiyonu olan ve ligi 85 puanla bitiren bir ekiple başlamak zorundaydık. Çok önemli bir zafer, kolay değildi. Maçta zor anlar yaşadık. İkinci yarıda oyunun hakimi bizdik, son dakikalarda rakip tehlikeli oldu. İyi bir ekibe karşı oynadık'' diye konuştu. 
     Lige başlangıç için 3 puanın çok önemli olduğuna dikkati çeken Rumen teknik adam, çok dengeli bir lig olacağını vurgulayarak, futbolcularını tebrik ettiğini sözlerine ekledi. 
     
</TEXT>
</DOC>
