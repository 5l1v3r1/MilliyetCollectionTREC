<DOC>
<DOCNO> 177121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yasam/yas01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi kurtardı 'cezasını' çekti 
</HEADLINE>
<TEXT>

   Toz, toprak ve çöp içindeki Side antik kentini halkın da yardımıyla neredeyse tekrar yaratan Müze Müdürü Turan, başarısı karşılığında koltuğundan oldu 
      ÖMER ERBİL 
   İSTANBUL 
   
   Her türlü olanaksızlığa rağmen Side antik kentini ayağa kaldıran Side Müze Müdürü Melek Yıldız Turan, başarısının 'cezasını' koltuğunu kaybederek çekti. Side antik kentinin iki ana caddesinden Fabrika Mahallesi Caddesi, yabani otların bastığı, çöp atılan bir harabe halindeydi. Turan'ın çabasıyla, Kültür ve Turizm Bakanlığı'ndan para alınmadan, Side halkı yardımlarıyla antik kentin bu bölümü ayağa kaldırıldı. Tarihi 30 sütun dikildi, mimari parçaların hemen hepsi restore edildi. Kazılar sırasında toprağın altında kalmış bir kadın heykeli başı, Artemis heykelciği ile çeşitli heykel başları bulundu. Turan, birinci derece arkeolojik SİT alanındaki Side antik kentinde kaçak yapılaşmayla da mücadele etti. 
   
   Neden başkan mı 
   Ancak Turan, AKP Antalya İl ve Manavgat İlçe Başkanları ile AKP'li Ersönmez Yarbay'ın devreye girmelerine rağmen, Kültür ve Turizm Bakanı Erkan Mumcu tarafından görevden alındı. Yarbay, çok çalışkan bulduğu Turan ile Side Müzesi'ni ziyaretinde tanıştığını belirterek, "Sayın Bakan, belediye başkanı ile bir husumeti neden gösterdi" dedi. AKP İlçe Başkanı Ekrem Uyanık da, "Başkan keyfi tutumuyla görevden alınması doğru değil" diye konuştu. Side Belediye Başkanı Abdulkadir Uçar ise, "Müze müdürüyle aramızda sorun yok. Bakan Bey'den böyle bir talepte bulunmadım" diyerek iddiaları yalanladı. 
   Kültür ve Turizm Bakanı Erkan Mumcu ise konuyla ilgili olarak şunları söyledi "Müze Müdürü, Side arkeolojik alanını idare edecek yeterlilikte değildi. Ersönmez Yarbay benimle görüştü. Ancak milletvekilleri, kendilerine gösterilen ilgileri önemserler. Oradaki müdürün başarılı ya da başarısız olduğu bizim alanımıza giriyor. Bu bir bilim alanı. Belediye Başkanı ile uyum içinde olması alan yönetimi için önemli. Ancak benim kararımı Belediye Başkanı ile uyumsuzluğu etkilemedi." 
   
   
</TEXT>
</DOC>
