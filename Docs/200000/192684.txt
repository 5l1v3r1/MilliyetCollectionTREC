<DOC>
<DOCNO> 192684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko07.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazaları en çok hangi zamanlarda oluyor 
</HEADLINE>
<TEXT>

     Ankara Ticaret Odası'nın ATO hazırladığı ''Trafikte Kırmızı Aylar, Kırmızı Saatler, Kırmızı Noktalar Raporu''na göre, Türkiye'de en çok trafik kazası Kasım, Aralık ve Ocak aylarında gerçekleşiyor. 
     Konu ile ilgili ATO'dan yapılan yazılı açıklamada, kırmızı ayların o yıl meydana gelen toplam kazalardaki oranı, Kasım ayında yüzde 8.95, Aralık'ta yüzde 10.4, Ocak'ta yüzde 9.05 olmak üzere toplam yüzde 28.4. Oysa diğer aylarda bu oran yüzde 7-8 arasında değişiyor. 
     Trafik kazalarının yüzde 85.7'sinin gerçekleştiği, toplam ölümlerin yüzde 34'ünün meydana geldiği şehir içlerinde şehir dışına göre daha fazla kaza olması, buna karşılık daha az ölüm olayının gerçekleşmesi, çok sık hız değiştirilmesine, şehir içi trafiğin daha ağır seyretmesine, ağır tonajlı araçların azlığına bağlanıyor. 
     Trafik kazalarının en sık görüldüğü saatler ise 12.00-20.00 saatleri arası. Bir gün içerisinde meydana gelen kazaların yüzde 51.3'ü bu saatler arasında gerçekleşiyor. Şehir içinde meydana gelen trafik kazalarına bağlı ölümlerin yüzde 42.3'ü yine aynı saatlere rastlıyor. Özellikle okul giriş ve çıkış saatlerinde kazalar en yüksek seviyeye ulaşıyor. 
     
     KIRMIZI NOKTALAR 
     Kazaların önlenmesi için çok sayıda kazanın meydana geldiği kırmızı notlar ise Türkiye'deki kaza istatistiklerini yukarı fırlatan etmenlerden biri. Türkiye genelinde 500 kırmızı nokta bulunuyor. Bunların 289'u acil çözüm bekliyor. Ancak devlet bu noktalara para harcayacak kaynak bulamıyor. Kaynak bulamayınca da her yıl yaklaşık 10 milyar dolar maddi zarara neden olan kazalar meydana geliyor. 
     
     KAZALARDA RAMAZAN FAKTÖRÜ 
     Rapora göre, Ramazan ayında besinden, çay, kahve gibi uyarıcılardan mahrum kalan yaya ve sürücülerin dikkatleri azalıyor, hareketleri yavaşlıyor. Bu nedenle sürücülerin Ramazan ayında araçlarını her zamankinden daha dikkatli kullanmaları gerekiyor. Ramazan'dan sonra gelen bayramda şehirlerarası yolcu trafiği ciddi bir şekilde artıyor ve bu nedenle yılın en yüksek kaza oranına ulaşılıyor. 
     
     ATO BAŞKANI AYGÜN 
     Trafik kazalarını azaltmak için ATO olarak ''Trafikte Pozitif Tutum Ortaklığı'' adında bir kampanyaya başlayacaklarını hatırlatan Aygün, bu kampanyaya ilişkin şunları söyledi 
     ''Türkiye için bir yıkım olan trafik kazalarını bir nebze olsun azaltmak için biz de elimizi taşın altına soktuk. Trafik kazaları konusunda son derece duyarlı olan İçişleri Bakanı Abdülkadir Aksu'ya kazaların ülkemizde yol açtığı tahribat konusunda detaylı bir brifing vermiş ve 2004 yılının Trafik Yılı ilan edilmesi talebinde bulunmuştuk. Bu çağrımıza kulak verilmesi ve 2004 yılının trafik yılı ilan edilmiş olması gerçekten sevindirici bir gelişmedir. Biz bu konuda elimizden geleni yapmaya hazırız. Trafik kazaları konusunu Türkiye'nin diğer sorunlarını sahiplendiğimiz gibi sahipleniyoruz. Bunun için kapsamlı bir kampanyaya başlıyoruz. Hızlı, alkollü araç kullanımını, trafikte cep telefonu kullanımını, şerit ihlallerini yüzde 10 düşürmeyi, emniyet kemeri kullanımını yüzde 10 arttırmayı hedefliyoruz.'' 
     
</TEXT>
</DOC>
