<DOC>
<DOCNO> 159168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/spor/spo15.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Alpay ısrarı      ASTON Villa'da forma giyen Alpay'a, Tugay'ın takımı Blackburn Rovers talip oldu. Teknik Direktör Souness'ın, David Dunn'ın satışından gelecek olan 5.5 milyon sterlini, Milli futbolcu için kullanmayı planladığı öğrenildi. 
     
Moratti kararsız      EMRE ve Okan'ın takımı Inter'de teknik direktör bilmecesi sürüyor. Kulüp Başkanı Moratti, Hector Cuper konusunda net bir karar veremedi. Başkan, "Eğer Cuper kalırsa, bu sezona oranla daha az beklenmedik sonuç almalı" dedi. 
     
Cafer şoku      ADANASPOR'UN tecrübeli futbolcusu Cafer, kadro dışı bırakıldı. Golcü oyuncunun son lig maçından önce soyunma odasında kulüp doktoru Utku Ersözlü ile kavga ettiği öğrenildi. Cafer, konuyla ilgili olarak sessiz kaldı. 
     
Antep atakta      YILDIRAY'IN takımı B.Leverkusen'in kadrosunda yer alan gurbetçi oyuncu Hüzeyfe Doğan, Gaziantepspor ile 5 yıllık sözleşme imzaladı. 23 yaşında olan ve orta sahada mücadele eden Hüzeyfe, Leverkusen'de forma şansı bulamıyordu. 
     
'İşimiz zor'      SÜPER Lig'den düşmemek için savaşan Bursaspor'u stres bastı. Golcü Okan Yılmaz, "Kendimizi ateşe attık. Gençlerbirliği maçı bizim için hayati önem taşıyor. Ancak yensek bile rakiplerimizin kaybetmesini bekleyeceğiz" dedi. 
     
Elazığ temkinli      ELAZIĞSPOR Teknik Direktörü Mitroviç, Diyarbakır deplasmanından zaferle döneceklerini iddia etti. Mitroviç, "Bu karşılaşma bizim için ölüm kalım sınavı. Üç puanı alıp, Süper Lig'de kalmak istiyoruz" diye konuştu. 
     
Kalpar inançlı      İSTANBULSPOR karşısında kader sınavına çıkacak olan Altay, galibiyete kilitlendi. Teknik Direktör Hüseyin Kalpar, "Son haftalarda artan bir performans yakaladık. Kendi futbolumuzu oynarsak, ligde kalırız" dedi. 
     
Gençler sürprizi      SEZONUN flaş takımı Gençlerbirliği transferde de hızlı adımlar atıyor. Kırmızı - Siyahlılar, Denizlispor'un Kaptanı Ali Tandoğan'ın menajerine imza attırdı. Bu arada Ankaragücü'nün golcüsü Augustine de gündeme alındı. 
     
Bayanlar yolcu      19 Yaş Altı Genç Milli Bayan Futbol Takımı, turnuva için bugün Portekiz'e gidecek. Ay - Yıldızlılar, yarın başlayacak olan turnuvada Portekiz ve Romanya'nın yanı sıra yerel takımlardan Porto Legre ile karşılaşacak. 
     
Yıldırım'a ceza      GSGM Ceza Kurulu, geçen yıl yapılan Kırkpınar Yağlı Güreşleri'nde başpehlivanlığı kazanan Savaş Yıldırım'a doping nedeniyle iki yıl ceza verdi. Yıldırım, tedbirli kaldığı süreyle birlikte 1 yıl 4 ay yarışamayacak. 
     
Ersan'ı kaybettik      GAZETEMİZDE yıllarca spor yazarı olarak görev yapan, futbol adamı Necmi Ersan'ı kaybettik. Adana takımlarında top koşturduktan sonra yerleştiği ABD'de Cosmos takımının antrenörlüğüne getirilen Ersan, Adana ve İskenderun'da da teknik sorumluluk almıştı. TÜFAD Yönetim Kurulu ve TMOK üyesi olan 65 yaşındaki Necmi Ersan'ın cenazesi yarın Adana'da toprağa verilecek. MİLLİYET, Necmi Ersan'a Allah'tan rahmet, kederli ailesine başsağlığı diler. 
     

</TEXT>
</DOC>
