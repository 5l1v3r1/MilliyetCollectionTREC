<DOC>
<DOCNO> 194914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/guncel/gun02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev dalgalar gemiyi böldü 
</HEADLINE>
<TEXT>

   Anadolu Feneri'nin açıklarında karaya oturan 171 metrelik kuru yük gemisinin 24 kişilik mürettebatı, nefes kesen bir operasyonla kurtarıldı 
      MURAT ÖZTÜRK 
   
   İstanbul Boğazı'ndan Karadeniz'e gitmek üzere geçiş yaparken olumsuz hava şartları nedeniyle karaya oturan Gürcistan bandıralı kuru yük gemisi ikiye bölündü. 24 kişilik mürettebatı nefes kesen bir operasyonla kurtarılan gemiyi son ana kadar terk etmeyen kaptan Volodimir Pakhnits ise helikopterle alındı. Boş olarak Tunus'tan Ukrayna'ya giden 171 metre boyundaki 16 bin 216 grostonluk Svyatoy Panteleymon adlı kuru yük gemisi, önceki akşam Anadolu Feneri ile Yönburnu arasındaki Kabakoz mevkiinde karaya oturdu. İhbarın alınmasının ardından harekete geçen Kıyı Emniyeti ve Gemi Kurtarma İşletmeleri KEGKİ Genel Müdürlüğü'ne ait çok maksatlı iki römorkörle iki bot, gemiye ulaştı. 
   
   6 metrelik dalgalar 
   Kurtarma ekipleri, gemi mürettebatını botlara almayı denedi. Ancak, altı metre yüksekliğe kadar ulaşan dalga ve rüzg r nedeniyle bu girişim sonuçsuz kaldı. Bunun üzerine karadan roketlerle halat fırlatıldı. Gemiye bağlanan bir halatla teleferik sistemi kuruldu. 25 kişilik mürettebattan kaptan hariç 24'ü kurtarılarak kıyıya çıkarıldı. 
   Kayalığa oturduğu için arka tarafına yakın yerden ikiye bölünen geminin kaptanına ise saatlerce ulaşılamadı. Bunun üzerine yardım istenen askeri bir helikopter, gemiyi terk etmeyen kaptanı alarak kıyıya çıkarılmasını sağladı. 
   Kurtarıldıktan sonra Yönburnu Tahlisiye İstasyonu'na götürülen kaptan Pakhnits ve 24 personel, sobanın çevresinde ısınmaya çalıştı. Sağlık durumları iyi olan mürettebata, istasyon görevlilerince kahvaltı ikram edildi. 
   KEGKİ Genel Müdürlüğü Kıyı Hizmetleri Dairesi Başkanı Orhan Karaahmetoğlu, önceki gün 19.30'da ihbarı geldiğini, 20.00'de oldukça sarp ve kayalık bölgede karaya oturan gemideki mürettebatı kurtarma işlemine başlandığını ve çalışmaların dün 07.00 sıralarına kadar sürdüğünü anlattı. 
   Karaahmetoğlu, "Kaptan, personelinin can güvenliğini sağlamak amacıyla son ana kadar tüm ilgili birimlerle irtibatı kesmedi. Yardım istedi ve haberleşmeyi sağladı. Bu nedenle kaptan köşkündeydi. Kurtarma sırasında kaptan, muhabere açısından gerekeni yaptı" dedi. 
   
   
   Sızan yakıt sahile vurdu...    Kayalara oturan gemi, k ğıt gibi yırtıldı. Kurtarma çalışmalarının bitmesinin üzerinden kısa bir süre geçmişti, ancak geminin sızan yakıtı sahilde kalın bir tabaka oluşturmuştu. Kirlilik, 'Milliyet Gökyüzü'nün objektifiyle işte böyle görüntülendi. Kirliliğe, şiddetli dalgalar yüzünden denizden müdahale edilemediği, ancak çalışmaların karadan sürdüğü belirtildi. 
   
   
   
</TEXT>
</DOC>
