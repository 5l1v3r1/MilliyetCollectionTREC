<DOC>
<DOCNO> 189641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yasam/yas08.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşine 'iktidarsız' genç kıza tacizci 
</HEADLINE>
<TEXT>

      TESLİME TOSUN Antalya DHA 
   
   Antalya'da eşi Havva Koç'un, iktidarsız olduğu için ilaç kullandığı, gerdek gecesi ve sonrasında cinsel ilişkiye giremediği iddiasıyla boşanmak için dava açtığı servis şoförü Şefik Koç, bir liseliye cinsel tacizde bulunmak suçuyla tutuklandı. 
   İddialara göre Şefik Koç, 20 gün önce servis işini yaptığı Hacı Dudu Mehmet Gebizli Lisesi'nden bir öğrenciyi taciz etti. Arkadaşlık teklif ettiği 14 yaşındaki K.'dan ret cevabı alan Koç, genç kızı okul çıkışı evine bırakmak yerine Kırcami mevkiindeki ormanlık alana götürdü ve minibüsün perdelerini kapatarak elle tacizde bulundu. Genç kızı, ağlayıp bağırması üzerine paniğe kapılarak evine bırakan Koç, K.'nın babasının şikayeti üzerine gözaltına alındı. Tutuklanarak cezaevine konulan Koç, "Eşim boşanma davası açtı. Bu yüzden ne yaptığımı bilmiyordum" diye ifade verdi. 
   
</TEXT>
</DOC>
