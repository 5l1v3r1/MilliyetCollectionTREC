<DOC>
<DOCNO> 165226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur14.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hırsızlık yaptırmak istiyor" diyerek kocasına boşanma davası açtı 
</HEADLINE>
<TEXT>

     İzmir'de bir kadın, ''Bana hırsızlık yaptırmak istiyor'' gerekçesiyle kocasından boşanmak için dava açtı. 
     Ailesinin zoruyla 13 yaşında birlikte yaşamaya başladığı, 16 yaşına gelince de resmi nikahla evlendiği kocası, çok sayıda hırsızlıktan sabıkası bulunan Ahmet İ.'nin 24 , kendisine zorla hırsızlık yaptırmak istediğini, yapmayınca da dövdüğünü ve işkence ettiğini öne süren Nehir İ. 18 , boşanma davası açtı. 
     1. Asliye Hukuk Mahkemesi'ndeki duruşmaya, hırsızlık suçundan cezaevinde bulunan Ahmet İ. katılmazken, kendisi de hırsızlıktan sabıkalı olan ve artık hırsızlık yapmak istemediğini belirten Nehir İ. hazır bulundu. 
     Nehir İ. duruşmada, kocasının zoruyla hırsızlığa başladığını belirterek, ''Evliliğimiz süresince çocuğumuz olmadı. Eşimin zorlamasıyla hırsızlık yapmaya başladım ve sabıkalı oldum. Ancak ben bu işten kurtulmak istiyorum. Kocam şu anda hırsızlık suçundan cezaevinde tutuklu bulunuyor. Bu işkenceden kurtulmak istiyorum'' dedi. 
     Mahkeme, eksik belgelerin tamamlanması için duruşmayı erteledi. 
     
</TEXT>
</DOC>
