<DOC>
<DOCNO> 182311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur11.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunun kayıt parasını veremeyen kadına okul temizlettirildi 
</HEADLINE>
<TEXT>

     Antalya'da çocuğunun kayıt parasını veremeyen bir kadın, bunun karşılığında 2 gün süreyle okulda temizlik yaptı. 
     37 yaşındaki Ü.T, 7 yaşındaki kızını, Antalya'nın Konyaaltı Bölgesi'ndeki Bedri Bileydi İlköğretim Okulu'na kaydettirmek istediğini, ancak kendisinden 100 milyon lira kayıt parası istendiğini ve bu parayı ödeyemediği için de okul temizliği yapmasının istendiğini öne sürdü. 
     Yanında kızı ve 3 yaşındaki oğlu ile okulda temizlik yaparken gazetecileri karşısında gören kadın, soruları yanıtladı. 
     Kızını okula kaydettirmek için okula geldiğini, ancak kendisinden 100 milyon lira istendiğini öne süren kadın, şunları söyledi 
     ''Okul Müdürü Ali Açıkalın, kayıt için okula 100 milyon lira bağış yapmam gerektiğini söyledi. Bu kadar param olmadığını, evlerde temizlik yaparak geçindiğimi, en çok 10 milyon lira verebileceğimi söyledim. Ama müdür, 1 lira aşağı parayı kabul etmeyeceğini söyledi ve çocuğumun kaydını yapmadı. Bunun üzerine mahalle muhtarı Mahir Bölek'e gittim. Muhtarın baskıları üzerine çocuğumun kaydını yaptılar. Ancak, 100 milyon lira yerine okulda temizlik yapmamı istediler. Ben de çaresiz kabul ettim. Temizliğe dün başladım. Çocuklarımı da yanımda getiriyorum. Temizlik yapmaktan çekinmiyorum ama çocuklarımın önünde zor durumda kalıyorum ve onların onurlarının kırıldığını hissediyorum. En çok da bu zoruma gidiyor.'' 
     
     MÜDÜR ''ANORMALLİK GÖREMİYORUM'' 

     Okul Müdürü Ali Açıkalın da, kadının iddialarını yalanlamayarak, her öğrenci velisinin okula katkı yapması gerektiğini, bu nedenle de Ü.T'den temizlik yapmasını istediklerini söyledi. 
     Antalya'daki en başarılı okullar arasında olduklarını belirten Açıkalın, okullara hiç bir devlet katkısının olmadığını, bu nedenle öğrenci velilerinin bağışlarıyla ayakta kalabildiklerini bildirdi. Açıkalın, şöyle konuştu 
     ''Okulumuz, devlet okullarıyla değil özel okullarla yarışacak kadar başarılı bir düzeye sahip. Başarı da imkanla yakalanabiliyor. Biz bu paraları cebimize koymuyoruz. Her ailenin okula katkıda bulunması gerekiyor. Bu nedenle okula katkı yapmaları için bağış istiyoruz. Ama bu güçleri ölçüsünde oluyor. Ü.T. hanım da parası olmadığını söyleyince, kendisinden okulu temizlemesi istedik. Sonuçta kendi çocuğunun okuyacağı okul. Burada bir anormallik göremiyorum.'' 
     
     MÜFETTİŞ İNCELEYECEK 

     İl Milli Eğitim Müdürü Adnan Menderes Bulut ise böyle bir uygulamanın söz konusu bile olamayacağını belirterek, ''Eğer böyle bir şey yapılmışsa müdür hakkında gereken yasal işlemi hemen yaparım. Vatandaş, devletin okuluna çocuğunun kaydını istediği şekilde yaptırabilir ve bunun karşılığında bir şey ödemek zorunda değildir. Hele hele temizlik yaptırılması hiç doğru bir şey değil'' dedi. 
     Bulut, hemen okula müfettiş göndererek olayı incelettireceğini bildirdi. 

     
</TEXT>
</DOC>
