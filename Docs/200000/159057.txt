<DOC>
<DOCNO> 159057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo05.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kara kartal" Sergen ile uçuyor 
</HEADLINE>
<TEXT>

     Beşiktaş, Birinci Süper Lig'de bitime 1 hafta kala şampiyonluğunu ilan ederken, bu şampiyonlukta en büyük pay sahiplerinden biri de Sergen Yalçın oldu. 
     5 sezon aradan sonra yuvasına dönen ve başarılı bir sezon geçiren Sergen Yalçın, bu sezon 11 golle takımının en golcü futbolcusu olurken, 5 de asist yaptı. 
     Birinci Lig'de 12. sezonunu yaşayan Sergen, daha önce 1998-99 sezonunda 4'ü İstanbulspor, 7'si de Fenerbahçe formasıyla olmak üzere bir sezonda toplam 11 gol atarak, kariyer rekoruna imza koymuştu. 
     Sergen ayrıca, 1995-96 sezonunda Beşiktaş'ta, 1997-98 sezonunda da İstanbulspor'da 10'ar gol atma başarısını göstermişti. 
     Milli futbolcu, ligde kalan son maçta 1 gol daha atabilmesi durumunda, 12. sezonunu geçirdiği lig kariyerinde bir sezonda en fazla gol atma rekoruna ulaşacak. 
     31 yaşındaki milli futbolcu, 12 yıllık Birinci Lig kariyerinde şimdiye dek toplam 88 gole imza attı. 
     Kariyeri boyunca Beşiktaş, Fenerbahçe, Galatasaray ve Trabzonspor'da oynayan ilk ve tek futbolcu unvanına sahip Sergen Yalçın, futbolu bırakana dek 12 gol daha atması durumunda, "100'ler Kulübü"ne girecek. 
     Sergen Yalçın, Galatasaray derbisinde attığı golle takımını galibiyete ve şampiyonluğa taşırken, bu lig kariyerinde sarı-kırmızılılara attığı 11. gol oldu. 
     
</TEXT>
</DOC>
