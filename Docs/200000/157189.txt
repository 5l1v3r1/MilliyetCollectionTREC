<DOC>
<DOCNO> 157189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/guncel/gun01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 'sorun' çıkarıyor 
</HEADLINE>
<TEXT>

TSK'yı Irak'a karışmakla suçlayan ABD, Gül'ün ziyaret talebini de geri çevirdi. Büyükelçi Pearson, Dışişleri Bakanlığı müsteşarımıza, "Irak'taki faaliyetinizden kuşkuluyuz" dedi 
     ANKARA Milliyet 

     ABD Savunma Bakan Yardımcısı Paul Wolfowitz'in Türk-ABD ilişkilerini geren açıklamalarının ardından, Ankara Büyükelçisi Robert Pearson da Irak politikası nedeniyle Türk askerinden rahatsız oldukları mesajını iletti. 
     ABD, Irak harek tı nedeniyle bozulan ilişkileri düzeltmek için Washington'a Dışişleri Bakanı düzeyinde ziyarette bulunmak isteyen Ankara'ya, Pearson aracılığıyla "uygun değiliz" yanıtı verdi. Pearson ile görüşmeyi yapan Dışişleri Müsteşarı Uğur Ziyal, "İletişimsizliğin giderilmesinde mutabık kaldık. Ama bakanın ziyaretine hayır dedikleri doğru değil" dedi. Ziyal, Türkiye'nin Kuzey Irak'taki askeri varlığı konusunun da görüşülmediğini bildirdi. 
     CNN Türk'ün haberine göre, Pearson ile Dışişleri Müsteşarı Uğur Ziyal arasında hafta başında yapılan görüşmede, askeri yetkililer arasında yaşanan gerginlik masaya yatırıldı. 
     
     "Askerden kuşkuluyuz" 
     Haberde, Ziyal'in ABD askeri makamlarının Türk meslektaşlarına gösterdiği tepkinin endişe verici boyuta geldiğini aktarması üzerine Pearson'un şu yanıtı verdiği belirtildi "Türkiye'nin nereye gittiğini bilemiyoruz. Asıl Irak'taki ABD askeri makamları Türk askeri makamlarından rahatsız. Irak'taki ABD kuvvetleri Türk askeri varlıklarının tutumundan ve Kuzey Irak'taki faaliyetlerinden kuşku duyuyor." 
     
     "Mektuptan rahatsızız" 
     Genelkurmay Başkanlığı'nın, ABD makamlarına yazdığı ve Kerkük'te yeni oluşturulacak şehir meclisiyle ilgili ne yapılması gerektiğini bildiren mektubundan rahatsız olduklarını kaydeden Pearson, habere göre "Dayatmacı tavırlar işbirliğimize uygun değil. Aslında Türk askeri makamları ABD'ye öfkeli. TSK yetkilileri Kuzey Irak'a giremedikleri için bizi suçlamamalı. Sorumlu biz değiliz" diye konuştu. 
     
     Ziyarete hayır 
     Habere göre, Ziyal'in ilişkilerin normalleştirilmesi için Dışişleri Bakanı düzeyinde üst düzey ziyaret önerisi de ABD'den olumsuz yanıt aldı. Dışişleri Bakanı Abdullah Gül'ün ABD'ye resmi ziyaret talebi anlamına gelen bu öneriye Pearson'un, "Ortam bu ziyaretin Dışişleri Bakanı düzeyinde yapılmasına uygun değil. Daha alt düzey heyet gönderebilirsiniz" karşılığını verdiği kaydedildi. Ziyal ise "İlişkilerimizde bir iletişimsizlik olduğu tespitini gündeme getirdik. Ve bunun giderilmesinde mutabık kaldık. Ancak bakana 'gelmeyin' demeleri söz konusu değil. Bu tür gezilerin altyapısı önceden hazırlanır. Heyetler gidip geliyor. Zaten bakanın programı da hayli yüklü" dedi. 
     
Adım adım çekiliyor      Diyarbakır İrtibat Birimi'ni kapattılar, İncirlik Üssü'nde de komutanlık seviyesini düşürdüler 
     ABD, Genelkurmay Başkanlığı ile koordinasyonu sağlayan Diyarbakır'daki irtibat biriminin görevine son verdi. İncirlik Üssü'nde konuşlu Kuzeyden Keşif Harek tı'nın çekilmesi nedeniyle ABD, bu üsteki komutanlık seviyesini de düşürdü. Türkiye üzerinden gerçekleştirilen üst uçuşlar ile hava kuvvetlerinin yakıt ikmali ihtiyaçlarını koordine eden Diyarbakır'daki merkez, ABD Genelkurmay Başkanlığı tarafından lağvedildi. Ocak ayından bu yana faaliyet gösteren birim, lojistik destek kapsamında 5 bin uçuşun koordinasyonunu ve 6 milyon litre yakıtın havada ikmal edilmesini sağladı. Kuzeyden Keşif Harek tı'nın sona ermesi ile birlikte muharip unsurlarını da İncirlik Üssü'nden çekerek geriye "bakım" unsurlarını bırakan ABD, buradaki komutanlık seviyesini generalden albaya düşürdü. 
     

</TEXT>
</DOC>
