<DOC>
<DOCNO> 162647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun05.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'dan uzaktan bomba patlatabilen cep telefonları uyarısı.. 
</HEADLINE>
<TEXT>

     Amerikan Federal Soruşturma Bürosu FBI , Suudi Arabistan'da geçen ay düzenlenen saldırılarla ilgili yürütülen araştırmalar sırasında, uzaktan kontrolle bombaları patlatabilecek donanıma sahip cep telefonları bulunduğunu bildirdi. 
     FBI'ın, ülke genelinde Amerikan polis gücüne yönelik haftalık yayımladığı bültende, Riyad'da 12 Mayıs'ta düzenlenen, aralarında Amerikalıların da bulunduğu 35 kişinin öldüğü saldırılarla ilgili yürütülen araştırmalar sırasında, bombaları patlatabilecek düzenek eklenmiş cep telefonları bulunduğu belirtilerek, bu tür aletler konusunda tetikte olunması istendi. 
     Bültende, ABD'de bulunan on milyonlarca cep telefonunun herhangi birinin teröristlerce kullanılabileceğine ilişkin bir bilgi bulunmamasına rağmen, ilgili yetkililerin bu türde şüpheli araçların bulunması halinde tedbir alması uyarısında bulunuldu. 
     Yetkililerin, şüpheli bir aleti bulması durumunda derhal, en az 270 metre mesafedeki alanı boşaltması istenen bültende, telsiz, cep telefonları gibi diğer iletişim araçlarının da şüpheli alete 15 metre mesafeye kadar olan alanda kullanılmaması gerektiği kaydedildi. 
     FBI bülteninde, söz konusu cep telefonlarının Riyad'daki saldırılarda kullanılıp kullanılmadığı ya da araştırmanın ayrıntısı hakkında bilgi verilmedi. 
     Ancak bültende, bir cep telefonunun ölümcül bir bombanın parçası haline nasıl getirilebileceğine ilişkin ayrıntı da yer aldı. 
     Bültende belirtildiği şekilde donatılan cep telefonu arandığında, telefonun sesi ya da titreşimi aracılığıyla sağlanan elektrik enerjisi bombanın patlamaya yol açan sistemini harekete geçiriyor. Kudüs'te Temmuz 2002'de bir üniversitenin kafeteryasında düzenlenen saldırıda da bir cep telefonu kullanılmıştı. 
     Bir masaya bırakılan çanta içindeki bombanın cep telefonunun çaldırılmasıyla patlatıldığı belirtilmişti. 
     
</TEXT>
</DOC>
