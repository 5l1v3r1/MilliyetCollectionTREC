<DOC>
<DOCNO> 171934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun10.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail 100 Filistinli militanı serbest bırakıyor... 
</HEADLINE>
<TEXT>

     İsrail hükümeti, ABD, Rusya, BM ve AB aracılığıyla hazırlanan ''yol haritası'' barış planına katkıda bulunmak için, Hamas ve İslami Cihad örgütlerine mensup tutuklu 100 militanı serbest bırakma kararı aldı. 
     Başbakan Ariel Şaron'un bu hafta Washington'a yapacağı ziyaret öncesinde, hükümetin kararı, kabinede 9 bakanın ret oyuna karşılık 14 oyla kabul edildi. 
     İsrail, ''birkaç yüz'' Filistinli militanı serbest bırakabileceğini bildirmiş, ancak bunun Hamas ve İslami Cihad örgütlerini kapsamayacağını duyurmuştu. 
     Filistinliler, İsrail'de tutuklu olan 7 bin 700 dolayındaki militanın tümünün serbest bırakılmasını talep ediyor. 
     İsrail ile 25 yıl önce ilk barış antlaşması imzalayan Arap devleti olan Mısır'ın Devlet Başkanı Hüsnü Mübarek, dünkü değerlendirmesinde, Şaron'un, Filistin Ulusal Özerk Yönetimi ile yeniden barış masasına oturulmasında en önemli güce sahip siyaset adamı olduğunu belirttti. 
     Şaron, bugün yola çıktıktan sonra Salı günü ABD Başkanı George Walker Bush ile görüşecek. 
     Bush, önceki gün Filistin'in ilk Başbakanı olan Mahmud Abbas ile görüşmüştü. 
     Filistin yönetimi ile İsrail barış masasına yeniden kesin kararla otururlarsa, 2005 yılına dek bağımsız Filistin Devleti'nin kurulması mümkün olabilecek. 
     İsrail'in eski başbakanları Şimon Peres ve İzak Rabin'e Filistin Devlet Başkanı Yaser Arafat ile birlikte Nobel Barış Ödülü'nü 1994 yılında paylaştıran arabulucu Norveç'teki gizli müzakereler sayesinde başarılan Oslo Anlaşmaları'nda, Filistin Yönetimi'nin nihai statüsü için görüşmelere 1999'da geçilmesi öngörülüyordu. Ancak çok sayıda insanın öldüğü terör bunu önledi. 
     
</TEXT>
</DOC>
