<DOC>
<DOCNO> 181831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/spo03.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereye başkan 
</HEADLINE>
<TEXT>

   Özhan Canaydın'ın, Gökdeniz için Özkan Sümer'den söz aldığı, Trabzonspor başkanını istifa kararından sonra telefonla arayarak iknaya çalıştığı öğrenildi 
      HALİL ÖZER 

   
   Planlar suya düştü 
   TRABZONSPOR Başkanı Özkan Sümer'in istifası Bordo - Mavililer kadar Galatasaray yönetimini de derinden yaraladı. Sarı - Kırmızılılar'ın Gökdeniz konusunda gelecek sezon için Özkan Sümer'den söz aldığı öğrenildi. Sümer'in görevi bıraktığını Amerikan Hastanesi'nde duyan Özhan Canaydın'ın yakınlarına "Başkanı arayıp, sözünü hatırlatacağım" dediği belirtildi. 
   
   Öncelik vermişti 
   DAHA önce yapılan görüşmeler sonrasında Sümer'in "Gökdeniz'i şu anda satmayacağız. Ancak önümüzdeki yıl satarsak öncelik sizde olacak" dediği bildirildi. Galatasaray Başkanı'nın daha sonra yaptığı telefon görüşmesi sırasında aradaki bu diyaloğu hatırlattığı ve Özkan Sümer'den istifa kararını son bir kez daha gözden geçirmesini istediği belirtildi. 
   
   Sümer ikna olmadı 
   TRABZON'DA yoğunlaşan "Dön" baskısının yanı sıra Özhan Canaydın'ın ikna edici sözleri de Sümer'i kararından döndürmedi. Özhan Canaydın'ın, "Özkan Sümer'in Türk futboluna büyük hizmetleri var. İşini yarım bırakmaması ve görevine devam etmesi lazım. Ayrıca bana da verilmiş bir sözü var. Bu sözünü tutmadan gitmemeli" diye dert yandığı iddia edildi. 
   
   
</TEXT>
</DOC>
