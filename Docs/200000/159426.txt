<DOC>
<DOCNO> 159426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun03.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush 11 Eylül raporunu neden engelliyor 
</HEADLINE>
<TEXT>

     Amerikan yönetiminin, 11 eylül saldırılarından önceki istihbarat servisleri ve güvenlik güçlerinin durumuna ilişkin olarak Kongre tarafından hazırlanan raporun yayımlanmasını engellediği iddia edildi. 
     Newsweek dergisinin son sayısındaki habere göre, CİA Başkanı George Tenet'in gözetimindeki Beyaz Saray Değerlendirme Komitesi, Senato ve Temsilciler Meclisi istihbarat komisyonlarının 800 sayfalık raporlarının hazır hale getirilmesine aylardır fırsat vermiyor. 
     Newsweek, Bush yönetiminin özellikle diplomatik ve siyasal bakımdan fazlasıyla hassas gördüğü iki konuda Kongre ile görüş ayrılığı içinde bulunduğuna dikkat çekti. Dergiye göre, başkana istihbarat servislerince hergün sunulan bilgiler ve Suudi Arabistan'la El Kaide arasındaki bağlantılar konusu, anlaşmazlığın can alıcı noktasını oluşturuyor. Zira kongre raporunda başkana ve yardımcılarına 11 eylülden önce sunulan bilgilerle ilgili ayrıntılar bulunuyor ve bunlar arasında, El Kaide'nin saldırı tehdidinden söz ediliyor. Hatta 6 Ağustos 2001'de Bush'a verilen brifingde, teröristlerin uçak kaçırabileceklerinden söz ediliyor. 
     Newsweek, Suudi hanedanıyla ilişkili bazı Suudilerin 11 eylül teröristleriyle bağlantılarının da, ''karışık'' bir konu olduğunu yazdı. 
     
</TEXT>
</DOC>
