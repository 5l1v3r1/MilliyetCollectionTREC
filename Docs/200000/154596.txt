<DOC>
<DOCNO> 154596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko07.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusumuz yaşlanıyor, kadın sayısı artıyor... 
</HEADLINE>
<TEXT>

     Hala Avrupa ülkelerine göre oldukça genç bir nüfusa sahip olan Türkiye'de de, nüfus gittikçe yaşlanıyor. Yaşlı olarak sınıflandırılan 65 yaş ve üzeri nüfus, 0-4 yaş grubu çocuk sayısını, kadın sayısı da 1940'dan bu yana ilk kez erkek sayısını geçti. 
     5'er yıllık gruplar itibarıyla 20-24 yaş grubunda 7 milyon 309 olan nüfus, 0-4 yaş grubunda 5 milyon 4 bin 328'e kadar indi. Bu da nüfus artış hızının 20 sene önceye göre oldukça hızlı bir şekilde düştüğünü gösteriyor. 
     Nüfus ve Vatandaşlık İşleri Genel Müdürlüğü'nün 7 Şubat 2003 tarihli ve Devlet İstatistik Enstitüsü'nün 1990 yıl verilerinden yaptığı karşılaştırmalara göre, 0-4, 5-9 ve 10-14 yaş grubu nüfuslarda büyük düşüşler görülürken, 70-74, 75-79 ve 85 yaş ve üzeri nüfusta çok büyük bir artış yaşandı. 
     
     0-14 YAŞ GRUBUNDA NÜFUS AZALIRKEN, 85 YAŞ ÜZERİNDE 5'E KATLADI 

     1990-2003 döneminde toplam nüfustaki yüzde 24.9'luk artışa karşın, 0-4 yaş grubu nüfus yüzde 7.1, 5-9 yaş grubu yüzde 4.9, 10-14 yaş grubu yüzde 6.2 oranında azaldı. Bu dönemde 0-4 yaş grubu nüfus 420 bin azalışla 5 milyon 4 bine, 5-9 yaş grubu 339 bin azalışla 6 milyon 560 bine, 10-14 yaş grubu 429 bin azalışla 6 milyon 463 bine indi. 
     Buna karşın aynı dönemde 85 yaş ve üzeri nüfus 5 katına çıktı. 1990 yılında 85 yaş ve üzeri nüfus 174 bin 937 iken, 2003 yılında bu rakam yüzde 411.3 artışla 894 bin 528'e yükseldi ve 5 katına ulaştı. Bu dönemde 70-74 yaş grubu nüfusu yüzde 182.7, 75-79 yaş grubu nüfusu yüzde 152.2, 80-84 yaş grubu nüfusu yüzde 76.7 arttı. 
     
     90 YAŞ VE ÜZERİ NÜFUSUN YÜZDE 70.8'İ KADIN... 

     2003 yılında 65 yaş ve üzerindeki nüfusün 5 milyon 664 bin 684 olduğu Türkiye'de, 95 yaş ve üzerinde 73 bin 901'i erkek, 179 bin 4'ü kadın olmak üzere 252 bin 905 kişinin olduğu dikkati çekti. 
     65 yaş ve üzeri nüfusun 3 milyon 341 bin 962 yüzde 59'unu kadınlar, yüzde 41'ini ise erkekler oluşturdu. 50-54 yaş grubunda kadar erkek nüfustan az olan kadınlar bu dilimde öne geçerken, 90 yaş ve üzerindeki nüfusta kadınların payı yüzde 70.8'i geçiyor. 90 yaş ve üzerinde 401 bin 1 kadın varken, erkek sayısı sadece 165 bin 317'de kalıyor. 
     
     KADIN NÜFUS 1940'DAN BERİ GEÇEMİYORDU 

     Trablusgarp, Balkan, 1. Dünya ve Kurtuluş savaşları nedeniyle erkek nüfusunun azaldığı Türkiye'de, 1935 yılında 7 milyon 937 bin erkek, 8 milyon 221 bin de kadın vardı. Erkek nüfusu 1941 yılında kadın nüfusu geçti. 
     1940'da Türkiye'de 8 milyon 899 bin erkek, 8 milyon 922 bin de kadın vardı. Bu rakamlar 1941 yılında 9 milyon 85 bin erkek, 9 milyon 56 bin de kadın olarak değişti. Bu tarihten itibaren erkek nüfus sürekli kadın nüfustan fazla oldu. 2003'e geldiğimizde 7 Şubat 2003 itibariyle nüfus 70 milyon 4 bin 746'ya ulaşırken, bu nüfusun 35 milyon 362 bin 782'sini kadınlar, 35 milyon 171 bin 964'ünü ise erkekler oluşturdu. 
     
</TEXT>
</DOC>
