<DOC>
<DOCNO> 169838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur10.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da yaşayanlar eğitim ve iş olmasa da zengin... 
</HEADLINE>
<TEXT>

     Uludağ Üniversitesi'nce UÜ , Bursa'da yaşayan ailelerinin ailelerin sosyo-ekonomik durumlarını değerlendirmek amacıyla yapılan araştırmada, eşlerin eğitim seviyesinin düşüklüğü, özellikle kadın eşlerin çalışmamasına rağmen, ailelerin ekonomik durumunun ''oldukça iyi'' olduğu belirlendi. 
     UÜ Tıp Fakültesi Aile Hekimliği Anabilim Dalı ile Sağlık Yüksek Okulu'nca ortaklaşa yapılan araştırmada, Bursa il merkezindeki 60 sağlık ocağında kayıtları bulunan 5 bin 161 aileyle yüz yüze görüşüldü. 
     Sağlıklı olmayacağı için gelirlerinin sorulmadığı araştırmada, ailelerin ekonomik durumu, evin kendilerine mi ait yoksa kira mı olduğu, evdeki oda sayısı, sahip olunan eşya sayısı gibi sorularla saptanmaya çalışılırken, sosyal durum ise eşlerin eğitim ve iş durumu dikkate alınarak değerlendirildi. 
     Ailelerin yüzde 63.7'sinin kendilerine ait evde oturduğunun ortaya konulduğu araştırmada, yüzde 86.8'inin evinde de 3 ya da daha fazla oda bulunduğu belirlendi. Radyo, televizyon, buzdolabı, çamaşır makinası ve benzeri eşyalardan tamamına sahip olduğunu söyleyenlerin oranının da yüzde 80.3 olması dikkati çekti. 
     Araştırmanın, ailelerin sosyal durumunun ele alındığı kısmında ise ekonomik durum ile eşlerin eğitim ve iş durumlarının ters orantılı çıkması dikkati çekti. Özellikle kadın eşlerin eğitim ve iş açısından, erkeklerin çok gerisinde kaldığı göze çarptı. Kadın eşlerin yüzde 13.7'sinin herhangi bir okul mezunu olmadığının saptandığı araştırmada, yüzde 65.9'unun ilköğretim, yüzde 15.4'ünün lise, sadece yüzde 5.4'ünün ise yüksek okul mezunu olduğu belirlendi. 
     Erkek eşlerin ise sadece yüzde 3.8'i herhangi bir okuldan mezun değilken, yüzde 61.4'ü ilköğretim, yüzde 24'ü lise, yüzde 10.8'i ise yüksek okul mezunu çıktı. 
     Araştırmada, erkek eşlerin sadece yüzde 7,7'sinin işsiz olduğunu, herhangi bir işte çalışmayan kadınların oranının ise 83.7'yi bulduğu ortaya çıktı. 
     
     EĞİTİME ÖNEM VERİLMELİ 
     Araştırmanın yorum bölümünde, gelişmiş olarak nitelendirilen ülkelerde ekonomik gelişme ile sosyal gelişmenin birlikte gittiği görülmekteyken, Türkiye'de ekonomik gelişmenin ön planda olduğu belirtildi. 
     Bunun sonucunda en yüksek eğitim düzeyine sahip kişilerin, ekonomik açıdan orta veya alt sınıflarda yer alabileceğinin altının çizildiği yorumda, ''örneğin, gelişmiş ülkelerin hiçbirinde ilkokul mezunu düz bir işçi, bir pratisyen hekimden daha fazla maaş alamaz. Ancak, bu duruma Türkiye'de sıkça rastlanmaktadır. Çünkü eğitim önemsenmiyor. Sosyal gelişmeyi temel almayan ekonomik gelişmeler, kısa süreli ve geçicidir. Sosyal gelişmenin ana unsuru eğitimdir. Eğitimi bir amaç olmaktan çıkarıp, amaç haline dönüştürmedikçe ve kadınların örgün formal eğitim düzeylerini yükseltmedikçe sosyo-ekonomik gelişmenin sosyal yönünün hep eksik kalacağını unutmamak gerekir'' denildi. 
     
</TEXT>
</DOC>
