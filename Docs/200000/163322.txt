<DOC>
<DOCNO> 163322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezgahlar döviz dokudu... 
</HEADLINE>
<TEXT>

     GAP bölgesinden, bu yıl 5 ayda, 64 milyon 423 bin dolarlık makine halısı ihraç edildi. 
     Güneydoğu Anadolu İhracatçı Birlikleri verilerinden derlenen bilgiye göre, bölge illerinden yapılan makine halısı ihracatında geçen yılın aynı dönemine göre yüzde 49 oranında artış sağlandı. 
     Bölgeden geçen yılın Ocak-Haziran döneminde 43 milyon 324 bin dolar olarak gerçekleşen makine halısı ihracatı, bu yılın aynı döneminde 21 milyon 99 bin dolar artış göstererek 64 milyon 423 bin dolara ulaştı. Makine halısı ihracatının bölgeden yapılan toplam ihracat içindeki payı, geçen 5 ayda yüzde 20.8'den yüzde 22.8'e yükseldi. 
     Makine halısı en fazla döviz girdisi sağlayan ihracat ürünleri arasında ilk sıradaki yerine korudu. Kazakistan, Azerbaycan, Özbekistan, Romanya, ABD, Suudi Arabistan ve Almanya bölgeden en fazla makine halısı alan ülkeler oldu. 
     
     GELİŞME SEVİNDİRİCİ VE UMUT VERİCİ 
     Gaziantep Sanayi Odası GSO Başkanı Nejat Koçer, makine halısı ihracatındaki artışın sevindirici ve umut verici olduğunu söyledi. 
     Gaziantep'in yapılan yatırımlarla Türkiye'nin makine halısı üretim ve ihracat merkezi olduğunu ifade eden Koçer, ''Modern teknoloji ürünü tezgahlarda dokunan kaliteli halılar tüm ülkelerin ilgisini çekiyor'' dedi. 
     Koçer, ihracattaki artışın üretimi ve yeni yatırımları tetikleyeceğini, teşvik belgesi işlemlerinin bu görüşlerini doğruladığını ifade etti. 
     Makine halısı üretimi ve ihracatındaki artışın ve yeni yapılacak yatırımların Türkiye ekonomisi için büyük önem taşıdığına dikkat çeken Koçer, şöyle devam etti 
     ''Türkiye'nin bugün içinde bulunduğu ekonomik sorunlardan kurtulması için daha çok üretim yapılmalı, üretilen ürünler ihraç edilerek ülke ekonomisine daha fazla döviz girdisi sağlanmalı. Makine halısı ihracatın artması, katma değerinin yüksek olması bakımından da son derece önemlidir.'' 
     
</TEXT>
</DOC>
