<DOC>
<DOCNO> 158747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur23.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, Milli Görüş'ü övdü... 
</HEADLINE>
<TEXT>

     Saadet Partisi SP Genel Başkanı Necmettin Erbakan, ''13 yıldan beri yaşadığımız katliamlar, o dış mihrakların azmasından, coşmasından kaynaklanıyor. O dış mihrakların karşısındaki görüş milli görüştür. Milli görüş, barış ve huzur diyor'' dedi. 
     Teknik Elemanlar Derneği TEKDER 7. Olağan Genel Kurulu, Altındağ Belediyesi Yunus Emre Kültür Merkezi'nde gerçekleştirildi. 
     Kurulda konuşan Erbakan, 1989 yılında kurulan TEKDER'in ülkenin en kıymetli kuruluşlarından birisi olduğunu belirtti. 70 milyonluk Türkiye'de 500 bin teknik elaman bulunduğunu anımsatan Erbakan, teknik elemanların ''milli görüş'' çerçevesinde faaliyetlerini ve tanıtımlarını yapmaları gerektiğini kaydetti. 
     Erbakan, TEKDER'i 500 bin kişilik ''sivil ordu'' olarak nitelendirerek, derneğin küçücük odalarda değil, modern binalarda hizmet vermesi gerektiğini ifade etti ve ''dünyada mekan, ahirette iman'' dedi. 
     Almanya'ya 1970'li yıllarda gidip tank motorları üzerinde incelemelerde bulunduğunu ifade eden Erbakan, Türkiye'ye döndükten sonra Gümüş Motor fabrikasını kurduğunu ve ilk otomobilin yapılmasına önayak olduğunu bildirdi. 
     Necmettin Erbakan, o gün yaptıkları motorun, bugün de tek bir civatası bile değişmeden yapıldığını ifade ederek şunları kaydetti 
     ''Milli görüş, Türkiye'de ve dünyada çok önemlidir. Dünyada yeni bir dönem başlamıştır. Birtakım mihraklar, dünyayı biz yöneteceğiz diye ortaya çıkmışlardır. Bizim kölelerimiz olacak demektedirler. 13 yıldan beri yaşadığımız katliamlar o dış mihrakların azmasından, coşmasından kaynaklanıyor. O dış mihrakların karşısında bir görüş vardır, nedir o O, milli görüştür. Milli görüş 'barış, huzur ve saadet' diyor. 
     Yeryüzünde yüzyıllardan beri çatışan bu iki görüş vardır. Milli görüş, 6 milyar insanın saadetini, barışını istiyor. Huzur, hürriyet, adalet, şeref ve haysiyet... Bunları biz öncelikle Türkiye için sonra dünya için istiyoruz. Bunun için milli görüşü anlatmamız lazım. Saadet Partisi kadrolarının çok iyi çalışması lazım. Burada TEKDER'e de çok büyük görevler düşüyor.'' ''Öncelikle çelikleneceğiz, sonra milli görüşü yayacağız'' diyen Erbakan, milli görüşün, her zaman ''işbirlikçilerin'' karşısında olduğunu ve bütün insanların şahlanması ve yücelmesinin milli görüşte olacağını söyledi. 
     SP Genel Başkanı Erbakan, ''Türkiye'nin zihniyeti, milli görüşcü zihniyeti olmak mecburiyetindedir ki kalkınmamız sağlansın'' diyerek, ''Bütün kalkınma hamlelerinin yapılabilmesinin ilacı milli görüştür'' diye konuştu. 
     Genel kurulda konuşan SP Genel Başkan Yardımcısı Şevket Kazan da, yasaklı olduğu 5 yıl boyunca böyle ortamlarda konuşmanın özlemini çektiğini söyledi. Kazan, 1961 ihtilalinden sonra kurulan Milli Birlik Komitesi'nden bir heyetin, Erbakan'ın kurduğu Gümüş Motor Fabrikası'nda incelemelerde bulunduğunu ve Erbakan'a ''Ne istersin, para, döviz ister misin '' diye sorduklarını anlattı. Erbakan'ın, ''hayır, para istemem, ama generalleri bir salonda toplarsanız, onlara milli harp sanayini anlatırım'' dediğini ifade eden Kazan, Necmettin Erbakan'ın generallere milli harp sanayinin potansiyeli ve geleceği hakkında konferans verdiğini söyledi. 
     SP Genel Başkan Yardımcısı Recai Kutan ve TEKDER Genel Başkanı Mücahit Yanılmaz'ın da birer konuşma yaptığı kurulda, Erbakan, Yanılmaz ve Altındağ Belediye Başkanı Ziya Kahraman'ın da aralarında bulunduğu bazı davetlilere plaket verdi. 
     Erbakan, burada, kimsesiz çocuklar yararına kurulan kermesi de gezerek, eşi ve çocukları için 40 milyon liraya 5 adet el yazması aldı. 
     
</TEXT>
</DOC>
