<DOC>
<DOCNO> 164197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo33.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da ilk imza Trabzonsporlu Erman'dan 
</HEADLINE>
<TEXT>

     Bursaspor'un 25 Haziran'da yapılacak kongresinde aday olan Fikret Üstenci başkanlığındaki yönetim, ilk imzayı Trabzonspor'un başarılı futbolcusu Erman Güraçar'a attırdı. 
     Yönetici adayı Yunus Egemenoğlu'nun bürosunda, diğer yönetici adayları Nurettin Karayaka, Erkan Körüstan ve Erhan Akbaş'ın da katıldığı törende, Erman, kendisini 2 yıllığına yeşil-beyazlı kulübe bağlayan ön sözleşmeyi imzaladı. 
     Körüstan, imza töreninin ardından yaptığı konuşmada, ilk transferlerini yaptıklarını belirterek, ''İnşallah böyle devam eder. İstediğimiz oyuncuları bir bir alırız. Doğrusu Erman bizi çok da zorlamadı. Biz onu almayı çok istiyorduk, o da bize severek geldi. Bu transfer iki taraf için de hayırlı olsun'' dedi. 
     Yunus Egemenoğlu da Erman'ın transferinin, 25 Haziran'da yapılacak kongrede kendilerinin seçilmesi halinde kesinlik kazanacağının altını çizdi. 
     Erman ise Bursaspor gibi büyük bir camiaya geldiği için çok mutlu olduğunu belirterek, ''Hagi gibi bir futbol virtüözüyle çalışacağım için çok heyecanlıyım. Transferimde yardımcı olan Bursasporlu yöneticilere teşekkür ediyorum'' diye konuştu. 
     ''Bursaspor'daki hedeflerin nedir'' sorusu üzerine Erman, ''Bursaspor ile hedeflerimiz örtüşüyor. Bursaspor, üst sıralara oynayan bir takım olmak istiyor, ben de iyi futbol oynamak. Bana sadece görevimi yapmak kalıyor'' dedi. 
     
</TEXT>
</DOC>
