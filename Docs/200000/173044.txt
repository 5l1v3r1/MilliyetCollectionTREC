<DOC>
<DOCNO> 173044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo24.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba 2 yıl daha Beşiktaş'ta... 
</HEADLINE>
<TEXT>

     Beşiktaş Kulübü, daha önce 1 yıllığına elinde bulundurduğu opsiyonlu sözleşmeli futbolcusu Oscar Cordoba ile nikah tazeledi. 
     Siyah-beyazlı kulüp, bir süre önce bonservisini aldığı Kolombiyalı kaleciye bugün imza attırarak, sözleşmesini 2 yıl daha uzattı. 
     Beşiktaş ile sözleşmesi olmasına karşın, İngiltere'nin Arsenal takımından yıllık 2 milyon dolarlık transfer önerisi alarak ''kafası karışan'' Cordoba'nın yeni sözleşmesinde iyileştirme yapıldığı öğrenildi. 
     Beşiktaş'ın, Akaretler'deki kulüp binasında gerçekleştirilen imza törenine, kulüp ikinci başkanı Hüsnü Güreli, asbaşkan Yıldırım Demirören ve futbolcunun menajeri Martin Terra da katıldı. 
     Hüsnü Güreli, yaptığı açıklamada, Cordoba ile sözleşmelerini 2 yıl daha uzattıklarını ifade ederek, ''Profesyonellikle duygusallık birleşti ve Cordoba 3 yıl daha Beşiktaş kalesini koruyacak'' dedi. 
     Beşiktaş'ın profesyonel bir kulüp olduğunu Cordoba olayında bir kez daha gösterdiğini kaydeden Güreli, ''Cordoba da profesyonel bir futbolcudur. Gelen teklifleri değerlendirmek O'nun hakkı. Biz Cordoba'yı hiçbir zaman bırakmak istemedik. Kendisini ve ailesini çok seviyoruz. Yaptığımız 3 yıllık anlaşma için çok mutluyuz'' diye konuştu. 
     Kulüp asbaşkanı Yıldırım Demirören de, Hüsnü Güreli'ye, Cordoba konusundaki profesyonel çalışmasından dolayı teşekkür ederken, ''Güreli, tüm Avrupa'ya ve Arsenal'a, Beşiktaş'ın nasıl bir kulüp olduğunu göstermiştir'' dedi. Demirören, transferin Cordoba ve Beşiktaş camiası için hayırlı olması dileğinde bulundu. 
     -DEMİRÖREN ''ŞAMPİYONLUĞUN EN BÜYÜK ADAYIYIZ''- Demirören ayrıca, bugün bir gazetede çıkan ''Lucescu, Sinan Engin'e bağırdı'' biçimindeki haberi yalanlayarak, ''Bir şaka, kötü bir şekilde aksettirilmiş. Beşiktaş'ın birlik ve beraberlik içinde olduğu bu günlerde, böyle haberler gerçeği yansıtmıyor. Biz lige en hazır takımız. Şampiyonluğun da en büyük adayıyız'' açıklamasını yaptı. 
     
     CORDOBA ''FUTBOLU TÜRKİYE'DE BIRAKMAK İSTİYORUM 
     Cordoba ise, 3 yıl daha Beşiktaş'ta olmaktan mutluluk duyduğunu belirtirken, ''Futbolu Türkiye'de bırakmak istiyorum. Artık Beşiktaş ve başarıdan başka bir şey düşünmüyorum'' diye konuştu. 
     Arsenal'in önerisi üzerine yaşanan gelişmeler konusuna da açıklık getiren Cordoba, ''Kafam çok rahat ve temiz. Onlar geride kaldı'' dedi. 
     Öte yandan Cordoba, imza töreninin ardından, kulübün tercümanı dışında birinin yardımıyla ayrı bir basın toplantısı düzenlemek istedi. Ancak henüz ilk cümlesini dahi bitirmeden, tercüman tarafından çağrılarak, toplantıyı düzenlemesi engellendi. 
     
</TEXT>
</DOC>
