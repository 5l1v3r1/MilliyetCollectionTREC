<DOC>
<DOCNO> 199351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur24.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da metro, Ankaray ve EGO'ya zam yapıldı 
</HEADLINE>
<TEXT>

     Ankara'da belediye otobüsleri, özel halk otobüsleri ile Ankaray ve Metro taşıma ücretlerine zam yapıldı. 
     Ankara Büyükşehir Belediye Başkanı Melih Gökçek'in başkanlığında yapılan Ulaşım Koordinasyon Merkezi UKOME toplantısında, kentiçi ulaşımını sağlayan araçların yolcu taşıma ücretlerinin artırılması kararlaştırıldı. 
     Toplantıda, tam biletin 750 bin liradan 900 bin liraya yükseltilmesi kararlaştırılırken, 600 bin lira olan öğrenci biletinin fiyatında ise bir değişiklik yapılmadı. 
     Metro, Ankaray, EGO, özel halk otobüsleri ve çift katlı otobüsler için geçerli olacak yeni tarife, 1 Ocak 2004'ten itibaren yürürlüğe girecek. 
     Ankara Büyükşehir Belediye Başkanı Melih Gökçek, UKOME toplantısı çıkışında yaptığı açıklamada, kendisinin toplu taşıma ücretlerine zam yapılması taraftarı olmadığını belirterek, ''Ama toplu taşımacıların ısrarlarına daha fazla dayanamadık. Tam bilet 900 bin liraya yükseltilirken, öğrenci bileti 600 bin lirada kaldı. Fakat, 30'luk tam biletler eskiden olduğu gibi 750 bin liradan satılmaya devam edecek'' diye konuştu. 
     Ankara'da toplu taşıma ücretlerine, son olarak 1 Mayıs 2002'de zam yapılmıştı. 
     
</TEXT>
</DOC>
