<DOC>
<DOCNO> 174190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinin 2 büyük kabusu Zatürree ve saldırılar 
</HEADLINE>
<TEXT>

     Irak'ta 2 Amerikan askerinin, zatürreeden öldüğü, hastalığa yakalanan asker sayısının 100'ü geçtiği bildirildi. 
     ABD ordusunun sözcülerinden Albay Guy Shields, Irak'ta 1 Mart'tan bu yana 100'ü aşkın askerin zatürreeye yakalandığını, bunlardan ikisinin yaşamını yitirdiğini söyledi. 
     Shields, hasta askerlerden birinin, 17 Haziran'da tedavi olmak üzere Almanya'nın Landstuhl kentindeki askeri hastaneye götürülmeden önce Bağdat'ta öldüğünü, bir diğerinin de 12 Temmuz'da Almanya'da hayatını kaybettiğini bildirdi. 
     Albay Guy Shields, zatürreeye yakalanan ve durumları ağır olan 14 askerin daha Almanya'ya götürüldüğünü, bunlardan 9'unun taburcu olduğunu belirtti. 
     Washington'daki Savunma Bakanlığı yetkilileri de Irak'ta görev yapan yaklaşık 160 bin askere, zatürreeye karşı tozlu havalarda maske takmaları ve susuz kalmamaları uyarısında bulundu. 
     Yetkililer, uzmanlardan olaşan 6 kişilik bir ekibin, Irak'ta su, hava ve toprağı incelemek üzere bu ülkeye gönderileceğini kaydetti. 
     Öte yandan, Irak'ta görev yapan Amerikan askerleri, zatürreeden çok gerilla saldırıları ve aşırı sıcaktan endişe duyuyor. 
     Askerler, 50 derecenin üzerindeki sıcak havada zatürreeye yakalanma ihtimalinin zor olduğunu düşünürken, hemen hemen hergün can alan gerilla saldırılarından korkuyor. 
     Irak'ta 1 Mayıs'tan bu yana Amerikan askerlerine yönelik gerilla saldırılarında 52 asker yaşamını yitirdi. 
     
</TEXT>
</DOC>
