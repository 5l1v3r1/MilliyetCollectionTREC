<DOC>
<DOCNO> 198633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko07.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkalara rekabet ipuçları... 
</HEADLINE>
<TEXT>

     Toptan satış marketi Metro Cash Carry, marketlere karşı yaşam savaşı veren bakkallara, müşterilerine veresiye vermekten korkmamalarını tavsiye etti. 
     Metro Cash Carry'nin, Procter Gamble işbirliğiyle bakkalları çağdaş rekabete hazırlamak amacıyla başlattığı ''Dükkan sizin'' projesi çerçevesinde bakkallara teorik destek amacıyla hazırladığı kitapçıkta, bakkallara rekabet etmenin bazı ipuçları veriliyor. 
     Kitapçıkta, bakkallara müşterilerini iyi tanımaları, sorgulamaları, yönlendirmeleri ve kendilerine bağlamaları öneriliyor. 
     Bakkallara verimli çalışmaları tavsiye edilen kitapçıkta, şöyle deniliyor 
     ''Ürün sayısını azaltın. Yaptığımız araştırmalara göre bakkallarda ortalama 1250 kalem mal bulunmaktadır ama bunların sadece 425 tanesi bir ay içinde satış yapar. Ayrıca bakkalların yaptığı toplam satışların yüzde 90'ını da sadece 163 ürün yapar. Bu durumda ürün sayısını azaltıp satılan ürünleri satmayı tercih etmek daha doğru olur. Satmayacağınız ürünleri almayın. Sadece çok sattığınız malları stoklayın. Spot piyasadan mal almayın. Mevsimsel değişikliklere dikkat edin. Satın alma isteği oluşturan malları ulaşılabilir yerlere koyun.'' Ürünlerin raflara yerleştirilmesi konusunda ise rafların ürün grubuna ve ambalaj boyuna göre düzenlenmesi, şampuan ve saç kremi gibi birbirini tamamlayan ürünlerin yan yana konulması, satılan her ürünün müşterinin görebileceği şekilde sergilenmesi ve yerlere ürün konulmaması öneriliyor. 
     
     RAKİPLERİNİZİN BOŞLUKLARINI GÖRÜN 
     Kitapçığın son bölümünde bakkalların rakipleriyle mücadele etmesi için rakiplerinin boşluklarını görmesi, müşterilerine de gereken önemi vermeleri tavsiye ediliyor. 
     Müşterilere ihtiyaçlarını en kısa sürede ulaştırmanın yanı sıra diğer öneriler şöyle sıralanıyor. 
     ''Mağazanızı rakipleriniz kapalıyken bile açık tutun. Bu müşterinize güven size de ekstra kazanç sağlayacaktır. 
     Açık şarküteri ürünleri satın. İndirim mağazaları beyaz peynir, zeytin, salam, sucuk gibi ürünleri açıkta satmazlar. Oysa bu ürünler müşteriyi size bağlayan, müşterinin satıcının kendisi ile birebir ilgilenmesini istedikleri ürünlerdir. Bu reyonlara önem verin. 
     Veresiyeden korkmayın. Veresiye satışlar bir bakkalın toplam satışlarının sadece yüzde 15'ini oluşturur ama müşterinin gözünde bu bakkalların çok önemli bir avantajıymış gibi görülür. Siz de veresiye oranınızı çok yükseltmeden marketlere karşı bu avantajınızı kullanın. 
     Mağazanızda gazete satın. Gazete trafik yaratır. Mağazanızda taze ürünlere yer verin. Mevsimine ve müşterinin isteğine göre mağazanızda sebze ve meyvelerden salatalık, domates, limon gibi bazı ana kalemleri bulundurabilirsiniz.'' 
     
</TEXT>
</DOC>
