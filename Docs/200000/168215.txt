<DOC>
<DOCNO> 168215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas08.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Matrix'ten özenip katliama kalkıştılar 
</HEADLINE>
<TEXT>

Amerika'da iki bin mermi, onlarca bıçak, kılıç ve tüfekle büyük bir saldırı planlayan üç genci, son anda polis yakaladı 
     DIŞ HABERLER SERVİSİ 

     Amerika'nın New Jersey eyaletinin Oaklyn kasabasında, 18 yaşındaki Matthew Lovett ile isimleri açıklanmayan 14 ve 15 yaşındaki iki suç ortağı, tüfekler, kılıçlar, bıçaklar ve iki bin adet mermiyle ele geçirilerek tutuklandı. Bir otomobil çalmaya çalışırken yakalanan gençler, önce düşman olarak gördükleri üç kişiyi öldürmeye, daha sonra da rastgele cinayet işlemeye hazırlandıklarını itiraf ettiler. Üç suç ortağının, Matrix filmindeki karakterlere özenerek siyah kıyafetler giydiği ve dövüş sanatlarını öğrendikleri belirtildi. 
     
     'Dalga geçenler' listesi 
     Kendilerine "Özgürlük Savaşçıları" adını veren "çete"nin sahip olduğu çeşit çeşit silahların, 18 yaşındaki Matthew Lovett'ın babasına ait olduğu belirlendi. Okul arkadaşları, Lovett'ın kendine Matrix filminde Keanu Reeves'in canlandırdığı karakterden esinlenerek 'Neo' adını taktığını, elinde bir beysbol sopasıyla gezdiğini, ilkokuldan beri kendisiyle ve kardeşiyle dalga geçen kişilerin listesini tuttuğunu anlattı. Polis, Lovett'ın kefalet ücretini 1 milyon dolar olarak belirledi. 
     

</TEXT>
</DOC>
