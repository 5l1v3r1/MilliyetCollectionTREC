<DOC>
<DOCNO> 163889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun19.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Irak'a hergün tankerlerle benzin taşınıyor 
</HEADLINE>
<TEXT>

     Koalisyon güçlerinin kontrolüne geçen petrol ülkesi Irak'a Türkiye'den her gün tankerlerle benzin taşınıyor. 
     Irak'ın Taci kentinde bulunan Mişade benzin deposuna Mersin, İskenderun ve Kırıkkale'den yükledikleri kurşunsuz benzin ile jet A 8 uçak benzinini taşıyan Türk şoförler, Silopi'den Irak'a girdikten sonra yol boyunca tehlikede olduklarını, araçlarının kurşunlanıp taşlandığını, bir Türk şoförünün ise tankerinin çalındığını belirttiler. 
     Silopi'de konvoy oluşturup sınırı geçtiklerini belirten Türk şoförler, Tikrit yakınlarında yağmacıların saldırısına uğradıklarını kaydettiler. Silahlarla ve taşlarla saldırıya uğradıklarını söyleyen Türk şoförler, araçlarını durdurmaları halinde araçların çalınacağını, saldırı anında hiç durmadan ilerlediklerini ifade ettiler. 
     Tikrit yakınlarında önceki gün aracının kurşun yağmuruna tutulduğunu söyleyen Mersinli şoför Osman Avcı, ''Birden silahlarını çeken bir Iraklı grup, durmamı söyleyen işaretler yaptı. Yola devam edince ateş açmaya başladılar. Benzin dolu tanker havaya uçmadığı için şanslıyım'' dedi. 
     Bağcı yakınlarında aracının taş ve kurşun yağmuruna tutulduğunu bildiren bir başka Türk şoför Cemal Ürün, yağmacıların silahlarını çıkarıp ateş etmeye başladığını, bir başka grubun da aracına taş attığını söyledi. Aracının ön camının kırıldığını belirten Ürün, Irak'ta yetkili bulamamaktan şikayet etti. 
     Tankerinin taşlandığını belirten Abdülkerim Edis de can güvenlikleri olmadığını, Amerikan kuvvetlerinin Irak'a petrol taşıyan Türk konvoyunu daha iyi koruması gerektiğini kaydetti. 
     Ayrıca bir Türk şoförün de önceki gün lastiği patlayınca yolda durmak zorunda kaldığı, yağmacıların da şoförü tehdit ederek aracını çaldıkları bildirildi. 
     
     DEPO ÖNÜNDE EN AZ 5 GÜN BEKLEMEK ZORUNDALAR 
     Öte yandan Türkiye'den yükledikleri benzinle Taci'ye gelen yüzlerce şoför, burada da çile çekmeye devam ediyor. Yüklerini boşaltmak için Amerikan güçleri kontrolündeki depo önünde kuyruğa giren şoförlerden her biri en az 5 gün beklemek zorunda. 
     Irak'ta yaz aylarının gelmesiyle birlikte sıcaklığın zaman zaman 60 dereceye yükselmesi, Türk kamyonculara zor anlar yaşatıyor. Bölgede otel olmadığı için araçlarında yatmak zorunda kalan şoförler, serinlemek için de yakındaki bir dereye giriyorlar. 
     Boş zamanlarını kağıt oynayıp sohbet ederek geçiren şoförler, yemeklerini de 15 kilometre uzaklıkta bulunan bir restoranda yiyorlar. 
     Günde ortalama 150 Türk tankerinin geldiği Taci'deki depolara, on binlerce ton kurşunsuz benzin ve jet A 8 uçak yakıtı boşaltılıyor. Buradan Amerikan tankerlerine yüklendiği bildirilen uçak yakıtının, ABD güçlerine ait helikopter ve uçaklarda kullanıldığı belirtiliyor. Kurşunsuz benzinin bir kısmının halka dağıtıldığı, bir kısmının da askeri araçlarda kullanıldığı ifade ediliyor. 
     
</TEXT>
</DOC>
