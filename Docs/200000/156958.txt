<DOC>
<DOCNO> 156958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/ekonomi/aeko.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
12 sektör, 15 ilde yoğun vergi denetimi başlıyor 
</HEADLINE>
<TEXT>

Maliye, başta kuyumculuk, toptan gıda ve dersaneler olmak üzere 12 sektörü vergi takibine alıyor. Denetimler 15 ilde yoğunlaştırılacak 
     ANKARA Milliyet 

     Maliye Bakanı Kemal Unakıtan, seçilmiş 15 il ve 12 sektörde çok yoğun denetimlere başlayacaklarını açıkladı. 
     Vergi barışı ve bütçe uygulama sonuçlarıyla ilgili basın toplantısı düzenleyen Unakıtan, "KDV, stopaj, geçici vergide yoğunlaşmayacağız" dedi. Denetimlerde İstanbul, Ankara, İzmir, Bursa, Antalya gibi illere ağırlık verilecek. 
     Unakıtan, doktor ve avukat gibi serbest meslek sahiplerinden matrahsız beyanname verenler ile kredi kartlarıyla ödemelerin de tamamen gözaltına alındığı kaydetti. Kayıtdışı ekonomiyle mücadeye yöntemlerinden birinin belirli bir tutarı aşan ödemelerin bankacılık sistemi aracılığıyla yapılması olduğunu söyleyen Unakıtan şöyle dedi 
     "Kredi kartının teşvikine dönük KDV avantajı dahil her türlü önlemleri alacağız" dedi. Vergisini normal ödeyenlere belli kriterlere göre, belirli miktarda indirim öngördüklerini belirten Unakıtan, "Vergisini peşin ödeyeceklere de belli oranda indirim yapacağız" diye konuştu. 
     
     Mallar görücüye çıkıyor 
     Unakıtan, Devlet Bakanı Ali Babacan ile haziran ayında ABD’ye gitmeyi planladıklarını belirtirken de "ABD’de Türk ekonomisini daha iyi anlatmayı, finans ve yatırım çevreleri ile görüşmeyi istiyoruz" dedi. 
     "Mallarımızı görücüye çıkartacağız" diyen Unakıtan, özelleştirme hakkında bilgi vermeyi öncelikle amaçladıklarını anlattı. Unakıtan, geziyle ilgili olarak önceki gece katıldığı Müteahhitler Birliği toplantısında, "Tiko para neredeyse biz de oradayız" diye konuştu. 
     
Faiz dışı fazla hedefi tuttu      Maliye Bakanı Kemal Unakıtan, yılın ilk dört ayı için 21.1 katrilyon olan faiz dışı harcama hedefinin 20.8 katrilyon lira olarak gerçekleştiğini bildirdi. Unakıtan, faiz dışı bütçe fazlasının ise nisan ayı sonunda 6.8 katrilyon liraya ulaştığını belirtirken, "Rakamlar göstermektedir ki yılın dört ayında gerçekleşen harcama, hedeflere uygundur" dedi. Unakıtan, hedeflenen konsolide bütçe gelirinin 27.2 katrilyon, gerçekleşmenin 27.6 katrilyon olduğunu kaydetti. Geçen yılın aynı dönemine göre bütçe gelirlerinin yüzde 36.9 oranında arttığını belirten Unakıtan, bütçe giderlerindeki artışın yüzde 24.5 olduğunu bildirdi. Unakıtan, 
     bütçe dengesi açısından geçtiğimiz yıla göre yüzde 8’lik bir artış olduğunu söyledi. 
     
Barış’ta tahsilat oranı yüzde 63      Gelirler Genel Müdürü Osman Arıoğlu, vergi barışında ilk taksit tahsilat oranının yüzde 63 olduğunu ifade etti. Arıoğlu, CNBC - e’de yaptığı açıklamada ikinci taksit ödemelerinde Kurumlar Vergisi ödemeleriyle aynı döneme denk gelinmesi nedeniyle düşüş görüldüğünü kaydetti. Ödemelerini yapmayanlare telefonla uyarı yapacaklarını söyleyen Arıoğlu, bununla da sonuç alınamazsa yaptırıma gideceklerini anlattı. Bakan Unakıtan da Vergi barışı nedeniyle yapılan 3 milyon 475 başvurunun değerinin 7.9 katrilyon olduğunu bunun 6.5 katrilyonunun özel sektöre ait bulnduğunu söyledi. Unakıtan nisan sonu itibariyle 908 trilyon lira tahsilat yapıldığını belirtirken, KİT’lerden büyük bir ödeme beklemediklerini kaydetti. 
     

</TEXT>
</DOC>
