<DOC>
<DOCNO> 160539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko20.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK Teknoloji Ödülleri için rekor başvuru... 
</HEADLINE>
<TEXT>

     TÜBİTAK, Türkiye Teknoloji Geliştirme Vakfı TTGV ve Türk Sanayici ve İşadamları Derneği TÜSİAD tarafından düzenlenen 5. Teknoloji Ödülleri'ne rekor sayıda başvuru gerçekleşti. 
     N'PR İletişim Danışmanlığı'ndan yapılan yazılı açıklamaya göre, 28 Mart'ta başvuruların sona erdiği 5. Teknoloji Ödülleri'ne yapılan başvurularda bu yıl, geçen yıla göre yüzde 30 artış gerçekleşti. 
     Teknoloji Ödülleri Yürütme Kurulu Başkanı Selim Sarper de, konuya ilişkin yaptığı değerlendirmede, yıllardır teknoloji yaratan toplumu oluşturmak için uğraştıklarını belirterek, gelinen noktanın sevindirici olduğunu kaydetti. 
     Hedeflerinin önümüzdeki yıllarda başvurulardaki artışın yüzde 100'den de fazla olması olduğunu belirten Sarper, şöyle devam etti 
     ''Bugün fikri mülkiyet ihracatının fikri mülkiyet ithalatını karşılama oranı önemsenmeyecek kadar düşük. Biz hep sanayi üretimine bakıp ihracatın ithalatı karşılama oranlarına odaklanırız. Oysa bunlar geçici rekabet gücü. Asıl olan fikri mülkiyet. Başka bir şekilde söylemek gerekirse, Teknoloji Ödülleri ile teknoloji üretimini özendirmek, üretilen mal ya da hizmetteki rekabet gücümüzün hammadde ve ucuz işçilikten fikri mülkiyete doğru kaymasıdır.'' 
     
</TEXT>
</DOC>
