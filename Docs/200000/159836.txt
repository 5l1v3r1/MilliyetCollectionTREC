<DOC>
<DOCNO> 159836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/guncel/gun05.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir deprem teorisi daha 
</HEADLINE>
<TEXT>
Kar, fayı oynatıyormuş 
     Japonya'daki en büyük depremlerin çoğunun bahar ve yaz aylarında meydana geldiği verisinden yola çıkan sismologlar, bu depremlerin nedeninin kış aylarında yağan ve uzun süre kalan karların erimesi olabileceği sonucuna vardı. 
     
     Yay etkisi yapıyor 
     Guardian gazetesinin haberine göre, kışın Japonya'nın omurgasını oluşturan dağlık bölgenin birçok kesimine metrekareye bin kilo gelecek şekilde kar yağıyor. Baharda havaların ısınmasıyla kar hızla eriyor. Karın metrekareye bin kilo düşen ağırlığının kalkması, yerküre üzerinde yay etkisi yapıyor, faylar harekete geçiyor. 
     Bilim adamlarının karla ilişkilendirdikleri depremlerden biri, 1964'te Japonya'nın Niigata kentini yerle bir etti. Deprem kente yağan en şiddetli karın baharla kalkmasının ardından meydana geldi. ABD'nin Mississippi Havzası'ndaki kentlerde 1811 ve 1812'de büyük yıkıma yol açan üç büyük depremin de karın kalkmasıyla ilgisi olabileceği belirtildi. 
     

</TEXT>
</DOC>
