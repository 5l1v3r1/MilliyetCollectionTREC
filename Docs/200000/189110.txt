<DOC>
<DOCNO> 189110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur08.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Yener Yermez'in müebbet hapis cezasını onadı 
</HEADLINE>
<TEXT>

     Yargıtay 1. Ceza Dairesi, işadamı Üzeyir Garih cinayeti davası sanığı Yener Yermez'in müebbet ağır hapis cezasına çarptırılmasına ilişkin kararı onadı. 
     Eyüp 2. Ağır Ceza Mahkemesi'nin verdiği mahkumiyet kararı, sanık Yermez'in avukatı tarafından temyiz edildi. 
     Yargıtay 1. Ceza Dairesi, temyiz incelemesini tamamladı. Daire, yerel mahkemenin kararını usul ve yasaya uygun bularak onadı. 
     Yargıtay Cumhuriyet Başsavcılığı da cezanın onanması yönünde görüş bildirmişti. 
     
     ONANAN MAHKEME KARARI 
     Eyüp 2. Ağır Ceza Mahkemesi, sanık Yermez'i, ''Silahlı gasp suçunu gizlemek, delil ile emareleri ortadan kaldırmak için adam öldürmek'' suçundan dolayı, TCK'nın 450 7. ve 9. fıkraları gereği müebbet ağır hapis cezasına çarptırmıştı. 
     Mahkeme, Yermez'i ayrıca, silahlı gasp suçundan da TCK'nın 497 1. maddesi uyarınca, ''cürümde tekerrür'' başlıklı TCK'nın 81. maddesini uygulayarak, 15 yıl 1 gün ağır hapis ile cezalandırmıştı. 
     Sanık hakkında indirimi öngören TCK'nın 59. maddesinin uygulanmasına yer olmadığına karar veren mahkeme, TCK'nın 73. maddesi gereğince, Yermez'in 3 ay süreyle geceli gündüzlü olmak üzere tecrit edilmesine de karar vermişti. 
     İşadamı Üzeyir Garih'in 25 Ağustos 2001 tarihinde Eyüp Sultan Mezarlığı'nda bıçaklanarak öldürülmesinin ardından, Yener Yermez hakkında idam cezası istemiyle dava açılmıştı. 
     Yargılama aşamasında ölüm cezasının müebbet ağır hapis cezasına dönüştürülmesi nedeniyle, Yermez hakkındaki hüküm de değiştirilmişti. 
     
</TEXT>
</DOC>
