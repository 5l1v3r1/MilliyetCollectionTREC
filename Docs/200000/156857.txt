<DOC>
<DOCNO> 156857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko23.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin bütçe açığı 23 trilyon liraya ulaştı... 
</HEADLINE>
<TEXT>

     Kuzey Kıbrıs Türk Cumhuriyeti KKTC bütçesindeki açık, 2003 yılının ilk dört ayında 23 trilyon liraya ulaştı. 
     Maliye Bakanlığı'nca hazırlanan 1 katrilyon 110 trilyon liralık 2003 bütçesinin Nisan ayı uygulama sonuçlarına göre, devlet Nisan ayı sonuna kadar 199 trilyon 684 milyar liralık tahsilat yaparken, aynı dönemde yapılan harcamaların toplamı 213 trilyon 17 milyar lira oldu. Gelir-gider arasındaki bu 13 trilyon 332 milyar lira farka, 9 trilyon 667 milyar liralık avans kullanımı da eklenince bütçede 23 trilyon liralık açık oluştu. 
     ''2003 Mali Yılı Nisan Ayı Bütçe Uygulama Sonuçları''na göre, Nisan 2003 yerel bütçe uygulamalarındaki fiili harcamalar çerçevesinde cari harcamalara 211 trilyon 368 milyar lira, mahalli kaynaklarla finanse edilmesi öngörülen projelere de 1 trilyon 649 milyar 80 milyon lira aktarıldı. 
     Cari harcamalar kaleminden 74 trilyon 345 milyar lira personel giderlerine, 8 trilyon 50 milyar lira diğer cari giderlere, 89 trilyon 99 milyar lira transfer giderlerine, 27 trilyon 58 milyar lira mudi ödemlerine, 12 trilyon 813 milyar lira da fiyat istikrar fonuna aktarıldı. 
     Yılın dördüncü ayı sonundaki gelirlere bakıldığı zaman ise bu bölümde üç kalem görünüyor. Devlet Nisan ayı sonunda 120 trilyon 202 milyar lira mahalli gelir, 31 trilyon 420 milyar lira da fon geliri elde etti. Türkiye Cumhuriyeti kredileri kaleminde görünen 48 trilyon 62 milyar liranın tümü kamu maliyesine destek amacıyla kullanıldı. 
     
</TEXT>
</DOC>
