<DOC>
<DOCNO> 171760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yasam/yas06.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu türküler 'damar açar' 
</HEADLINE>
<TEXT>

   Ferdi Tayfur'un 'kesilecek' denen ayağını tedavi eden doktor Necati Özdemir, ikinci türkü albümünü de çıkardı... 
      MAGAZİN SERVİSİ 
   
   Amerikalı doktorların, 'Kesilmesi gerekir' yönünde rapor verdikleri Ferdi Tayfur'un bacağını tedavi ederek gündeme gelen Operatör Dr. Necati Özdemir, tıp alanında olduğu kadar müzikte de iddialı. 
   Özdemir, 'Can Pınarı - Neyin Savaşı ' isimli ikinci türkü albümünü çıkardı. 2001 yılında çıkardığı ilk albümüne de 'Can Pınarı' ismini veren Özdemir, yeni albümünde 10'unun sözü ve müziği kendisine ait 12 parçaya yer verdi. Albüm kayıtlarını İstanbul'da kendisinin kurduğu bir stüdyoda gerçekleştiren Özdemir, hastalarının da müzik çalışmalarında kendisine büyük moral kaynağı olduğunu ifade ediyor. 
   Cerrahpaşa Tıp Fakültesi'nden mezun olduktan sonra damar cerrahisi alanında Almanya'da ihtisas yapan Özdemir, şunları söyledi "Almanya'dayken hastane dışındaki zamanımı saz çalan arkadaşlarla geçiriyordum. O dönem ritm duygum iyice gelişti, zaten bağlama çalmayı biliyordum. Zamanla değişik tonlar çıkmaya başladı ve ardından da albüm sürecine girdim." 
   
   
</TEXT>
</DOC>
