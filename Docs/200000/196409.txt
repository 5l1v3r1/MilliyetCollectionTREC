<DOC>
<DOCNO> 196409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur08.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Kolonyayı temizlikte kullanmayın... 
</HEADLINE>
<TEXT>

     Kirli ellere sürülen kolonyanın bakterileri öldürmediği, aksine cilde daha fazla yapışmalarına neden olduğu bildirildi. 
     Çukurova Üniversitesi Tıp Fakültesi Halk Sağlığı Anabilim Dalı Öğretim Üyesi Prof. Dr. Gülseren Ağrıdağ, sanılanın aksine kolonyanın bir temizleme ürünü olmadığını söyledi. 
     Kolonya yapımında kullanılan 80 derece alkolün, bakterileri temizleme konusunda yetersiz olduğunu ifade eden Ağrıdağ, ''Bazı kişiler özellikle tuvaletten çıktıktan sonra ellerini sabunlamak yerine kolonya ile mikropları öldüreceğine inanıyor. Bu son derece yanlış'' dedi. 
     Ağrıdağ, hoş kokusu ile bir kozmetik ürün olarak algılanması gereken kolonyanın, kirli ellere sürüldüğünde, bakterilerin cilde yapışmasına neden olduğunu belirtti. Kolonyanın katkısıyla el yüzeyine iyice yapışan bakterilerin, temas ile kişiden kişiye geçtiğini bildiren Ağrıdağ, şunları söyledi 
     ''Temizlik, mutlaka su ve sabunla yapılmalıdır. Kolonya ile temizlik olmaz. Kolonya cildi kurutur, özellikle hassas ciltlerde terleme olmasını engeller ve ciltte bakterilere karşı savunma mekanizmalarının çalışmasını önler. Bu nedenle kolonya yerine su ve sabunu tercih etmeliyiz. Yalnız başına su bile, bakterilerin miktarını azalttığı için kolonyadan daha etkilidir.'' Ağrıdağ, mikrop kapmasını engellemek amacıyla yaraların üzerine kolonya dökülmesinin de yanlış olduğunu vurgulayarak, ''mikroplardan arındırmak için yara üzerine kolonya dökmek doğru değil. Yaraya dökülen kolonya mikrobu önlemez, aksine yarının derinleşmesine ve iyileşme sürecinin uzamasına neden olur'' dedi. 
     
     KOLONYA ALIRKEN DİKKAT 

     Prof. Dr. Ağrıdağ, Ramazan Bayramı öncesi alışveriş yapacak vatandaşları da uyararak, ikram edecekleri kolonyayı dikkatli seçmelerini istedi. 
     Kolonya yapımında etil alkol kullanılması gerektiğinin altını çizen Ağrıdağ, metil alkolden üretilen kolonyanın sağlık açısından son derece tehlikeli olduğunu söyledi. 
     Sağlık Bakanlığı'nca onaylanmış, uygun koşullarda üretilmiş ve kapalı ambalajlardaki ürünlerin tercih edilmesi gerektiğini vurgulayan Ağrıdağ, ''Özellikle açıkta satılan kolonyalar sağlık için son derece tehlikeli. Standartlara uygun olmayan ürünler, görme kaybına, ciltle temas halinde ise alerji ve egzama gibi birçok rahatsızlığa yol açarlar'' dedi. 
     
</TEXT>
</DOC>
