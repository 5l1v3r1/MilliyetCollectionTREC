<DOC>
<DOCNO> 169498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yazar/sazak.html </URL>
<DATE> 2003/07/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ada'da siyasi linç 
</HEADLINE>
<TEXT>

     Partinin son seçimde birinci bölge 12'nci sıra adayı olan ancak milletvekili seçilemeyen isimlerinden Mehmet Bölük kamuoyunda Tayyip Erdoğan'a karşı mücadelesiyle tanınıyor. İGDAŞ, AKBİL, Albayraklar'la ilgili İstanbul Belediyesi'ne ilişkin pek çok iddia Mehmet Bölük tarafından gündeme getirilmişti. 
     CHP, 3 Kasım seçim stratejisini Tayyip Erdoğan ve AKP karşıtlığına dayalı 'ikili yarış'a kurmasına karşın Mehmet Bölük aday listesinde arka sıralara konularak Meclis'e girmesi adeta engellendi. 
     TBMM Yolsuzlukları Araştırma Komisyonu'nda CHP'li üyeler tarafından İstanbul ve Ankara Belediyesi gündeme getirilince Mehmet Bölük adı yeniden anımsandı. Bölük kendisi 12 komisyon üyesine birer mektupla başvurarak komisyonda dinlenmesini istemişti. AKP'li başkan tarafından çağrılmayınca CHP'li Kemal Kılıçdaroğlu'nun girişimiyle Erdoğan hakkında yazdığı kitap tutanağa geçirildi. 
     Mehmet Bölük Büyükadalı. 31 yıldır CHP üyesi. Pazar günü Adalar kongresine gidiyor. Delege adayı olacak. Kuliste Bölük'e aday olmaması yönünde Genel Merkez ve İstanbul İl Başkanı Şinasi Öktem'in kesin talimatı bulunduğu söyleniyor. 
     Bölük kürsüye çıkıyor, 'Söylenenler doğruysa aday olmayacağını, ancak bunun resmen açıklanarak kongre tutanağına geçirilmesini' istiyor. İki delege, Uluç Yurtduru ve Hıdır Delipınar, Mehmet Bölük'ün Genel Merkez tarafından istenmediğini salonda açıklıyorlar. 
     Kongreye başkanlık eden eski milletvekili Metin Tüzün de bu 'siyasi linç' kararını tutanağa geçiriyor. 
     CHP'de çok naylon üye skandalı, hokus pokusçuluk, hizipçilik yaşandı ama bu kadarına hiç tanık olunmamıştı. 
     CHP Politbüro'su 30 yıllık partili Mehmet Bölük'ü, 'sakıncalı' ilan ediyor. Parti içi demokrasi katlediliyor 
     Mehmet Bölük'le konuştuk, AKP lideri avukatları aracılığıyla yeni bir dava açmış, 3.5 yıl hapsini istiyormuş, 'Ben bunlarla uğraşırken, partim arkamdan hançerliyor' diye isyan ediyordu. 
     CHP'de yerel seçimlerden önce sonbaharda kurultay yapılacak. 
     Deniz Baykal, 'dikensiz gül bahçesi' istiyor diye örgütte görülmemiş bir kıyım ve tasfiye yapılıyor. Baykal, genel başkanlıktan uzak kaldığı günlerde benzer işlemler olunca kıyameti koparırdı. Şimdi sessizce izliyor. Eski genel başkan 53 yıllık partili Altan Öymen'in adı az daha üye kayıtlarından silinecekti. Beşiktaş'ta Öymen delege seçilmesin diye 14 üyeli Kültür Mahallesi'ne 86 naylon kayıt yapılmış. Şebinkarahisarlılar Derneği olarak gözüken tek katlı gecekondu 17 daireli apartmana dönüşmüş 
     Yazık. 
     CHP bu şekilde İstanbul'u nasıl kazanır 
     
     

</TEXT>
</DOC>
