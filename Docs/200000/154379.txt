<DOC>
<DOCNO> 154379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/spor/ysenay.html </URL>
<DATE> 2003/05/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Üç puanlık Kartal 
</HEADLINE>
<TEXT>

     Sergen her bölgeyi dolaşıyor ve bütün Beşiktaşlı diğer kramponlardan daha çok kazanma heyacanını çimene dökerek, ayaklandırmak istiyordu arkadaşlarını... 
     Ama Beşiktaş, son adamı Ronaldo'yu ve defans hattını orta çizginin hemen yakınında kurmakta ısrar edince tabii Altay'ın oyun alanında 18 - 20 kişilik bir kalabalık doğuyor, topla buluşan da, topsuz alan arayan da, büyük futbolcu kalabalığıyla boğuşmak zorunda kalıyordu. Ahmet Dursun, Beşiktaş'ta h l göze çarpan bir santrfor kıyafeti giyinemiyorsa eğer, o zaman ya bu delikanlıya "Nasıl santrfor olunur " özelliklerini yazan bir kitap hediye edilmeli, ya da Lucescu bu zamanlama ve teknik fukarası adamı gelecek yıl adına defterindeki şüpheliler listesine almalıdır. Ben bu fikrimi Ahmet'in oyunun sonlarına doğru attığı fişek gibi gole rağmen muhafaza ediyorum. 
     Tümer orta sahada niçin bir Şifo Mehmet tiplemesi yaratamıyor ki... Üstün tekniği yanında çok yerinde paslar üretiyor ve boş alanlara çıkabiliyor. Ancak öylesine kendine inançsız ve heyecansız bir görüntü veriyor ki tribünlere, hayret etmemek elde değil... Sağ kanatta Zago da risksiz oynamaya çalışıyor. Yaptığı yan ortalar, hep Altaylı uzun defans adamlarının kafasında eriyip gidiyordu nedense... İbrahim sol kulvarda herşeyiyle koşuyor, didiniyor, her pozisyonda doğrusunu yapıyor, ama oyunun gereği sahanın içlerine kaydığı zamanlarda onun bomboş alanlarına deparlamayı düşünecek tek bir adam görünmüyordu Siyah - Beyazlı formanın golü düşünenlerinde... 
     Altay, bir tek Sinan'ı kontratak nöbetçisi olarak kullanıp, geri kalanlarıyla Allah'ına kadar defans yapmaya uğraşıyordu Kartal'ın karşısında... O da haklıydı kendine göre... Rakibi şampiyonluk tahtı kovalarken, Altay'da ölüm - kalım savaşları vermiyor mu ligin dibinde kendisine göre 
     Ancak Altay'ın katı ve acımasız savunma sertliği kendine zarar getirmeye başlıyor, Murat ikinci kartıyla kırmızılanıp on kişi kalma zorluğuna düşünce de sahadaki oyunun hücum rotaları Beşiktaş'ın lehine işlemeye başlıyordu. 
     İşte son çeyrekte Altay'ın kendi kalesine attığı ve Ahmet Dursun ile gelen iki gol Beşiktaş'ı tekrar üç puanlı bir sonuca taşıyor ve de Kara Kartal zorlu haftayı aşarak şampiyonluk hedefine bir uyar adım daha atıyordu. 
     

</TEXT>
</DOC>
