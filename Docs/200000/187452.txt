<DOC>
<DOCNO> 187452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/tamer.html </URL>
<DATE> 2003/10/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP de kurallara uyanı, enayi yerine mi koyacak 
</HEADLINE>
<TEXT>

   Ek taşıt vergisini ödeyen çoğunluk, iptal ihtimalini ciddiye alarak vergisini ödemeyenlerin alay konusu haline geldi 
   
   AKP hükümeti farkında mı bilemiyorum, ama devlete karşı yükümlülüklerini tümüyle yerine getiren vatandaş, son dönemde isyanları oynuyor. 
   Milliyet TIR'ıyla Anadolu turunda bu yıl ilk kez, yoksulluk ve yolsuzluklara ek olarak "kurallara uymayanların haksız rekabeti" de sıkça gündeme getirilmişti. Uğradığımız illerde Milliyet TIR'ına konuk olan küçük işletme sahipleri işçilerinin sigorta primlerini düzenli ödedikleri, kaçak elektrik - su kullanmadıkları, sigortasız işçi çalıştırmadıkları halde mağdur durumda olduklarını öfkeyle anlatmışlardı. İşyerlerine yıllardır yapılmayan denetimlerin AKP iktidara geldikten sonra başlayacağını umarken, bu hükümetin de kendilerini düş kırıklığına uğrattığından yakınmışlardı. 
   
   Devlet ciddiye alınmaz 
   Milliyet TIR'ıyla dün Anadolu'nun herhangi bir kentinde olsaydık, kurallara uyan vatandaşın isyanını eminim yine dinleyecektik. Zira dün otomobil sahipleri için günün konusu, ek taşıt vergisinin Anayasa Mahkemesi'nce iptal edilmesiydi. İptal ihtimalini ciddiye alarak vergilerini ödemeyenler, kurallara uyan ve ödemelerini her zaman titizlikle yapan çoğunlukla gün boyu dalgalarını geçtiler. Bendeniz ve kızım da bundan nasibimizi aldık. 
   Devlet İstatistik Enstitüsü DİE'nin verilerine göre 2002 sonu itibarıyla 4,6 milyon otomobil sahibi var. Otomotiv Sanayicileri Derneği OSD'nin verilerine göre bu yılın ilk 9 ayında satılan 119 bin otomobili de eklediğinizde, 4 milyon 720 bin otomobil sahibinin büyük bölümü, şu anda kendini aldatılmış hissediyor. 
   
   Hukuk devleti miyiz 
   Hukuk devletinin geçerli olduğu bir ülkede, Anayasa Mahkemesi'nin iptal kararından sonra normal olarak bu vergilerin ya iadesi ya da gelecek yıl ödenecek taşıt vergisine mahsup edilmesi gerekmez mi 
   Başbakan Tayyip Erdoğan her fırsatta, "Türkiye Cumhuriyeti bir kanun devleti değil, bir hukuk devleti olacaktır," demiyor muydu Buyrun işte İspatı için mükemmel bir imk n var önünüzde Ancak Maliye Bakanı Kemal Unakıtan'ın ilk açıklamaları, tıpkı geçmiş iktidar dönemlerinde olduğu gibi, maalesef AKP hükümetinin de hukukun aldığı kararlara saygılı olmayacağının ipuçlarını veriyor. 
   
   Vatandaşın 900 trilyonu 
   Biliyorsunuz Unakıtan, ek taşıt vergisi uygulamasının Anayasa Mahkemesi tarafından iptalinin ardından gazetecilerin "Ciddi bir vergi kaybı olur mu " sorusuna, "Hayır olmaz. Çünkü mükelleflerin büyük çoğunluğu 30 Eylül itibariyle vergisini yatırmıştı" diye yanıt vermişti. Unakıtan'a bakacak olursak hükümetimiz, "aldığımız yanımıza kar kalır" zihniyetiyle otomobil sahiplerinden haksız yere aldığı 900 trilyon liranın üzerine yatacak gibi duruyor. 
   
   Şener mahsup dedi, ama 
   Neyse ki Devlet Bakanı Abdüllatif Şener, dün gazetecilerin sorularını yanıtlarken vergisini ödeyen mükellefin mağdur edilmeceğini ve ödenen verginin gelecek yıla mahsup edileceğini söyledi, ama bu hükümette aynı konuda 2 bakanın taban tabana zıt görüş beyan ettiği daha önce de defalarca oldu. Kaldı ki kabinenin güçlü bakanı Şener değil, Unakıtan Yine de temenni edelim ki, Şener'in sözleri doğru çıksın. 
   
   İhtirazi kayıt varsa 
   Anayasa Mahkemesi'nce alınan kararlar, geriye dönük işlemiyor. Bu durumda ancak ek vergiyi ihtirazi kayıtla ödemiş olanlar, hukuk yoluna başvurarak parasını geri alma imk nına sahip. Ama hukuki süreç hem uzun, hem de masraflı. 4 milyon 720 bin otomobil sahibinden yüzde 85'inin ek vergisi 130 - 140 milyon lira desek, kaç tanesi parasını geri alabilmek için 100 milyon lira masrafı ve en az 1 yıl beklemeyi göze alır ki 
   Vatandaş AKP hükümetinden, yasanın boşluklarından yararlanan fırsatçı tüccar gibi davranmak yerine, hukukla çelişmemesini bekliyor. Şener'in dediği gibi ek verginin bir sonraki vergiye mahsup edilmesini öngören düzenleme, vatandaşı rahatlatır. 
   
      
   
</TEXT>
</DOC>
