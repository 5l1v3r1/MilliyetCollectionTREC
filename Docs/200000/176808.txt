<DOC>
<DOCNO> 176808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur13.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türkiye'nin sualnamesine yanıt bugün bekleniyor 
</HEADLINE>
<TEXT>

     Milli Savunma Bakanı Vecdi Gönül, ABD Temsilciler Meclisi Tahsisler Komitesi Savunma Alt Komitesi Kıdemli Azınlık üyesi John Murtha'yı kabul etti. 
     Gönül, yaptığı konuşmada, Murtha'nın Türkiye'ye gelişinin en önemli sebebinin Irak olduğunu belirterek, ABD ile Türkiye ilişkilerinin de görüşecekleri konular arasında yer aldığını kaydetti. 
     Murtha'nın bu seyahate, Irak'ta olup bitenleri öğrenmek üzere çıktığını ifade eden Gönül, ''Kendisi, Türkiye'deki dostlarıyla da görüşmek suretiyle Irak'ta her alanda verilebilecek Türk desteğini görüşmek istemişlerdir'' dedi. 
     ABD Temsilciler Meclisi Tahsisler Komitesi Savunma Alt Komitesi Kıdemli Azınlık üyesi Murtha da açıklamasında, Türkiye ile ABD arasındaki dostluk ve müttefiklik ilişkilerini takdir ederek, ''Kongre'de 28 yıldır görev yapıyorum, Türkiye'den daha iyi bir müttefikimiz olmadı'' diye konuştu. 
     Murtha, ''ABD'de bir memnuniyetsizlik olduğuna dair Türkiye'de bir kanı oluştuğunu, ancak Kongre için bunun geçerli olmadığını'' söyledi. Murtha, ''Amerikan Kongresi, müttefikimiz Türkiye'nin dostluğuna önem verir'' dedi. 
     John Murtha, Irak'a asker gönderme konusunda ABD'ye gönderilen sualnameye yanıtın bugün verilebileceğini de söyledi. Murtha, NATO Avrupa Kuvvetleri Komutanı SACEUR General James Jones'un yanıt gönderme süreci içinde olduğunu, konunun görüşüldüğünü ve yanıtın Türk makamlarına bugün iletilebileceğini belirtti. 
     ABD Temsilciler Meclisi Tahsisler Komitesi Savunma Alt Komitesi Kıdemli Azınlık üyesi John Murtha daha sonra, Genelkurmay Başkanı Orgeneral Hilmi Özkök ile görüştü. 
     
     GÜL YAZILI YANIT GELMEYECEK 

     Dışişleri Bakanı ve Başbakan Yardımcısı Abdullah Gül, Türkiye'nin ABD'ye gönderdiği sualnameye ilişkin yazılı yanıt gelmeyeceğini söyledi. 
     Gül, Pakistan Dışişleri Bakanlığı Müsteşarı Riaz H. Khokhar'ı kabulünden önce, Dışişleri Bakanlığı'na girişi sırasında gazetecilerin sorularını yanıtladı. 
     ABD'ye gönderilen sualnameye yanıtının gelip gelmediğinin sorulması üzerine Gül, ''Yazılı bir yanıt gelmeyecek. Görüşülecek daha'' yanıtını verdi. 
     ABD Temsilciler Meclisi Tahsisler Komitesi Savunma Alt Komitesi Kıdemli Azınlık üyesi John Murtha, bugün yaptığı açıklamada, NATO Avrupa Kuvvetleri Komutanı SACEUR General James Jones'un sualnameye yanıt gönderme süreci içinde olduğunu ve yanıtı Türk makamlarına bugün iletebileceğini söylemişti. 
     ABD'nin Ankara Büyükelçiliği yetkilileri de bu bilgiyi doğrularken, yanıtın, Orgeneral Jones'un Genelkurmay Başkanı Orgeneral Hilmi Özkök'e hitaben kaleme aldığı bir mektupla iletileceğini bildirmişlerdi. 
     
     YANIT ASKERE GELECEK 

     Irak'a asker gönderilmesi konusunda Türkiye'nin ABD'ye gönderdiği sualnameye yanıtın askeri kurumlara gelmesi bekleniyor. 
     Üst düzey diplomatik kaynaklardan edinilen bilgiye göre, sualnameye yanıt Dışişleri Bakanlığı'na değil, askeri yetkililere iletilecek. 
     ABD'den gelecek yanıtla belli bir zeminin sağlanacağını söyleyen aynı kaynaklar, bu zeminin sağlanmasının ardından da iki ülke yetkililerinin konuyu ele alacaklarını kaydettiler. 
     Bu arada, Ankara'ya gelmesi beklenen Ubeydi aşireti ve Aşiretler Konseyi üyelerinin ziyaretlerinin gelecek haftalar içinde yapılması öngörülüyor. 
     Öte yandan, Irak'taki Geçici Hükümet Konseyi'nden bazı üyelerin de Ankara'ya gelebileceği öğrenildi. 
     
</TEXT>
</DOC>
