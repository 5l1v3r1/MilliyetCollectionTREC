<DOC>
<DOCNO> 160743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun06.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin en etkili 30 kadını belirlendi 
</HEADLINE>
<TEXT>

     ''People'' dergisi tarafından yapılan bir değerlendirme, ABD'nin en etkili kadınının TV sunucusu Oprah Winfrey olduğunu ortaya çıkardı. 
     Dergi, son sayısında Amerika'nın en etkili 30 kadınını belirledi. 
     Listenin başında yer alan Oprah Winfrey o derece etkili ki, başkanlık seçimleri öncesinde TV kameraları önünde öptüğü adaylardan şimdiki Başkan George Bush'un popülaritesi bir anda büyük sıçrama yapmıştı. Oprah'nın programında tanıttığı kitaplar derhal liste başı oluyor. 
     47 yaşında bulunan talk-show dünyasının kraliçesi, yılda 100 milyon dolar kazanıyor. Kendisini TV'den 7 milyon kişi izliyor. Ayrıca Oprah'nın yayınladığı ''O'' adlı dergi, 2 milyon kişi tarafından okunuyor. 
     Oprah'ya kültürel, mali, başarı, görüntü, etkinlik, entelektüel güç ve siyasi bilgi açısından ''People'' dergisi tarafından verilen not ortalaması 90. 
     ''People''ın en başarılı 30 kadın listesinde Sandra Day O'Connor ve Martha Stewart'ın arkasından 4. sırada, 40 yıldır televizyon programcılığı yapan 70 yaşındaki Barbara Walters yer alıyor. 1977 yılında Mısır Devlet Başkanı Enver Sedat ile İsrail Başbakanı Menahem Begin'i aynı anda TV'ye çıkarma başarısını gösteren Barbara Walters da TV dünyasının en yüksek ücret alan gazetecileri arasında. Walters'ın yıllık gelirinin 10 milyon doları aştığı söyleniyor. ''20 20'' adlı programı da hazırlayan Walters'ın puan ortalaması 64. 
     5. sırada yer alan 54 yaşındaki New York senatörü Hillary Clinton, eşi Bill Clinton'un başkanlığının son dönemindeki skandallar yüzünden hayli zor günler geçirmişti. Yazdığı anı kitabı için 8 milyon dolar alan Hillary Clinton'un not ortalaması 63. 
     People'ın listesinde 8. sırada Katie Couric yer alıyor. Televizyonda ''Bugün'' programını sunan 44 yaşındaki Katie Couric'e geleceğin Oprah'sı gözüyle bakanlar çoğunlukta. Yıllık geliri 7 milyon dolar olan Couric'in not ortalaması 60. 
     9. sırada ''pop turtası'' Britney Spears var. Yıllık geliri 40 milyon doların üzerinde olan Britney, bu yılın başında Pepsi'nin sözcülüğünü de üstlenmişti. Britney'in not ortalaması 55. 
     11. sırada yer alan 34 yaşındaki aktris Julia Roberts, çevirdiği film başına 20 milyon dolar alıyor. Dünyanın en zengin aktrisleri arasında bulunan Roberts'ın not ortalaması . 
     13. sırada Madonna bulunuyor. 17 yıl önce ''Like a Virgin'' adlı tek bir plakla dünya listelerinin başına yerleşen Madonna'nın konserleri hala kapalı gişe yapılıyor. Şimdiye kadar 100 milyondan fazla plağı satılan Madonna'nın geliri 200 milyon dolar. Madonna'nın not ortalaması 51. 
     14. sırada Başkan Bush'un ulusal güvenlik danışmanı 47 yaşındaki Condoleeza Rice var. Rice, şimdiye kadar ulusal güvenlik danışmanı olan ilk kadın. Stanford Üniversitesi siyasal bilimler profesörü olan Condoleeza Rice'ın not ortalaması 50. 
     ''Günaydın Amerika'' programının yapımcısı 55 yaşındaki Diane Sawyer, 15. sırada yer alıyor. TV'lerin en çok izlenen kadınlarından biri olan Sawyer'in not ortalaması 49. 
     3 Grammy ödüllü country müzik şarkıcısı 34 yaşındaki Faith Hill, ''People'' listesinde 20. sırada yer aldı. 4 platin albüm sahibi olan Faith Hill'in not ortalaması 44. 
     People dergisinin listesinde yer alan diğer ünlü kadınlar arasında 40 puanla Carolyn Kennedy 24. sırada, dünya tenis şampiyonu Venus Williams 39 puanla 25. sırada, Başkan Bush'un eşi Laura Bush 38 puanla 26. sırada ve film başına 10 milyon dolar alan 31 yaşındaki Jennifer Lopez 34 puanla 30. sırada bulunuyor. 
     
</TEXT>
</DOC>
