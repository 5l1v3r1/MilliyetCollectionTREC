<DOC>
<DOCNO> 183966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur14.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'nün açılış töreninde Devlet Bakanı Tüzmen'e protesto 
</HEADLINE>
<TEXT>

     ODTÜ 2003-2004 Eğitim-Öğretim yılı, Kültür ve Kongre Merkezi'nde düzenlenen törenle başladı. Törene, Devlet Bakanı Kürşad Tüzmen ve Enerji ve Tabii Kaynaklar Bakanı Hilmi Güler de katıldı. 
     Devlet Bakanı Kürşad Tüzmen, kürsüye geldi. Tüzmen, konuşmasına başlamadan önce bir başka öğrenci de bağırarak, ABD askeri olmayacaklarını söyledi. Öğrenci, Tüzmen'e ''Yalanlarınıza burada devam edemezsiniz, defolun üniversitemizden'' diye seslendi. 
     Bunun üzerine, Tüzmen, öğrenciye ''Son kısmını geri al'' dedi. Öğrencinin kongre salonundan çıkarılmak istenmesi üzerine Tüzmen, müdahale edilmemesini istedi. Tüzmen, ODTÜ'nün en demokratik yuva olduğunu ifade ederek, bunu bir nostalji olarak gördüğünü kaydetti. Aynı öğrencinin Tüzmen'in sözüne ''Nostalji değil'' diye karşı çıkması üzerine Tüzmen, öğrenciye ''dinlemeyi öğrenmesi gerektiğini'' söyledi. 
     Kendisinin de ODTÜ mezunu olduğunu anımsatan Tüzmen, zor şartlar altında okuduğunu, güzel günlerin kaçırıldığını, öğrenimin dönem dönem kesintiye uğradığını dile getirdi. Bu okulda okumaktan şeref duyduğunu, öğrenmeyi öğrenmenin en büyük değer olduğunu vurgulayan Tüzmen, kendilerinin bu ortamı zor bulduklarını belirterek, öğrencilerden bu güzel iklimi devam ettirmelerini istedi. 
     Tüzmen, Türkiye'nin eksikliklerinin bulunduğunu, ancak ülkenin önemli ve düzgün bir yola girdiğini ifade ederek, bu sıralarda okuduğu dönemde Türkiye'nin AB'ye üye olacağına inandığını, şimdi de bu inancı kuvvetle koruduğunu anlattı. Üretimde faktör şartlarına eğilinmesi gerektiğine işaret eden Tüzmen, bu konuda doktora ve yüksek lisans öğrencilerinin sayısının arttırılmasının da önemli rol oynadığını kaydetti. 
     Tüzmen, yüksek teknoloji ürünlerinin Türkiye'nin ihracatındaki payının yüzde 11 olduğunu hatırlatarak, ''Bunu yükseltmek için tekno-parklar ve bilim parklarının geliştirilmesi gerekir'' dedi. Tüzmen bu konuda üzerlerine düşeni yaptıklarını vurgulayarak, ''Sizler de bir saniyenizi boşa geçirmeden çalışın'' diye konuştu. Tüzmen, Türkiye'nin yüksek, kaliteli insan gücüyle yeniden inşa edilebileceğini vurguladı. 
     
</TEXT>
</DOC>
