<DOC>
<DOCNO> 191702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/guncel/agun.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Ramazan'da bir başka güzel... 
</HEADLINE>
<TEXT>

   Sultanahmet'te nostaljik görüntüleriyle bir Ramazan daha coşkuyla karşılandı 

Havai fişeklerle gökyüzü aydınlanırken, Osmanlı fener alayı İstanbulluyu selamladı 
      MURAT ÖZTÜRK 
   
   Ramazanla birlikte dini mek nlar renklenirken, nostaljik görüntüler de yaşanıyor. Sultanahmet Camii ve Meydanı da Ramazan dolayısıyla süslendi. Sultanahmet Camii dün Ramazan'ın ilk iftarında ışıl ışıldı. Tarihi meydanda da büyük bir hareketlilik vardı. Eminönü Belediyesi'nin bu yıl sekizincisini düzenlediği Sultanahmet Ramazan etkinliğinde unutulmaya yüz tutan gelenekler, görenekler ve yemek kültürümüz hatırlandı. Etkinliklerin açılış töreninde aşırı yağış nedeniyle önceden planlanan Mehteran yürüyüşü gerçekleşmedi. Mehteran ekibi kısa bir gösteri sundu. 
   
   ÇARŞIDA YOK YOK 
   Etkinlik, İstanbul Valisi Muammer Güler ve Eminönü Belediye Başkanı Lütfi Kibiroğlu'nun Sultanahmet'teki Osmanlı Çarşısı'ndaki kurdeleyi kesmeleriyle başladı. Atılan havai fişeklerle gökyüzü aydınlandı. Osmanlı fener alayı yağmur nedeniyle kısa bir geçiş töreni yaptı. Kibiroğlu, Osmanlı Çarşı'sını gezdikten sonra Vali Güler ve diğer davetlileri, kendi misafir çadırında bir süre ağırlayarak boza ikram etti. Güler, böyle bir etkinliğe ilk defa katıldığını belirterek, Ramazan ayının hayırlı olması dileğinde bulundu. Kibiroğlu ise kardeşlik ve sevgiyi pekiştirme çağrısında bulundu. 
   
   OSMANLI KIYAFETLERİ 
   Güler ve Kibiroğlu, çadıra geçerek "Bir yudum su, bir lokma ekmek, bir de Sultanahmet" adı altında düzenlenen etkinliği izledi. Taşkın Sabah'ın yönettiği koro "Sultanahmet'te Yakarış Konseri" sunarken, "Semah Gösterisi" de beğeniyle izlendi. Ramazan boyunca Sultanahmet Camii çevresindeki Osmanlı Çarşısı'nda Osmanlı kıyafeti giyen satıcılar yer alacak. Macuncudan pamuk şekerciye, sahlepçiden tarçınlı bozacıya kadar her şeyin bulunduğu çarşıda kurulan çadırda, ay boyunca iftar yemeği verilecek. Türk müziği eserlerinin dinlenildiği meydanda eski kitaplar ve hediyelik eşya tezg hları da yer alacak. Ramazan çadırında da Hacivat - Karagöz, ortaoyunları, tiyatro gösterileri sergilenecek. Osmanlı kıyafetiyle fotoğraf çektirilebilecek, hat sanatı öğrenilebilecek. Her pazar da yağlı güreş müsabakaları düzenlenecek. 
   
   
   
</TEXT>
</DOC>
