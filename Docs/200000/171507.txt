<DOC>
<DOCNO> 171507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/siyaset/asiy.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, resmen ve acilen asker istedi 
</HEADLINE>
<TEXT>

   Dışişleri Bakanı Gül, Powell'la Irak'ta işbirliğinin genişletmesi konusunda anlaştı. Irak'a Türk askeri konusunda Ankara'dan talepte bulunduklarını belirten Powell, "Ancak, kararın kısa sürede çıkmasını bekliyoruz" dedi 
      YASEMİN ÇONGAR Washington 

   
   Türkiye ile ABD arasında, 1 Mart'ta TBMM'nin asker tezkeresini reddinden bu yana zor bir dönemden geçen ikili ilişkilerde dün yeni bir sayfa açıldı. "İki ülke, zorlukların dostluk içinde aşıldığı" mesajını verirken, Irak'ta işbirliğinin genişletilmesinde anlaştılar. Ancak ABD'nin, Türk askerinin Irak'ta görev yapması konusunda kararın hızla alınmasını istemesi, ikili ilişkilerin yeni bir siyasi pazarlık sürecine tanık olabileceğine işaret ediyor. 
   Dışişleri Bakanı Abdullah Gül, dün ABD'li muadili Colin Powell'la bir saatlik bir çalışma yemeğinde buluştu. Yemekten sonra iki bakan, gazetecilere, ikili ilişkilerin gücünü koruduğu mesajını verdiler. Powell, Türkiye'nin Irak'ta yapabileceklerine ilişkin olarak haziranda sunduğu öneriler listesi için Gül'e teşekkür etti. ABD'nin, bu öneriler kapsamında, Türkiye'den Irak'ta beklentilerini içeren bir yazılı belge Gül'e iletildi. Bu belgede, Türk müteahhitlerinin Irak'ın yeniden yapılanmasına katkısının önünü açacak somut önerilerin yer aldığı öğrenildi. 
   
   "NATO olsa iyi olur" 
   Powell, Türkiye'nin Irak'ta yapabilecekleri kapsamında, İstikrar Gücü'ne asker verilmesinin de yer aldığını ve bu konuda Ankara'dan resmen istekte bulunduklarını da açıkladı. Powell, Gül'ün kendisine, konunun Ankara'da henüz tam olarak incelenmediğini bildirdiğini de söyledi. 
   Powell, "Asker beklentinizin aciliyeti nedir " sorusu üzerine, "Mümkün olan en kısa zamanda bir karar bekliyoruz. Bakan Gül, bu konuda hızla çalışacaklarını söyledi ve bundan memnun olduk" dedi. 
   Gül ise, "Türkiye Irak'taki İstikrar Gücü'nün BM ya da NATO çerçevesinde olmasını isteyecek mi " sorusuna, BM'nin adını ağzına almadan yanıt verdi ve "NATO'nun devrede olması, işi kesinlikle kolaylaştırır" demekle yetindi. 
   Powell - Gül görüşmesinde Ortadoğu ve Kıbrıs konuları da ele alındı. Powell, daha sonra gazetecilere, Annan planı çerçevesinde yakalanan fırsatın kaçırılmaması için Türkiye'nin sürece yardımcı olmasını istediklerin söyledi. ABD Dışişleri Bakanı, Türkiye'ye verilecek 8.5 milyar dolarlık ABD kredisinin zamanı konusunda da, IMF ile 5. gözden geçirme çalışmalarının tamamlanmasını beklediklerini ifade etti. Gül, dün ayrıca, ABD Savunma Bakanı Donald Rumsfeld ve Başkan Yardımcısı Dick Cheney ile de ayrı ayrı bir araya geldi. 
   
   'Yabancı asker için baskımız artıyor'    ABD Genelkurmay Başkanı Org. Richard Myers, Irak'ta ABD askerinin sayısının azaltılması için diğer ülkelerden gelecek 30 binden fazla askere gerek olduğunu belirtti. Myers, Senato Silahlı Kuvvetler Komitesi'ndeki konuşmasında, 19 ülkenin Irak'a asker gönderdiğini, 15'inin de göndermeyi kabul ettiğini, ancak böylece temin edilecek 20 - 30 bin askerin, Irak'taki ABD askeri varlığını azaltmaya yetmeyeceğini belirtti. Bu sayının üzerinde asker sayısına ulaşmak amacıyla, yeni ülkeler nezdinde "baskılarını yoğunlaştırdıklarını" kaydeden Myers, "Pakistan, Hindistan ve Türkiye ile görüşülmekte olduğunu, NATO'ya da, başvurabileceklerini" söyledi. 
   
   Washington Post'a demeç    Türkiye'nin Irak'taki rolü belirlenmeli    Dışişleri Bakanı ve Başbakan Yardımcısı Abdullah Gül, Irak'ın geleceği konusunda, Türkiye'nin "somut ve derin" rolünün belirlenmesini istedi. Gül, Türkiye'nin, bölgede sadece polis gücü rolü oynamak istemediğini de vurguladı. 
   ABD'ye resmi ziyarette bulunan Gül, Washington Post gazetesine verdiği demeçte, Irak'ın yeniden yapılanmasında Türkiye'nin somut ve derin rolünün belirlenmesini istedi. Türk hükümetinin ekonomik ve ticari anlaşmaların garantisini istemesinin yanı sıra Washington yönetimiyle Irak'ın geleceği konusunda "ortak anlayışa" ihtiyaç duyulduğunu belirten Gül, Irak'ın yeniden yapılanmasında Türkiye'nin rolünün belirlenmemesi durumunda TBMM'nin asker gönderilmesi talebini engelleyeceği uyarısında bulundu. Gül, "Olay bizim oraya sadece polis gücü göndermemiz olarak görülürse, oylama farklı olur. Türkiye, büyük resimde yer almalıdır" diye konuştu. Washington Post gazetesi, Gül'ün Türkiye'nin Irak'a asker göndermesi konusunda "katı taleplerde" bulunduğunu yazdı. 
   
   
   
</TEXT>
</DOC>
