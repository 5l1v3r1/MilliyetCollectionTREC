<DOC>
<DOCNO> 170339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/siyaset/siy03.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon uyardı Yabancı asker şart 
</HEADLINE>
<TEXT>

"Son Irak Raporu"nda, ülke güvenliğinin üç ay içerisinde sağlanması istenirken, "ABD - İngiliz koalisyon güçlerinin yükün altından kalkamayacağı" da vurgulandı 
     DIŞ HABERLER SERVİSİ 

     ABD Savunma Bakanlığı'nın son durumu incelemek üzere Irak'a gönderdiği beş kişilik uzman heyet, Irak'ta güvenliğin üç ay içinde sağlanması gerektiği uyarısında bulundu. Heyetin raporunda, "ABD - İngiliz koalisyonunun ülkeyi tek başına yeniden yapılandıramayacağı, diğer ülkelerden asker, para ve insani yardım sağlanmasının gerekli olduğu" vurgulandı. 
     Üst düzey danışmanların bulunduğu heyetin Irak'ta iki hafta boyunca yaptığı gözlemlere dayanarak hazırladığı raporda George W. Bush yönetimine önemli uyarılar yer aldı. ABD ve İngiltere'nin Irak'ı yeniden yapılandırma planının altından tek başlarına kalkamayacakları görüşü öne çıkarken, başka ülkelerin de Irak'a asker göndermeleri ve yeniden yapılandırma çalışmalarına maddi katkıda bulunmaları istendi. 
     
     'Ya önlem ya kaos' 
     Bill Clinton'ın başkanlığı döneminde Pentagon'un "ikinci adamı" olarak bilinen ve halen saygın düşünce kuruluşu Stratejik ve Uluslararası Araştırmalar Merkezi'nin CSIS başkanlığını yürüten John Hamre'nin başkanlığını yaptığı heyetin raporuna göre, Washington'un Irak'ta güvenliği ve düzeni sağlamak için sadece üç ayı var. Bush yönetiminin bu sürede Irak'a para ve personel akıtarak temel hizmetleri yerine getirmesi, halka hem siyasi, hem ekonomik fırsatlar sunması gerekiyor. Aksi halde Irak gerçek bir kaosa sürüklenecek. 
     ABD'nin Irak'ta beş yıl asker bulundurmak zorunda kalabileceği ifade edilen raporda, askerlerin,Irak halkıyla "kültürel kopukluk" sorununu çözmesi de talep edildi. Irak halkına siyasi arenada daha fazla söz verilmesi, geçici Hükümet Konseyi'nin alacağı kararların uygulanması, Iraklılar'a mümkün olduğunca fazla iş ve kazanç olanağı oluşturulması gibi tavsiyeler de rapora girdi. 
     

</TEXT>
</DOC>
