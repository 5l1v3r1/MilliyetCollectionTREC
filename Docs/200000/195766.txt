<DOC>
<DOCNO> 195766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur06.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüsün çarptığı yolcu otobüsünde yangın çıktı... 
</HEADLINE>
<TEXT>

     Kartal'da şehirlerarası yolcu taşıyan bir otobüste, başka bir otobüsün arkadan çarpması sonucu yangın çıktı. Kazada ölen ya da yaralanan olmadı. 
     Kütahya'dan İstanbul'a gelen Hüseyin Kalkan yönetimindeki 34 PA 022 plakalı şehirlerarası yolcu otobüsü, saat 05.30 sıralarında O-1 Otoyolu Kartal Köprüsü mevkiinde, önünde giden aynı firmaya ait Mustafa Karakaya'nın kullandığı 34 KEK 34 plakalı otobüse arkadan çarptı. 
     Çarpmanın etkisiyle, Karakaya idaresindeki otobüste yangın çıktı. Motor bölümünde başlayan yangın, bagajların bulunduğu bölüme sıçradı. Yolcular kısa sürede tahliye edilirken, yangın itfaiye ekiplerinin zamanında müdahalesiyle söndürüldü. 
     Kazada, otobüslerden birinin ön kısmında küçük çapta hasar oluşurken, diğer otobüs kısmen yandı. 
     Ölen ya da yaralananın olmadığı yangın ile kaza nedeniyle O-1 Otoyolu, yaklaşık 1 saat trafiğe kapandı. Otobüsteki yolcular ise başka bir otobüsle otogara gönderildi. 
     
</TEXT>
</DOC>
