<DOC>
<DOCNO> 163238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/guncel/gun06.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk doktor New York morgunda bekliyor 
</HEADLINE>
<TEXT>

Yıllarca ABD'de yaşayan A. Selçuk Gökhan'ın cenazesini alan çıkmayınca yakınlarına ulaşmak için e-mail trafiği başlatıldı 
     CAN KAMİLOĞLU New York DHA 

     ABD'de yaşamını yitiren 80 yaşındaki psikiyatri uzmanı Türk doktor Ahmet Selçuk Gökhan'ın cenazesi, bir yakını bulunamadığı için 20 gündür New York morgunda bekliyor. ABD'de yaşayan Türklere önceki gün Dr. Erhan Berber imzasıyla gönderilen bir mesajda, Long Island Dix Hill'de yaşayan Gökhan'ın yaşamını yitirdiği cenazesinin morgda beklediği belirtilerek, tanıyanların ilgili yerlere başvurmaları istendi. 
     Türk Amerikan Federasyonları Derneği de TAFD , binlerce üyesine çağrıda bulunarak, Gökhan'ı tanıyanların Berber'le temasa geçmesini istedi. New York Long Island'da uzun süredir doktorluk yapan Gökhan'ın yaklaşık 50 yıl önce ABD'ye yerleştiği, doktor eşi Selma Coşkun'un 10 yıl önce yaşamını yitirdiği belirlendi. Eşinin ölümünden sonra Gökhan'ın Kings Street'de tek başına yaşadığı ve adını Sam olarak değiştirerek ABD vatandaşlığına geçtiği anlaşıldı. 
     
     Eşinin yanına gömülecek 
     ABD'deki diğer Türklerden izole olarak yaşayan ve bankada yüklü miktarda parası olduğu tespit edilen Gökhan'ın vasiyetine ulaşan konsolosluk yetkilileri, ABD'de ölen eşinin yanına gömülme isteğinin yerine getirileceğini söyledi. 
     

</TEXT>
</DOC>
