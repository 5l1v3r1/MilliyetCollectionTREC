<DOC>
<DOCNO> 199220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun10.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda "eşcinsel" diyen 7 yaşındaki Marcus'a ceza .. 
</HEADLINE>
<TEXT>

     ABD'nin Louisiana eyaletinde 7 yaşındaki bir erkek öğrenci, okulda ''eşcinsel'' kelimesini kullandığı için cezalandırıldı. 
     Amerikan Sivil Özgürlükler Birliği ACLU , Ernest Gaullet İlkokulu öğrencisi Marcus McLaurin'in cezalandırılması üzerine şikayetçi oldu. 
     ACLU, şikayetinde McLaurin'in, bir arkadaşının ebeveyniyle ilgili sorusu üzerine, ''iki annesi bulunduğunu, çünkü annesinin lezbiyen olduğunu'' söylediğini ve lezbiyen kelimesinin anlamını arkadaşına açıklarken, bunu duyan bir öğretmen tarafından azarlanarak müdüre yollandığını bildirdi. 
     Şikayette, öğrenciye ertesi hafta, okula erken gelerek, defalarca ''Okulda eşcinsel kelimesini bir daha kullanmayacağım'' yazma cezası verildiği belirtildi. 
     ACLU, cezanın McLaurin'in dosyasından çıkarılmasını, öğrenciden ve annesinden özür dilenmesini istedi. 
     
</TEXT>
</DOC>
