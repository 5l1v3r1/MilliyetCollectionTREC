<DOC>
<DOCNO> 196020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo03.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a kara haber 
</HEADLINE>
<TEXT>

   Galatasaray'ın Amerika'dan beklediği kredinin kasım ayı sonuna da yetişmeyeceği bildirildi. Sarı-Kırmızılılar'ın bu şok gelişme üzerine ara transferde yapmayı düşündüğü revizyon zora girdi 
   ERHAN TELLİ 

   
   Yönetim sıkıntılı 
   GALATASARAY'DA Ocak ayında yapılması planlanan kadro revizyonu, iptal aşamasına geldi. Sarı - Kırmızılı takımın ABD'den beklediği kredinin kasım ayı sonuna da yetişemeyeceği ifade edildi. Yönetimin bu şok haber üzerine Fatih Terim ile bir değerlendirme toplantısı yaptığı ve, "Kimseyi alacak durumda değiliz. Kredi gelmezse transfer yapamayız" dediği öğrenildi. 
   
   Kimse gitmeyecek 
   FATİH Terim'in eldeki mevcut kadroyla yola devam edecekmiş gibi hareket edip, transfer çalışmalarını şimdilik dondurduğu bildirildi. Şampiyonlar Ligi'nde tur atlanılması durumunda takviye konusunun tekrar gündeme geleceği açıklandı. Bu arada devre arasında gönderilmesi planlanan bazı oyuncuların da sezon sonuna kadar kadroda tutulması karara bağlandı. 
   
   Yıldıray sorunu 
   ALİ Sami Yen Stadı'nın projesi için beklenen 99 milyon dolarlık kredinin, Aralık ayı içinde de gelmemesi halinde, prensipte anlaşma sağlanan Yıldıray Baştürk'ün transferi de zora girecek. Fatih Terim'in çok istediği gurbetçi oyuncunun transferi sezon sonuna ertelenecek. Yönetimin, Yıldıray için son dakikaya kadar yeni kaynak arayışı sürdürüceği öğrenildi. 
   
   Kolombiya karıştı    MONDRAGON'UN kalesini koruduğu Kolombiya, 2006 Dünya Kupası Eleme Grubu'nda zayıf rakibi Venezuella'ya 1 - 0 yenilerek hayal kırıklığı yarattı. Taraftarlar Teknik direktör Maturana'yı istifaya davet ederken, hatalı bir gol yiyen Galatasaray'ın kalecisi Mondragon da eleştirilerden nasibini aldı. 
   MATURANA, "Kolombiya futbolu, bu yenilgiyle dibe vurdu. Bu takım benle ya da bensiz başarılı olmak zorunda" diye konuştu. Bu arada çarşamba günü oynanacak Arjantin maçında, kötü bir performans ortaya koyan Mondragon'un yerine Cordoba'nın kaleyi koruması bekleniyor. 
   
      Cim-Bom sevgisi    İZMİT Yahya Kaptan Semti'nde Galatasaray Kocaeli Futbol Okulu açılışına katılan Cihan, miniklerin büyük ilgisini gördü. Futbolcu adaylarına Galatasaray şapkası dağıtan yıldız oyuncu bol bol da nasihat verdi. Cihan, "Ben de futbol okulundan yetiştim. Futbolcu olmak istiyorsanız, çok çalışmanız gerekiyor. Çaba göstermeden hiçbir şey elde edemezsiniz" dedi. 
   
   Terim çok kızdı    Sarı-Kırmızılı takımın yedek oyuncuları, İstanbulspor hazırlık maçında sınıfta kaldı 
   Eleştiri yağmuru 
   GALATASARAY Teknik Direktörü Fatih Terim, İstanbulspor ile oynanan hazırlık maçında, yedek kadronun elde ettiği 5 - 3'lük yenilgiye tepki gösterdi. Milli Takımlar'dan yoksun sahaya çıkan Galatasaray'da, sergilenen kötü performans tecrübeli hocayı kızdırdı. Terim'in maç sonrasında Florya'da oyuncularını sert bir dille eleştirdiği ve uyardığı bildirildi. 
   
   Bir gün izin 
   CİM - Bom dünü dinlenerek geçirirken, Denizlispor maçının hazırlıkları bugün yeniden başlayacak. Sarı - Kırmızılı takımda sakatlıkları süren Sabri, Baliç ve Volkan'ın tedavilerine devam ediliyor. Bileği şişen Sabri'nin kritik 90 dakikaya yetiştirilmesi için yoğun bir çaba harcandığı öğrenildi. Genç futbolcunun maç gününe kadar fazla zorlanmayacağı açıklandı. 
   
   'Belge nerede '    Galatasaray'da, kurucuların değiştirilmesine tepkiler büyüyor Üyeler, arşivde bulunduğu iddia edilen belgeyi görmek istiyor 
   HALİL ÖZER 

   'Dinamit koydular' 
   GALATASARAY camiası, kurucu üyelerin değiştirilmesiyle ilgili projeye ateş püskürüyor. İlk kurucular arasında yer alan Cevdet Kalpakçıoğlu'nun oğlu Özdemir Kalpakçıoğlu, değişikliğin Galatasaray ananelerine saygısızlık olduğunu söyledi. Kalpakçıoğlu, "Temel taşlarımız dinamitlendi. Buldukları belgeyi kimse bilmiyor ve göstermiyorlar. 1945'te hata yapılmış. O zaman Ali Sami Yen yaşıyordu. Neden kendisi kurucuları değiştirmedi " dedi. 
   
   Yönetime geldi 
   TÜZÜK Kurulu'nun değişiklik için hazırladığı tarihi dosya Sarı - Kırmızılılar'ın yönetim kuruluna ulaştı. Konu son bir kez daha yönetim toplantısında görüşüldükten sonra, Tüzük değişikliğinin kabulu için kongreye taşınacak. Tarihsel değişiklik için asıl tartışmanın kongrede yaşanacağı belirtiliyor. Üyelerin büyük bölümünün bu karara tepkili olduğu ve değişimin yapılmasına sıcak bakmadığı bildirildi. 
   
   
</TEXT>
</DOC>
