<DOC>
<DOCNO> 157898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/dunya/adun.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sonumuz Irak gibi olmasın' 
</HEADLINE>
<TEXT>

İran'da, önde gelen 116 muhalif, iktidardaki mollalara hitaben ortak bir bildiri yayımladı ve bir an önce reformlar yapılarak 'İslam'ın gericileştirilmesine' son verilmediği takdirde ülkeyi Irak'ınkine benzer bir sonun beklediği mesajını verdi 
     DIŞ HABERLER SERVİSİ 

     İran'da 116 reformcu ve liberal şahsiyet, rejimin kilit noktalarını kontrol eden muhafazak r mollaları, "kutsal ilkeler" ve "dini" bahane ederek "İslamı gericileştirmekle" suçlayarak, bir an önce reformlar yapılması çağrısında bulundu. 
     Aralarında İslam Devrimi'nin ilk yıllarının popüler ismi Ayetullah Hüseyin Ali Montazeri'nin yakın akrabaları, milletvekilleri, üniversite profesörleri ve muhalif parti mensuplarının da bulunduğu grup, özgürlükler ve demokratik haklar doğrultusunda reformlar yapılmaması halinde, İslam Cumhuriyeti'nin sonunun da tıpkı Irak'ta Saddam Hüseyin ve Afganistan'daki Taliban rejimi gibi olacağı uyarısında bulundu. 
     AFP'nin haberine göre, "İslamın gerici yorumu ve dinin kutsal ilkelerinin iktidarda kalmak için kullanılması, halkın rejime olan güvenine büyük darbe vurmuştur" denilen ve kamuoyuna açık mektup olarak gazetelerde yayımlanan bildiride, yönetim tarafından uygulanan şiddet ve hakların baskı altına alınmasının İslam'la hiçbir ilgisinin bulunmadığı vurgulandı. 
     
     'Fırtına geliyor' 
     Bildiride, "Entelektüellerin hakarete, yasal çerçevedeki muhaliflerin din adına takibata uğraması, halkımızın ahlaki değerlerini derinden yaraladı. Ne yazık ki, bazı kurum ve kuruluşlar halkın iradesine karşı savaş açtı. Ancak, üzerimize gelen fırtınadan ve tehditlerden İran'ı kurtarmak için halka güvenmekten başka çaremiz yok" denildi. 
     Bazı hassas konularda İslam Devrimi'nin ilk yıllarında olduğu gibi halkın görüşünü almak için referanduma gidilmesi istenen bildiride, yargının bağımsız olması, milletvekillerinin özgürce çalışması, seçim yasasının ve basın kanununun değişmesi, siyasi suçun açıkça tarif edilmesi, işkencenin yasaklanması, cumhurbaşkanının yetkilerini artıran yasanın kabul edilmesi, yasadışı tutuklamaların sona ermesi, gazetelerin kapatılmaması, hapisteki gazetecilerin serbest bırakılması, Anayasayı Koruma Konseyi yetkilerinin kısıtlanması gibi talepler dile getirildi. 
     Bildiride, "Bağımsız bir İran istiyoruz, yabancı idaresi ya da saldırısından ne kadar korkuyorsak, dini diktatörlükten de o kadar nefret ediyoruz" ifadesi kullanıldı. 
     
     

</TEXT>
</DOC>
