<DOC>
<DOCNO> 152193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur24.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın ATO'daki konuşmasının ardından bir kişi olay çıkardı... 
</HEADLINE>
<TEXT>

     ATO Genişletilmiş Meclis Toplantısı'nda kısa süreli gerginlik yaşandı. Başbakan Tayyip Erdoğan'ın konuşmasını bitirmesinin hemen ardından, ATO Meclis toplantısında söz almak isteyen bir kişi, engellenince bağırarak olay çıkardı. 
     Adının Canyurt Bozdemir olduğu öğrenilen kişi, salonda oturduğu yerden ayağa kalkıp, Başbakanla, 4. ağır cezada beraber yargılandığını ifade ederek, ''korumanızı şikayet ediyorum ben şerefli bir ATO Meclis üyesiyim'' diyerek bağırdı. 
     Salondakilerin müdahalesi üzerine yaşanan kargaşa esnasında, aynı kişinin ''bana tekme vuruyorlar'' diye bağırdığı da duyuldu. 
     Söz konusu kişi salondan uzaklaştırıldı. 
     
     AYGÜN BU KİŞİ ÜYEMİZ DEĞİLDİR, TESADÜFEN SALONDA BULUNMAKTADIR 

     Ankara Ticaret Odası Başkanı Sinan Aygün, Meclis toplantısında meydana gelen olayla ilgili olarak, ''söz konusu kişinin ATO'nun meslek komitelerinde ve Meclisinde, hiç bir şekilde üyeliği söz konusu değildir. Tesadüf eseri salonda bulunmaktadır'' dedi. 
     Aygün, yaptığı açıklamada, Canyurt Bozdemir adlı, ATO'ya ATA Madencilik İnşaat ve Bozdemir İnşaat adı altında kayıtlı şirket ortağının, 2000 yılında Oda'ya kayıtlı üye olduğunu, bu iki şirketin Yozgat ve İstanbul'dan Ankara'ya intikal ettirildiğini ifade eden Aygün, şöyle devam etti 
     ''Söz konusu şahsın ATO'ya iş takibi için geldiği sırada, Meclis Toplantısı'nda konuşma yapmak için gelen Başbakan Erdoğan'ı dinlemiş, konuşmanın bitip, plaket törenine geçildiği sırada söz almak istemiştir. 
     Şahsın kendisine daha sonra söz hakkı verileceği söylendiği halde, toplantının sukünetini bozucu bir şekilde yüksek sesle bağırmıştır. Kendisi Ankara Ticaret Odası'nın kayıtlı 155 bin üyesinden birisidir. Tesadüf eseri toplantı salonunda bulunmaktadır. Şahsa polis ya da korumalar tarafından herhangi bir müdahalede bulunulmadığı tarafımızca da tespit edilmiştir. Olaydan son derece üzüntü duyuyor ve Sayın Başbakan'dan camiamız adına özür diliyoruz.'' 
     





</TEXT>
</DOC>
