<DOC>
<DOCNO> 199802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo17.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal'ın listesi hazır... 
</HEADLINE>
<TEXT>

     Trabzonspor'da 21 Aralık'ta yapılacak genel kurul öncesi başkan adaylarından İskender Önal, listesinin yüzde 90'ının belirlendiğini söyledi. 
     İskender Önal, listesinde, Trabzon'dan 11, Trabzon dışından da 6 ismin yer alacağını belirterek, ''Trabzon'daki isimleri belirledim. Pazartesi günü İstanbul'a gideceğim. Burada camiada görev yapmış kişilerle görüşeceğim ve listemi tam olarak netleştireceğim. Şu anda listede yer alacak isimlerin yüzde 90'lık bölümü de belli'' dedi. 
     Trabzon'dan kendisi dışında 10 kişinin listesinde yer alacağını ancak kentte bordo-mavili kulübün yönetim kurulunda bu işi yapabilecek çok sayıda kişinin bulunduğunu ifade eden Önal, tüzük gereği bu konuda yapabilecekleri birşeyin bulunmadığını bildirdi. 
     
     HACISALİHOĞLU LİSTEDE 
     Önal, asbaşkanlık konusunda ismi geçen Hayrettin Hacısalihoğlu'nun da listede yer alacağını resmen açıkladı. 
     Önal, Hayrettin Hacısalihoğlu'nun bir iş yaşantısının bulunduğunu belirterek, ''Hacısalihoğlu'nun, işlerini düzenlemesi için belli bir süreye ihtiyacı vardı. Aramızda herhangi bir sorun yoktu. Hacısalihoğlu da listede yer alacak'' diye konuştu. 
     
</TEXT>
</DOC>
