<DOC>
<DOCNO> 168654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/spo01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SEYİR DEFTERİ 
</HEADLINE>
<TEXT>

Beşiktaş'ın iki kaptanı Tayfur ile Sergen, yeni transferleri tek tek değerlendirdiler, takımın gücüne güç kattığını söylediler. İki futbolcu, Di Napoli'de kararsız kaldılar 
     TAYFUR'UN GÖZÜYLE 
     EMRE Daha önce defalarca birlikte oynadık. İnanılmaz bir profesyonel. Sanki iki ayrı kişiliğe sahip. Saha dışında çok sakin, sahada ise sinirli. Savunmada özellikle hava toplarındaki açığı çok rahat kapatacak. 
     OKAN KOÇ Zaten bilinen bir oyuncu. Hiçbir futbolcu hakkında saha dışından yorum yapmak doğru olmaz. Genç oyuncu saha içinde neler yapabilir, bunu herkes biliyor. Sağ kanada inanılmaz bir güç verecek. 
     AHMED HASSAN Lucescu'nun çok istediği bir oyuncuydu. Hoca bu konularda çok tecrübeli. Çabuk uyum sağladı. İdman yapmadan maça çıktı, bizim gibi oynadı. Müthiş yetenekleri var. Orta alanda anahtar isim olacak. 
     SİNAN Hızlı ve çok uyumlu. Yeni sezonda üç cephede birden oynayacağız. Bunun için geniş kadroda kendine rahat yer bulur. Zaten forvette büyük sıkıntı çekiyoruz. Sakatlığı tam olarak geçince daha da iyi olacak. 
     ÜMİT Lig maçlarında tecrübesi var. Oyunu çok iyi okuyor ve bilinçli oynuyor. Aramıza yeni gelmesine rağmen takım havasına çabuk alıştı. En büyük şansımız geçen yıl olduğu gibi yeni transferlerin çok uyumlu olması. 
     GÖKHAN Birinci lig tecrübesi olmadığı için biraz heyecanlı. Bunu da zamanla aşacağına inanıyorum. Kafa olarak çalışıp, kendini geliştirmeye çok yatkın. Hazırlık maçlarından sonra çok daha iyi duruma gelecek. 
     Dİ NAPOLİ Tanımıyorum, ama Lucescu iyi biliyor ve takıma yararlı olacağını söylüyor. Kore'de durumu belirginleşir. İtalya'da her sezon farklı takımlarda oynamasına rağmen çok gol atmış. Fizik olarak bizim gerimizde. 
     
     SERGEN'İN GÖZÜYLE 
     EMRE Çok soğukkanlı ve tecrübeli bir isim. Birlikte çok oynadık. Savunmaya farklı bir anlayış getirecek. Karşılaşma içinde sürekli konuşur. Saha dışında ise ağzını bıçak açmaz. Ayrıca gençler için çok iyi bir örnek. 
     OKAN Bilinen bir futbolcu. Görev alanında yerli isimler arasında Türkiye'nin en iyisi. Doğal olarak Türkiye'nin en iyi ve güçlü takımına geldi. Okan'a gözüm kapalı pas atarım. Çünkü neler yapacağını biliyorum. 
     AHMED HASSAN Şimdiye kadar birçok yetenekli oyuncu ile oynadım. Ahmed'i kenardan seyrettim. Çok farklı yetenekleri var ve hep kaleyi düşünüyor. Yani ortak yanımız çok. Birlikte büyük işlere imza atacağız. 
     SİNAN Sakat olduğu için belki kendini tam olarak gösteremedi. Beşiktaş'a gelmiş hiçbir futbolcunun yeteneği tartışılmaz. Uyum sağlanırsa sorun çıkmaz. Bunun için ligler başlayıncaya kadar hepimiz toparlanacağız. 
     ÜMİT Tanıdığım oyuncu. Galatasaray'da şanssız dönem geçirdi, ancak kendini Adanaspor'da ispatladı. Çok çalışkan ve pes etmeyen yapısı var. Beşiktaş'taki atmosfer herkesi olduğu gibi, O'nu da olumlu etkileyecek. 
     GÖKHAN Dardanel'de oynamasına rağmen ismi ön plana çıktı. Bunun da boş olmadığını gördük. Dikkatli ve ilk toplara yerinde müdahale ediyor. Ayrıca hırslı ve çalışmayı çok seviyor. Böyle giderse büyük yerlere gelir. 
     Dİ NAPOLİ İdmanlarda birlikte çalışamadık. Maçlarda ise çok fazla oynamadı. Bu yüzden yorum yapmam doğru olmaz. Kore'deki turnuvada hep birlikte göreceğiz. Ancak Lucescu, iyi bilmediği bir oyuncuyu getirmez. 
     
Di Napoli evde kaldı      Pahalı geldi 
     BEŞİKTAŞ, denemek üzere İsviçre kampına çağırdığı ve sadece Kore'ye götürmeyi düşündüğü Di Napoli ile yollarını ayırdı. İtalyan oyuncunun bonservisi için menajerlik şirketi ile pazarlık yapan Kartal, kiralık 1 milyon Euro, ikinci yıl kaldığı takdirde 1.5 Euro, bonservisine de 2 milyon Euro istenmesi üzerine transferden tamamen vazgeçti. Lucescu'nun da "Başka isimlere bakarız" demesi üzerine Di Napoli, İtalya'dan çağrılmadı. 
     
     Altay'la pazarlık 
     YÖNETİM, iki yılı opsiyonlu olmak üzere 5 senelik anlaşma yaptığı kaleci Ramazan Kurşunlu için Altay ile pazarlıklara devam ediyor. Lucescu'nun alınmasını istediği milli kaleciye karşılık Altay'a Tunç Kip'in yanı sıra bir miktar para önerildi. Bu arada İtalya'nın Bologna kentinde tedavisine devam edilen İlhan Mansız'ın günde üç ayrı çalışma yaptığı açıklandı. Milli futbolcu, iki hafta daha Çizme'de kalacak. 
     
Top başına      Siyah - Beyazlılar'da Ahmed Hassan, Zago, Ronaldo, Pancu, Ahmet Yıldırım ve İbrahim dün tesislerde çalışırken diğer oyuncular günü izinli geçirdi. Bugün 17.00'de idmana çıkacak olan Beşiktaş yarın çift idman yaptıktan sonra Barış Kupası için Güney Kore'ye gidecek. Bu arada takımdan ayrılan Tolga dün arkadaşlarıyla vedalaştı. Rahman Sağıroğlu 
     
     Hazırlık maçları 
     Konyaspor - Denizlispor 3 - 0 
     Malatyaspor - Adanaspor 4 - 1 
     Brabantia - Bursaspor 0 - 6 
     

</TEXT>
</DOC>
