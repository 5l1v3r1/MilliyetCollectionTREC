<DOC>
<DOCNO> 183028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/guncel/gun01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt memur 'Arapça' isme yasak koydu... 
</HEADLINE>
<TEXT>

   'Deral' ismini onaylamayan nüfus memurunun kendi adı Arapça, kızının adı ise Kürtçe... 
      İSTANBUL Milliyet 

   
   7. Uyum Paketi'nde, 1587 Sayılı Nüfus Kanunu'nun isim yasağını düzenleyen 16. maddesinin kaldırılmasına ilişkin yasa yürürlüğe girdiği halde uygulanamıyor. 
   Şevket Gasgar'ın oğluna "Deral" ismini koymasına yeni düzenlemeye rağmen onay vermeyen Küçükçekmece Nüfus Müdürlüğü Nüfus Şefi Casim Fırat Boztoprak'ın kendi kızına da yasak olan 'Dilan' adını verdiği anlaşıldı. 
   Nüfus Şefi Boztoprak konuya ilişkin, "Ben de Kürt kökenliyim. Kızıma da Kürtçe isim olan Dilan adını verdim. Şimdi uygulama nasıl olacak beklememiz lazım" dedi. 
   
   "Biraz sabırlı olsun" 
   Üç ay öncesine kadar vatandaşların bu yönde bir sorunla karşılaşmadıklarını söyleyen Boztoprak, "Deral'ın ne anlama geldiğini bilmiyorum, ancak Arapça kökenli. Türkçeye uymuyor. Ben o vatandaşa da söyledim. Biraz sabırlı olsun. Bizimle toplantı yapıldı ve dendi ki yasa düzenleninceye kadar koymayacaksınız. Eskiden vatandaşlar gidiyordu mahkemeye, şimdi koyarsak biz gideriz" diye konuştu. 
   
   "Uygulama tamimi gelmedi" 
   Nüfus Müdürlüğü'nden sorumlu İstanbul Vali Yardımcısı Celalettin Özdal'da isim yasağının kaldırılmasına ilişkin değişikliğin yapıldığını kanunun çıktığını ve yürürlüğe girdiğini belirterek "Ancak İçişleri Bakanlığı'nın tamimi gelmedi. Yani uygulamanın nasıl yapılacağına ilişkin bir tamim gelmediği için sıkıntılar buradan kaynaklanıyor" şeklinde konuştu. 
   
</TEXT>
</DOC>
