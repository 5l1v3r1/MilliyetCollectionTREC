<DOC>
<DOCNO> 157524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur19.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yolsuzlukların müsebbibi olan hortumlar kesilmiştir 
</HEADLINE>
<TEXT>

     Başbakan Recep Tayyip Erdoğan, ''Tüm ekonomik parametreler lehte gelişmeye başlamıştır. Yolsuzlukların müsebbibi olan hortumlar kesilmiştir'' dedi. 
     Başbakan Erdoğan, Atatürk'ün Samsun'a çıktığı Bandırma Vapuru'nun gerçek ölçülerinde yaptırılan benzeri ile ''İlk Adım'' anıtının açılışları dolayısıyla düzenlenen törenlere katıldı. 
     Tören, Atatürk ve silah arkadaşları anısına saygı duruşunda bulunulması ve İstiklal Marşı'nın okunmasıyla başladı. 
     Açılışta konuşan Başbakan Erdoğan, bundan 84 yıl önce 19 rakamlarının kırılma noktasının olduğu bir günde, Türkiye Cumhuriyeti'nin varoluşunun adımının bu noktada atıldığını söyledi. 
     Kurtuluş mücadelesine inanmış başta Atatürk olmak üzere 19 insanın Samsun'da kurtuluş mücadelesini başlattıklarını ifade eden Erdoğan, Samsun'da başlayan bu mücadelenin Türk milletini bugünlere getirdiğini kaydetti. Erdoğan, şöyle konuştu 
     ''Bu meydanda toplanan tüm Samsunlu dostlarım, burada bulunamayanlar ve Türkiye'nin 81 vilayetinde saat 11.00'de başlayan yürüyüşle bu duyguyu paylaşan tüm halkımız, çağdaş bir Türkiye'nin heyecanını duyabilmek için adeta yollara düşmüşlerdir. Bu çağdaş ve modern Türkiye'yi kurmak hepimizin boynunun ortak borcudur. Bunu başaracağız. Çok sıkıntılı günlerden geçtik. Unutmayın, 19 Mayıs 1919'da da o sıkıntılı günler yaşanmıştı. O günler, bugünlerden daha iyi değildi, daha kötüydü. Bugün daha iyi noktadayız ve biz başarmak zorundayız. 
     Tüm ekonomik parametreler lehte gelişmeye başlamıştır. Yolsuzlukların müsebbibi olan hortumlar kesilmiştir. Şüphesiz ki, 19 Mayıs 1919'da çileye katlanarak o kurtuluş mücadelesinin yolculuğuna çıkanlar, hangi inanca ve idrake sahipse bugünün insanları da aynı inanca ve idrake sahiptir.'' Başbakan Erdoğan, seçimlerden önce millete ''bir sene kendilerinden birşey beklememeleri, üç yılın sonunda beklentilerini karşılayacaklarını söylediğini'' hatırlatarak, vergi barışını getirdiklerini, Emekli Sandığı, SSK ve Bağ-Kur çalışanlarının refah düzeyini artırdıklarını söyledi. 
     Başbakan Erdoğan, iktidara geldikten sonra bir krizi yönetmek durumunda kaldıklarını ve dış politikada da bunu başarıyla yerine getirdiklerini anlattı. 
     Kendi onurları ve kişilikleriyle ayakta durduklarını ve yarınlara yürüdüklerini dile getiren Erdoğan, ''Nasıl ki, 19 Mayıs 1919'da bu millet, işgal ordularının varolduğu bir dönemde ayağa kalkmışsa inanıyorum ki, Türkiye bugün de ayağa kalkacaktır'' dedi. 
     
     ''TÜCCAR SİYASET'' DÖNEMİ 
     Siyasete ''tüccar siyaset'' dönemini getirdiklerini ve bunun için de eleştirildiklerini ifade eden Erdoğan, devletin kaynaklarını bazılarına peşkeş çekmeyeceklerini bildirdi. Erdoğan, ''Komünist rejimler bile bütün kurumlarını elden çıkarıp nefes alırken bizde hala bazıları devletin sırtından geçinmek suretiyle bu kurumları ayakta tutmaya çalışmaktadırlar. Bir kurumda bir miktar insanımız çalışacak diye öbür tarafta 30 milyona bunun acısını çektiremeyiz'' dedi. 
     Başbakan Erdoğan, şimdiye kadar 1250 kilometrelik duble yolun temelini attıklarını ve bugün de Samsun'da 40 kilometrelik duble yolun temelini atacaklarını bildirdi. Modern ve çağdaş olmanın ulaşımdan geçtiğini dile getiren Erdoğan, ''Bize bunları hangi parayla yapacaksınız diyorlar. Bizde her türlü imkan, her şey var. Araç-gerecimiz, mazotumuz var ancak helvacı yoktu. İşte biz bu helvayı yapacağız'' diye konuştu. 
     Karadeniz otoyolu yapımı çalışmalarına devam edeceklerini de bildiren Erdoğan, sözlerini şöyle tamamladı 
     ''Arkamdaki Bandırma vapurunu ilk izlediğimde, bir kaptanın oğlu olarak gerçekten çok duygulandım. İnanıyorum ki, çılgın Karadeniz'de bir kaptan vardı, bir de komutan. İşte şimdi biz, aydınlık yarınlara da kaptanıyla ve komutanlarıyla birlikte elele yürüyeceğiz. Tayfası olarak milletle birlikte yürüyeceğiz, millete rağmen değil. Milletle birlikte Türkiye'yi aydınlık yarınlara kavuşturacağız.'' Erdoğan, konuşmasının ardından Samsun Valiliği'nce yaptırılan ve müze olarak kullanılacak Bandırma Vapuru'nun birebir benzerini, kurdelesini keserek ziyarete açtı. Daha sonra vapuru gezen Erdoğan, vapurun içinde bulunan Atatürk ve iki silah arkadaşının heykellerini inceleyerek yetkililerden bilgi aldı. Erdoğan ayrıca kaptan köşküne çıkarak incelemelerde bulundu. 
     Başbakan Erdoğan, daha sonra Bandırma Vapuru'nun benzerinin de yer aldığı Doğu Park sahilindeki Atatürk'ün Samsun'a ilk ayak bastığı yere yaptırılan ''İlk Adım'' anıtının açılışını yaptı. 
     Samsun Büyükşehir Belediye Başkanı Yusuf Ziya Yılmaz da Bandırma Vapuru'nun benzerinin özellikleri hakkında bilgi verdi. Vapuru 7-8 ayda birçok kişinin katkılarıyla yaptıklarını anlatan Yılmaz, vapurun boyunun 47 metre, genişliğinin 6.8 metre, yüksekliğinin de 4.7 metre olduğunu belirtti. 
     Başbakan Erdoğan, tören alanına gelişinde, Belediye Bandosunun eşliğinde, arkalarında ''Bandırma Vapuru hep Samsun'da'', önlerinde ise ''84. Yıl'' yazılı t-shirtler bulunan öğrenciler tarafından karşılandı. 
     Öte yandan vatandaşların yoğun ilgi gösterdiği Başbakan Erdoğan'ı, tören alanının yakınında, Samsun Tekel fabrikasının özelleştirilmesi sonucu işsiz kaldıklarını öne süren Kamu Emekçileri Sendikaları Konfederasyonu'na üye bir grup, ıslıklar, alkışlar ve pankartlarla protesto ettiler. 
     Törende, Anadolu Folklor Vakfı Samsun yöresi halkoyunları ekibiyle 19 Mayıs Üniversitesi Yaşar Doğu Beden Eğitimi ve Spor Yüksek Okulu modern Dans Topluluğu da gösteriler yaptı. 
     Törende Vali Mustafa Demir, Başbakan Erdoğan'a 19 Mayıs Atatürk anıtının maketini hediye ederken, Erdoğan da vapurun ve ''İlk Adım'' anıtının yapımına katkıları bulunan eski Samsun Valisi Metin İlyas Aksoy, eşi Olcay Göker Aksoy, Samsun Büyükşehir Belediye Başkanı Yılmaz, Eskişehir Büyükşehir Belediye Başkanı Yılmaz Büyükerşen ve diğer emeği geçenlere plaket verdi. 
     
</TEXT>
</DOC>
