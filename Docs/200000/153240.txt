<DOC>
<DOCNO> 153240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko09.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS turizmi vurdu... 1 Mayıs'ta Çinli turistler gelmiyor... 
</HEADLINE>
<TEXT>

     Uzakdoğu'da başlayan SARS hastalığının, Çin ile Türkiye arasındaki turistik ilişkileri olumsuz etkilediği bildirildi. 
     Çin'den turist getiren en büyük Türk seyahat acentası olan Aristo Tours Genel Müdür Yardımcısı Tansu Kocakanat, bu yıl Çin pazarından umudu kestiklerini dile getirdi. Kocakanat, ''akut solunum yolu sendromu''nun SARS , turizmi Irak savaşından daha fazla etkilediğini öne sürerken, şunları söyledi 
     ''Çin, Türkiye için geleceği olan bir pazar. Biz de geçen yıllarda çalışmalarımızı buna göre planladık. Bu yıl Çinli turist sayısında yüzde 50'lik artış bekliyorduk. Ancak bu hastalık hiç beklemediğimiz bir düşüşe neden oldu. Çinlilerin tatil zamanı sayılan ve Mayıs ayında kutlanan İşçi Bayramı'nda Türkiye'ye hiç turist gelmeyecek. Geçen yıl bu dönemde sadece İstanbul'a günde 4 grup gelirdi. Bazı dönemlerde grup sayısı 20'ye kadar çıkardı. Oysa ki bu hastalık çıktığından beri sadece 1 grubu konuk edebildik.'' SARS'ın yoğun olarak görüldüğü bölgelerde insanların, ''tatil bir yana'' evlerinden bile çıkmadığını söyleyen Kocakanat, Çinli seyahat acentaların da sorumluluk almamak amacıyla çalışmalarını durdurduğunu söyledi. 
     Çin'de bir kaç tane Türk seyahat acentesi bulunduğunu söyleyen Kocakanat, ''Bir çok yabancı seyahat acentası Çin'deki ofislerini kapattı. Biz de temsilcimizi geri çektik, eleman sayımızı düşürdük. Orada kalan elemanlarımız da bürodan dışarıya çıkmıyor'' dedi. 
     
     KONTROLLERE DİKKAT 
     Geçen yıl Çin'den turistik anlamda en fazla 20 bin kişinin geldiğini ve 20 milyon dolarlık katkı sağladığını dile getiren Kocakanat, ''Bu yıl Çin pazarının donmasının Türkiye'ye maliyeti çok yüksek olmaz. Ancak Türkiye'de SARS vakasına rastlandığına dair yayınlanacak bir haber büyük zarara neden olabilir. Bu nedenle özellikle havalimanlarındaki denetimlere çok dikkat edilmeli'' diye konuştu. 
     Fuar ayları olması nedeniyle Nisan ve Ekim aylarında, özellikle Türk işadamlarının Çin'e seyahat ettiğini söyleyen Kocakanat, ''Geçen yıl fuar için Çin'e 300 kişilik kafileler gönderirken, bu yıl sadece 11 kişi gitti. Gidenler de mecbur oldukları için gittiklerini söyleyerek seyahat etti''diye konuştu. 
     Gelecek için Çin pazarından umutlu olduklarını da kaydeden Kocakanat, ''3-5 sene içinde Çin'den 200 bin kişi getirebileceğimize inanıyoruz'' dedi. 
     Öte yandan Turizm Bakanlığı tarafından Pekin'de açılan Turizm Ofisi'nin çalışmalarına devam ettiği bildirildi. 
     




</TEXT>
</DOC>
