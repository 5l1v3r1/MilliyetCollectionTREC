<DOC>
<DOCNO> 181379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/guncel/gun20.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Tekzip    'İlim Yayma Cemiyeti'nin Samsun'da yurdu yok'    Milliyet gazetesinin 10 Haziran 2003 tarih ve 19976 sayılı nüshasının 14. sayfasında Şenol Çakır imzalı "SELAMLIK, GELİNLE DAMADI GÖREMİYOR" büyük başlıklı yayımlanan yazıda "İlim Yayma" ismi gerçek dışı bilgilerle ve olaylarla ilişkilendirilmiştir. Habere konu edilen düğünün "Samsun İlim Yayma ve Eğitim Vakfı Özel Erkek Öğrenci Yurdu'nda" geçtiği belirtilmektedir. 
   İlim Yayma Cemiyeti'nin Samsun'da herhangi bir erkek öğrenci yurdu bulunmamaktadır. Nitekim haberde, "İlim Yayma" ile birlikte "Eğitim Vakfı" gibi bir başka isimden bahsedilmektedir. Bu husus haberin araştırmaksızın yayımlandığı ve özellikle müvekkil kurumu karalamaya matuf, kamuoyu önünde kötüleme amacı taşıdığı düşüncesini güçlendirmektedir. 
   İlim Yayma Cemiyeti, resmi gayri resmi birçok kişi ve kurumun takdirini kazanmış, kuruluş amacı doğrultusunda ve yasaların çizdiği sınırlar içinde faaliyet gösteren bir kuruluştur. Bu nedenle İlim Yayma Cemiyeti'ni kötüleyen ve gerçekle ilgisi bulunmayan bu nevi haberlerin yasal çalışmalarını hiçbir zaman engellemeyeceği bilinmelidir. Basın meslek ilkeleriyle çelişen ve başkalarının özel hayatına saygısızlık ifade eden bu haberin içeriğinin gerçekle ve İlim Yayma Cemiyeti'yle ilgisi bulunmamaktadır. Bu itibarla bu beyanlarımızın gazetenizin "aynı sayfasında" ve "aynı puntolarla" yayımlanmasını dileriz. 
   İlim Yayma Cemiyeti Vekili Av. Hüsnü Tuna 
   
   Basın Konseyi'nden Star gazetesine uyarı    Basın Konseyi, Uzan Grubu'na ait Çukurova Elektrik ÇEAŞ ve Kepez Elektrik'e el konulması üzerine "Kalleş" başlığı atan Star gazetesinin "uyarılmasına" karar verdi. Basın Konseyi'nden yapılan yazılı açıklamada, Star'ın 13 Haziran tarihli nüshasında yayımlanan haberin başlığında "Gücün buna mı yetiyor Kalleş" ifadesi ile Başbakan'ın fotoğrafının yan yana verildiği belirtildi. Açıklamada, AKP Genel Başkan Yardımcısı Murat Mercan'ın, Basın Konseyi'ne yaptığı başvuruda, Star gazetesinin kullandığı ifadenin, Başbakan'a karşı hakaret anlamına geldiğini belirttiği vurgulandı. 
   
   Bıçak parası isteyen doktora suçüstü    NİĞde SSK Hastanesi'nde görevli doktor Metin Belendiz, hastasının eşinden 150 milyon lira 'bıçak parası' alırken, suçüstü yakalandı. Doğum sancısı tutan eşini dün SSK Hastanesi'ne götüren R.A.'dan, Kadın Hastalıkları Doğum Uzmanı Metin Belendiz 150 milyon lira bıçak parası istedi. Doktordan süre isteyen R.A., durumu polise bildirdi. R.A. seri numaraları alınmış 150 milyon lirayı doktora teslim etti. Para verildikten sonra polis, doktoru gözaltına aldı. 
   
   Hırsızlar, işçilerin maaşlarını çaldı    GÜNGÖREN'DE işçilerinin maaşını ödemek için bir bankadan 44 milyar lira çeken Erdal İstek'i takip eden üç hırsız, işadamı otomobilinden kısa bir süre ayrılınca camı kırarak para dolu çantayı çaldı. Bankadan çıktıktan sonra aracıyla başka bir banka şubesinin önünde duran İstek'in çantasını almadan bankaya girmesi üzerine, kendisini takip eden üç kişi harekete geçti. Otomobilin sağ ön camını kırarak, çantayı aldıktan sonra kendi araçlarına binerek kaçtılar. 
   
   Farsız motosikletler çarpıştı 2 ölü, 1 yaralı    FETHİYE'NİN Kemer beldesinde farları yanmayan iki motosikletin kafa kafaya çarpışması sonucu iki kişi öldü, bir kişi ağır yaralandı. Önceki gece meydana gelen kazada, İbrahim Öztürk'ün kullandığı, farları yanmayan motorsiklet, karşı yönden gelen ve yine farları yanmayan, Abdullah Türk'ün kullandığı başka bir motosikletle çarpıştı. Motosiklet sürücüleri Öztürk ve Türk kaza yerinde ölürken, Türk'ün arkasında bulunan Ramazan Kılıç ağır yaralandı. 
   
   Seri katil yine ifadesini değiştirdi    İSTANBUL'DA beş kişiyi öldürdüğü iddiasıyla yargılandığı davanın ilk duruşmasında Dr. Necip Hablemitoğlu suikastını da üstlenen Durmuş Anuçin, yine ifade değiştirdi. İstanbul DGM'deki duruşmada Mahkeme Başkanı, Anuçin'in Kandıra F Tipi Cezaevi'nden gönderdiği dilekçede, bugüne kadar söylediği her şeyin yanlış olduğunu belirttiğini tutanağa yazdırdı. Anuçin, mahkemede "Sizi kandırdım. Bütün gerçekleri dilekçede yazdım" dedi. 
   
   
</TEXT>
</DOC>
