<DOC>
<DOCNO> 171123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun08.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Arap gençliğinin kafasını ''Hi'' dergisiyle çelmeye çalışıyor 
</HEADLINE>
<TEXT>

     Amerikan yönetimi Ortadoğu ülkelerinde giderek artan Amerikan karşıtlığını yumuşatmak için özellikle Arap gençliğini hedefleyen bir magazin dergisi yayınlamaya başladı. 
     Amerikalı yetkililer, ilk sayısı bu hafta yayınlanan ''Hi'' adlı Arapça aylık derginin Lübnan, Ürdün, Batı Şeria ve Gazze, İsrail, Cezayir, Mısır ve Körfez ülkelerinin yanı sıra Kıbrıs Rum kesiminde 2 dolardan satışa çıktığını belirttiler. 
     Beyaz Saray Küresel İletişim Bölümü yetkilileri, ilk sayısında, yapımcısı Türk müzik adamı Arif Mardin olan caz şarkıcısı Norah Jones, kum kayağı, ABD'de Arap şiirine artan ilgi ve yoga konularının işlendiği derginin ilgi görmesinin beklendiğini kaydederken, ABD'de görev yapan Arap gazeteciler, derginin başarısız olacağını savunuyorlar. 
     New York'ta görevli isminin açıklanmasını istemeyen bir Arap gazeteci, ''hiç hata yapmadığını ve siyasetinin sürekli doğru olduğunu söyleyen ABD'nin bir üstünlük kompleksi oluşturduğunu ve bu kültürden gelen böyle bir derginin de başarısızlığının muhtemel olduğunu'' söyledi. 
     Amerikalı yetkililerin terörle mücadelede yeni bir silah olarak gördükleri ve 18-35 yaşlarındaki Arapları hedefleyen dergide ayrıca, evliliği yürütmenin yolları, Amerikan üniversitelerindeki Arap öğrencilerin düşünce özgürlüğünü öven mülakatları ile ünlülerden haberler yer alıyor. 
     Derginin Ortadoğu ülkelerindeki Amerikan karşıtı havayı dağıtmasını ve Amerikan kültürünü Arap gençlerine anlatmasını bekleyen Amerikalı yöneticiler, bir sonraki aşamada, Arapça yayın yapan bir televizyon kanalı kurmayı planladıklarını kaydettiler. 
     Son kamuoyu yoklamalarına göre, Amerikan karşıtlığının giderek arttığı Türkiye'de, yeni Amerikan dergisinin satılmayacağı belirtildi. 
     
</TEXT>
</DOC>
