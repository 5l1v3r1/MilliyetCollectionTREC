<DOC>
<DOCNO> 182971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo31.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Juventus 2 - Galatasaray 1 
</HEADLINE>
<TEXT>

     Futbolda Avrupa Şampiyonlar Ligi'nde D Grubu'nda bulunan Galatasaray, gruptaki ilk maçında, İtalya'nın FC Juventus takımına 2-1 yenildi. 
     
     İlk yarı 

     Karşılaşmaya oldukça tutuk ve defansta verdiği büyük boşluklarla başlayan Galatasaray, 5. dakikada yediği golle 1-0 yenik duruma düştü. Bu futbolunu Hakan Şükür'ün 18. dakikada kaydettiği gole kadar sürdüren sarı-kırmızılılar, bu dakikadan sonra ortaya koyduğu kontrollü oyunla, ilk yarıyı 1-1'lik beraberlikle tamamlamayı bildi. 
     5. dakikada, Camoranesi'nin arapasında ceza alanı içinde topla buluşan Del Piero, bekletmeden yaptığı yerden vuruşla, meşin yuvarlağı Mondragon'un sağından filelere gönderdi 1-0. 
     13. dakikada ceza alanının sol çaprazında topla buluşan Trezeguet, yerden sert vurdu. Mondragon, topu son anda yatarak kornere tokatladı. 
     18. dakikada, Galatasaray'ın sağ taraftan Prates ile kullandığı korner atışında kale alanına hareketlenen Hakan Şükür, topu kafayla ağlara gönderdi 1-1. 
     34. dakikada Del Piero'nun sol taraftan kullandığı korner atışında, ceza alanı içinde Trezeguet topa kafayla vurdu. Mondragon'u geçen topu, Batista son anda çizgiden çıkardı. 
     44. dakikada Camoranesi'nin sağ taraftan kullandığı serbest atışta, ceza alanında iyi yükselen Del Piero topa kafayla vurdu. Meşin yuvarlak, az farkla üstten auta gitti. 
     Karşılaşmanın ilk yarısı, 1-1'lik beraberlikle sona erdi. 
     
     İkinci yarı 

     Karşılaşmanın ikinci yarısına kontrollü başlayan Galatasaray, devrenin ilk 15 dakikasında rakibine etkili bir pozisyon vermese de, duran bir top organizasyonundan Ferrara'nın ayağından gelen gole engel olamadı. Gol sonrası rakip ceza alanına gitmekte zorlanan sarı-kırmızılılar, maçın son dakikalarında gol için İtalyan ekibinin kalesine yüklendiyse de, 2-1'lik yenilgiden kurtulamadı. 
     62. dakikada Del Piero'nun ceza alanı dışından şutunda, top yandan auta gitti. 
     66. dakikada Del Piero'nun kullandığı serbest vuruşta, barajı geçen top üst direğe çarparak auta gitti. 
     73. dakikada sol taraftan Del Piero'nun kullandığı serbest vuruşta ceza alanında topa dokunan Ferrara, Juventus'u tekrar öne geçirdi 2-1. 
     76. dakikada sağdan Appiah'ın ortasında, Del Piero ceza alanında topa kafayla dokundu. Meşin yuvarlak auta gitti. 
     81. dakikada soldan Ergün'ün ortasında Arif topa yetişemeyince, Buffon tehlikeyi önledi. 
     89. dakikada ceza alanında topla buluşan Di Vaio'nun kafa vuruşunda, Mondragon kaleye giden topu son anda yatarak engelledi. 
     Galatasaray'ın maçın uzatma dakikalarındaki gol çabası yeterli olmayınca, Juventus sahadan 2-1'lik galibiyetle ayrıldı. 
     
</TEXT>
</DOC>
