<DOC>
<DOCNO> 179947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/ayas.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu ağır yaralandı 
</HEADLINE>
<TEXT>

   Denizli Valisi Recep Yazıcıoğlu'nun aracı Ankara yakınlarında takla attı. Yazıcıoğlu ağır yaralandı, Denizli Ziraat Odası Başkanı Tellioğlu can verdi 
      ANKARA Milliyet 
   
   Klasik bürokrat tipine uymayan davranışlarıyla yıldızı parlayan ve halk arasında "Süper Vali" olarak anılan Denizli Valisi Recep Yazıcıoğlu, dün Ankara yakınlarında geçirdiği trafik kazasında başından ağır yaralandı. Yazıcıoğlu üç saat süren kritik bir beyin ameliyatı geçirirken, aşırı hız nedeniyle takla atan otomobildeki Denizli Ziraat Odası Başkanı Haldun Tellioğlu yaşamını yitirdi, makam şoförü Berkan Korkut yaralandı. Ankara Üniversitesi AÜ İbni Sina Hastanesi'nin "reanimasyon" tekrar canlandırma bölümünde tedavi altına alınan Yazıcıoğlu hayati tehlikeyi atlatamadı. 
   
   Kontrolden dönüyordu 
   Bir aydır sağ gözündeki "gölgeli görme" rahatsızlığı nedeniyle raporlu olan Yazıcıoğlu, Ankara'da dün son kontrolünü yaptırdıktan sonra göreve başlamak için Tellioğlu'nun aracıyla Denizli'ye hareket etti. Tellioğlu'nun makam şoförü Korkut yönetimindeki Mercedes marka otomobil, dün 13.45'te Ankara-Polatlı karayolunun 36. kilometresindeki Temelli mevkiinde kontrolden çıktı. Korkut'un şerit değiştirmek isterken aşırı hız nedeniyle direksiyon h kimiyetini kaybettiği belirtildi. Şarampole yuvarlanan otomobil, tepeye ve duvara çarptıktan sonra takla atarken, araçtakiler dışarı fırladı. Kazada Tellioğlu ölürken, Yazıcıoğlu ağır, Korkut hafif yaralandı. Yazıcıoğlu'yla Korkut'u yoldan geçmekte olan Sabit Nebioğlu fark ederek Ankara Acil Yardım ve Travmatoloji Hastanesi'ne kendi aracıyla getirdi. Kaza yerinde fren izine rastlanmadı. Yüzünün sağında derin bir kesik olan, çenesi kırılan, kafa travması geçirdiği ve kafatasıyla beyin arasında kan birikmesi olduğu tespit edilen Yazıcıoğlu, saat 15.00'te ameliyata alındı. Yaklaşık üç saat süren ameliyatta, beyine baskı yapan kan alındı. Yazıcıoğlu'nun yüzündeki yaralanma nedeniyle ameliyata plastik cerrahi ve göz uzmanları da katıldı. Yazıcıoğlu İbni Sina Hastanesi'ne sevk edildi. Yazıcıoğlu'nun kızı Üveyde ve damadı Remzi Durmaz, hastaneye koştu. Eşi Meryem Yazıcıoğlu da oğlu Mehmet ve Yazıcıoğlu'nun kardeşi AKP Milletvekili Sait Yazıcıoğlu'yla birlikte uçakla Ankara'ya geldi. İbni Sina Hastanesi doktorlarından Doç. Dr. Ali Savaş, beyindeki zedelenmenin, bazı rahatsızlıklara neden olabileceğini söyledi. 
   
   İki gün uyutulacak 
   Ğazetemizin baskıya verildiği saatlerde ikinci kez ameliyata alınan Yazıcıoğlu'nun bu operasyonu başarılı geçti. Ancak beyninde travmaya bağlı ödem tespit edilen Yazıcıoğlu, iki gün süreyle hastanenin reanimasyon bölümünde solunumu makineye bağlı olarak uyutulacak. 
   
   Sıradışı bir Vali    Trabzon doğumlu Recep Yazıcıoğlu, Ankara Hukuk Fakültesi'nden 1968'de mezun oldu. Beş yıl Tokat, iki yıl Aydın, sekiz yıl Erzincan Valiliği, 3.5 yıl da Merkez Valiliği yapan Yazıcıoğlu, Denizli'ye 30 Ocak'ta atandı. 'Bu Sistem Değişmeli' ve 'Sil Baştan' adlı iki kitabı yayımlanan Yazıcıoğlu 55 hakkında da 'Aykırı Vali Yazıcıoğlu', 'Vali' ve 'Köprü' adlı kitaplar yazıldı. Sistemi eleştiren, kolalı içeceklere, sigaraya, alkole karşı kampanyalar açan Yazıcıoğlu, sıradışı sporlara düşkünlüğü ile de tanınıyordu. Yazıcıoğlu, sık sık jet - ski ve su kayağı, rafting yapıyor, yamaç paraşütüyle atlayıp, dağlara tırmanıyordu. İkisi kız biri erkek üç cocuk sahibi Yazıcıoğlu'nun çocuklarının isimleri Rüveyde, Nejla ve Mehmet Kemal. 
   
   5 yıl önceki kaza...    Yazıcıoğlu, Şubat 1998'de geçirdiği trafik kazasında ölümden dönmüş, martta Milliyet'e konuşmuştu. Türkiye'de trafik kazalarına "kader" dendiğini söyleyen Yazıcıoğlu şöyle demişti "G vur tesadüfen ölür. Biz de tesadüfen yaşarız. Toplumumuzda neredeyse trafik kazası geçirmeyen ve kamyon çarpmayan tek bir aile yok gibi... Allah'tan geldi diyoruz, tedbirini almıyoruz. Kaderci bir yaklaşımımız var. Türkiye'de yılda altı bin kişi trafik kazasında ölüyor. Kimsenin gıkı çıkmıyor. Savaşlarda bu kadar insan ölmemiştir. 'Yapacak bir şey yok, kamyon çarptı' deyip işin içinden çıkıyoruz. Zaten, adını da trafik canavarı koyduk." 
   
   Mezar taşı vasiyeti    Yazıcıoğlu, Ankara Hukuk Fakültesi'nden mezun olduktan sonra kaymakamlığa başladı. Yazıcıoğlu, 36 yaşında Tokat Valisi oldu. Makamında ve evinde polis koruması istemedi, halkla iç içe olmayı tercih etti. Yatırımlarda devlet - halk dayanışmasını öne çıkardı. Kentte tedbili kıyafet denetleme yaptığı için "4. Murat" lakabı takıldı. Yazıcıoğlu ilk trafik kazasını Aydın Valisi olduğu dönemde eşiyle beraber Çine'de yaptı. Hafif yaralanan Yazıcıoğlu'nun yıldızı 1991'de atandığı Erzincan'da parladı. Klasik bürokrat tipinin dışında "itaatsiz vali" olan Yazıcıoğlu, Erzincan depremi sonrasındaki altyapı çalışmalarıyla büyük başarı kazandı. 
   
   Kamyonla çarpışan araçta yaralandı 
   Yazıcıoğlu 1995'te Fırat Nehri'nde gezerken bindiği salın batması nedeniyle ölüm tehlikesi atlattı. Yazıcıoğlu, Erzincan Valiliği döneminde 18 Şubat 1998'de makam otomobiliyle trafik kazası geçirdi. Kamyonla çarpışan araçtaki Yazıcıoğlu, ağır yaralandı ve gözünden ameliyat oldu. Kazada şoför Nurettin Satılmış öldü. Yazıcıoğlu, bir söyleşisinde, vasiyet bırakırcasına, mezar taşına şu sözlerin yazılmasını söylemişti "Hür, demokrat, adam gibi bir ülkede yaşayamadan gitti." 
   
   
</TEXT>
</DOC>
