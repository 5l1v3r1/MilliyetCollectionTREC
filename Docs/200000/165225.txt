<DOC>
<DOCNO> 165225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur13.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak'a yardım için havaalanı ve limanlarını açtı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'a insani yardım yapacak herkese havaalanı ve limanlarını açtığını söyledi. Karardan insani yardım amaçlı askeri birlikler de yararlanabilecek. 
     İlk olarak ABD'nin kullanmak istediği İncirlik Üssü ile İstanbul Sabiha Gökçen havaalanı için olumlu yanıt verildi. 
     Gül, TBMM'de gazetecilerin konuya ilişkin sorusu üzerine, Türkiye'nin, Irak'a insani amaçlı yardım yapmak isteyen kim olursa olsun bütün ülkelere havaalanlarını ve limanlarını açtığını bildirdi. Bu kararın, Irak'ın yeniden yapılandırılması ve insani yardımları içeren BM'nin 1483 sayılı kararı çerçevesinde alındığını ifade eden Gül, ''Bunun uygulanması doğrultusunda yardım yapacak kim varsa, bizim imkanlarımızı kullanabilir'' dedi. 
     Abdullah Gül, bir başka soru üzerine, liman ve havaalanlarının açılması konusunda tezkere gerekmediğini, konuyla ilgili çıkarılan Bakanlar Kurulu kararının bir yıl süreyle geçerli olacağını belirtti. 
     Gül, Dışişleri Bakanlığı'nda gazetecilerin soruları üzerine, bu konuya ilişkin olarak ABD'den talep geldiğini söyleyerek, dün Bakanlar Kurulu'nda da bir kararname imzaladıklarını kaydetti. 
     Gül, BM Güvenlik Konseyi 1483 sayılı kararının Irak'ın yeniden yapılandırılması ve bu ülkeye yapılacak yardımı içerdiğini anımsatarak, ''Tüm bunlarla ilgili olarak, Türkiye'nin imkanlarının kullanılabileceğini söyledik'' diye konuştu. 
     1483 sayılı karar çerçevesinde Irak'a yardım yapmak isteyen ülkelerin Türkiye'nin imkanlarını kullanabileceklerini belirten Gül, bu çerçevede Türkiye'nin liman, havaalanı ve sınırlarından yararlanılabileceğini ifade etti. 
     Bu kararın uygulamasının nasıl olacağının sorulması üzerine de Gül, ''Anayasa'da tezkereye fırsat kalmayacak şekilde bazı imkanlar bulunduğuna'' işaret ederek, bu imkanların yardımlarla ya da yabancı askerlerin girişiyle ilgili olabileceğini söyledi. 
     Gül, şunları kaydetti 
     ''Irak'ın yeniden yapılandırılmasıyla ilgili bir ülke, eğer Irak'ta güvenliğin sağlanması için barış gücü gönderecekse, istemesi durumunda bizim alanlarımızdan da faydalanabilecek. Yeter ki insani yardım yapmak istesin, tüm ülkeler bundan faydalanabilecek.'' 
     
</TEXT>
</DOC>
