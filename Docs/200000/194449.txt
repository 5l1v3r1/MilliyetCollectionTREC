<DOC>
<DOCNO> 194449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/dunya/dun02.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan patlamak üzere 
</HEADLINE>
<TEXT>

      CENK BAŞLAMIŞ Moskova 

   
   Gürcistan'da geçen hafta yapılan parlamento seçimlerinde hile yapıldığını öne süren muhalefet partilerinin başlattığı protesto gösterileri ülkeyi iç savaşın eşiğine getirdi. 
   Ordunun kuşattığı parlamento önündeki gösteriyi geceleri de sürdüren muhalefet üyeleri, Devlet Başkanı Eduard Şevardnadze'nin istifasını istiyor. Şevardnadze ise halka sakin olma çağrısında bulundu ve "İç savaştan sadece bir adım uzaktayız" dedi. 
   Şevardnadze, dün beklenmedik bir şekilde yanına çok az sayıda koruma alarak parlamento binası önüne gitti ve muhalefet temsilcileriyle görüşmeye çalıştı. Ancak muhalefet lideri Mihail Saakaşvili, bunalımdan tek çıkış yolunun Şevardnadze'nin istifa etmesi olduğunu söyleyerek görüşmeyi reddetti. Daha sonra Şevardnadze, Saakaşvili de dahil üç muhalefet lideriyle bir araya geldi. Ancak bu toplantı da sonuçsuz kaldı. 
   Muhalefet, parlamento seçimlerine hile karıştırıldığını ve gerçekte seçimi kazandığını öne sürüyor. Resmi sonuçlara göre, iktidar yanlısı partiler önde gidiyordu. Ancak, Merkez Seçim Komisyonu, tepkiler ve iddialar üzerine seçim sonuçlarını açıklamayı durdurdu. Bir haftadır süren gerginliğin daha büyük olaylara yol açmasından endişe ediliyor. 
   
   
   
</TEXT>
</DOC>
