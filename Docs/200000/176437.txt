<DOC>
<DOCNO> 176437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/yazar/akyol.html </URL>
<DATE> 2003/08/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bu kitaba dikkat 
</HEADLINE>
<TEXT>

   
   EĞİTİMİN önemini yeterince kavrıyor muyuz Hiçbir devirde gereğince başarılı olmadığımıza göre, pek kavramış değiliz. Cem Kozlu'nun İş Bankası Yayınları'ndan yeni çıkan "Öfkeden Çözüme" adlı kitabı, eğitimle kalkınma arasındaki ilişkiyi kavramak için önemli bir eser... 
   Cem Kozlu bir mukayese yapıyor 
   "Türkiye 1960'lı yıllara Asya kaplanları denilen ülkelerin önünde girdi. Kişi başına gelir Türkiye'de 481 dolardı, Güney Kore'de 132, Malezya'da 214, Hong Kong'da 275, Singapur'da 437 dolardı..." 
   Aradan 40 yıl geçip 2001'e geldiğimizde 
   "Kişi başına gelir Türkiye'de 2.500 dolara, Güney Kore'de 9.400, Malezya'da 4.100, Hong Kong'da 25.900, Singapur'da 24.740 dolara çıkmıştı. Sf. 22-23 
   Bizim Tanzimat, Japonların Meiji reformlarından yola çıkarak bakarsak, bizim modernleşme modelimizde bir şeylerin aksak gittiği belli. 
   
   UZAKDOĞU 'mucize'si, kısaca "kalkınma için eğitim ve teknoloji" ilkesine dayanıyor 
   "Denklem basit Ekonomik büyümenin motoru verimlilik artışı verimlilik artışının en önemli öğesi ise işgücünün ve toplumun eğitim seviyesi..." 
   Kozlu devam ediyor 
   "Dünya Bankası'na göre, sağlanan her bir yıllık ilave eğitimin Ortadoğu ve Kuzey Afrika ülkelerinin gayri safi yurtiçi hasılalarına en az yüzde 1.5 katkısı oluyor. Bu katkı Latin Amerika'da yüzde 2'ye, Asya'da yüzde 3'e çıkıyor." 
   Neden farklı 
   "Eğitime önemli oranlarda yatırım yapan Ortadoğu ve Kuzey Afrika ülkelerinde eğitimin kalkınmaya katkısının sınırlı kalmasının nedeni, eğitimin öğrencileri memurluğa hazırlar özellikte olup, bilim ve tekniğe yeterince ağırlık vermemesi ve kızların eğitimden yararlanmasının önündeki engellerdir." Sf. 291 
   
   CEM Kozlu, tarihimizde iki treni kaçırdığımızı, üçüncüsünü kaçırmamak gerektiğini anlatıyor. Önce, matbaa ve sanayileşme trenini kaçırdık. Bu yüzden konjonktürel kalkınma dönemlerinden de yeterince yararlanamadık. 
   Prof. Şevket Pamuk'un bulgularına göre, mesela 1913 - 1950 arasında kalkınmamız, dünya ortalamasının altında. 
   Kaçırdığımız "ikinci tren", İkinci Dünya Savaşı ertesi Uzakdoğu ülkelerinin gerçekleştirdiği büyük atılım... Biz bunu başaramadık... Cem Kozlu bu konuyu geniş şekilde anlatıyor. 
   Uzakdoğu mucizesinin dışında kalan Çin ile İslam toplumlarının sosyolojik benzerliği .. Çin'in son on yılda müthiş atılımı... Sf. 122 
   "Üçüncü tren" ise, Soğuk Savaş'ın bitmesiyle ortaya çıkan küreselleşme dinamiği... Bunda sermaye hareketleri önemli. Ve mesela, bir küçük Macaristan'a bizim on katımız yabancı sermaye yatırımı oluyor Sf. 24 
   Tabii yabancı sermayenin gelmesi de, milli dinamiklerin ekonomik büyümeye yönelmesi de kalkınma amacıyla eğitilmiş nüfusa bağlı... 
   Demokrasi ve hukuk devletinin gerçekleşmesine, "ideolojik devlet" değil, "teknik devlet" yapısının oluşmasına bağlı... Sf. 300 vd. 
   Hukukun ve devletin laik olmasına, ama dinle çatışmayan, hatta dini kalkınma için harekete geçiren bir toplumsal uzlaşmaya bağlı... Sf. 309 vd. Kozlu'nun kitabını hararetle tavsiye ediyorum. 
   
      
   
</TEXT>
</DOC>
