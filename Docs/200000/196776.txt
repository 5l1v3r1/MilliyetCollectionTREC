<DOC>
<DOCNO> 196776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun07.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC, fastfud restoranlarını hijyenik açıdan değerlendirdi 
</HEADLINE>
<TEXT>

     NBC televizyonu, ABD'de 10 büyük fastfud lokanta zincirlerini hijyenik açıdan değerlendirdi. 
     ''Dateline'' adlı program için gizli kamerayla çekimler yapıldı. Bu görüntüleri değerlendiren uzmanlar, hijyen alanında en fazla kural ihlalinin Burger King tarafından yapıldığını öne sürdü. 
     ABD'de 75 binden fazla lokantası bulunan 10 büyük fastfud zincirinin her birinin 100'er lokantasını ziyaret eden yapımcı ve araştırmacılar, yemek hazırlanan yerlerin hijyenik koşullara uymaması, çalışanların ellerini yıkamamaları, soğutucularda gıdaların üzerinin kapatılmaması, buz konan yerde toz ve kalıntılar bulunması, çalışanların buzları elleriyle koymaları gibi ihlallere göre lokantaları değerlendirdi. 
     Uzmanların yapıldığını savunduğu ihlallere göre şirketlerin sıralaması şöyle oluştu 
     1- Burger King - 241 kritik ihlal 
     2- Arby's - 210 kritik ihlal 
     3- Wendy's - 206 kritik ihlal 
     4- Hardees - 206 kritik ihlal 
     5- Dairy Queen - 184 kritik ihlal 
     6- Jack in the Box - 164 kritik ihlal 
     7- Subway - 160 kritik ihlal 
     8- Kentucky Fried Chicken - 157 kritik ihlal 
     9- McDonald's - 136 kritik ihlal 
     10-Taco Bell - 91 kritik ihlal 
     Programda, federal ve eyalet sağlık görevlilerinin, sürekli şikayet gelen fastfud lokantalarında yaptıkları baskın denetlemelerde sağlık koşullarına aykırı çok sayıda ihlal belirledikleri kaydedildi. 
     Bazı lokantaların mutfaklarında fare pisliği dahi tespit edildiği belirtilen programda, yetkililer daha dikkatli davranmaya çağrıldı. 
     
</TEXT>
</DOC>
