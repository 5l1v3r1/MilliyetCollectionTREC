<DOC>
<DOCNO> 185109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun06.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gazeteciye hakaret eden ABD'li polise dava... 
</HEADLINE>
<TEXT>

     BM Genel Kurul toplantıları nedeniyle barikatlarla kapatılan New York sokaklarından geçmek isteyen bir Türk gazetecisine yetkisini aşan davranışlarda bulunan ve küfreden Amerikalı bir polis mahkemeye veriliyor. 
     Dışişleri Bakanı ve Başbakan Yardımcısı Abdullah Gül'ün kalmakta olduğu Millennium otelinin bulunduğu sokakta meydana gelen olayda, New York'ta Cumhuriyet gazetesinin temsilcisi olarak görev yapan Behzat Barış'ın, başka gazetecilerle birlikte otelin önündeki barikattan, Nijerya temsilciliği önünde bu ülkenin ulusal günü münasebetiyle düzenlenen müzikli gösteriyi izlemek üzere geçiş yapmak istedi. 
     Bu sırada burada görev yapan ve adının Groth olduğu saptanan bir polis memuru, Amerika'daki Türk gazetecilerinin ''duayeni'' olan 84 yaşındaki Barış ve yanındaki Türk gazetecilere müdahale etti. Gazetecilerin geçiş kartlarını ''Bunları size ben mi verdim'' diyerek tanımak istemeyen polis memurunun, kartları göstermeye çalışan Barış'a küfürlü şekilde ''Defol git'' diye bağırdığı gözlendi. 
     Türk gazetecileri tarafından videoya kaydedilen olaya Dışişleri Bakanı Gül ve diğer diplomatlarla birlikte otelde bulunan Türkiye'nin BM Daimi Temsilciliği Müsteşarı Altay Cengizer müdahale etti. Polise, ''gazeteci ve Amerikan vatandaşı, 84 yaşındaki bir kişiye hakaret ve küfür edemeyeceğini belirten Cengizer, polise çıkışarak yetkisini aştığını ve davranışının kanunsuz olduğunu'' söyledi. 
     Öte yandan Barış da kimliğini saptadığı Amerikalı polis hakkında hem resmi mercilere şikayette bulunacağını, hem de dava açacağını belirtti. 
     Olayın kendisine intikal ettirilmesinden sonra Dışişleri Bakanı Gül'ün de ''Biz de bu konuda gerekeni yaparız'' dediği öğrenildi. 
     
</TEXT>
</DOC>
