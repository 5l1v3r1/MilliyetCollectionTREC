<DOC>
<DOCNO> 160449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/spor/aspo.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumen hocanın kaderi yine bir başka Rumen'in elindeydi 
</HEADLINE>
<TEXT>
YA PANCU YA YOLCU 
Lucescu, sezon başında Pancu'nun transfer edilmeme olasılığına karşılık bavulunu hazırladığını hatırlattı. Rumen hoca, "Onun, bu kadar iyi olacağını da tahmin etmiyordum" itirafında bulundu 
     KARTALIN DERİN SIRLARI - 1 
BİLAL MEŞE 

     34 haftalık dev maraton sona erdi, Beşiktaş tacını taktı. Artık her zaferin perde arkasında yaşananların, saklanan öykülerin, kıyıda köşede unutulmuş maceraların, ilkeli gazetecilikle satırlara yansıma zamanı. İşte bunun en özgün örneklerini, bu dizimizde bulacaksınız. 
     Ve perdeyi Mircea Lucescu ile açıyoruz. Türk futbolunun son üç yılına damgasını vuran, herşeyden önce insan Rumen ilk durağımız. 
     Romanya'dan, Galatasaray'a geldi. Yemediği laf kalmadı. Kıyafetinden, davranışlarına, oynattığı futbola kadar her konuda kafasına taş geldi. Yılmadı. Sesini çıkarmadı. Küçük atasözleri ile ince mesajlar gönderdi. 
     Sonra ne yaptı İlk geldiği yıl Galatasaray'a Süper Kupa'yı kazandırdı. Aynı yıl Şampiyonlar Ligi'nde çeyrek finale çıktı. Ligi ikinci bitirdi. Ertesi yıl Galatasaray'ı şampiyon yaptı. Sonra kovuldu. Bu kez de Beşiktaş'ı 100. yılında zirveye taşıdı. 
     Çenesinden çok, kafasını çalıştırdı. Tüm futbol bilgisini takımlarına yansıttı. Bir gün Ergün Penbe, onun en çok eleştirildiği dönemde şöyle demişti "Bir maçın nasıl olacağını önceden bize söyler. Rakibin tüm taktiğini anlatır. Bize ne yapacağımızı belirtir, sahaya çıkınca hayret ederdik. Hep onun dedikleri olurdu. Maç kaybedince şimdi ona saldırıyorlar. Onun ne suçu var. Eğer Lucescu'lu bir takım kaybediyorsa, suç futbolcularındır." 
     Bugün bu sözün aynısını Beşiktaşlılar söylüyor. Tayfur, Galatasaray maçı öncesi rakiplerinin kadrosunu tam olarak kendilerine Lucescu tarafından verildiğini söylüyordu. Oysa o kadroyu tek bir gazete bile tutturamıyordu. 
     İşte böylesine futbolu iyi biliyor. Onunla aynı futbol dilini konuşmak harcımız değil. Sadece söylediklerini aktarabiliriz 
     
     Aslan'ı unutamıyor 
     "Galatasaray maçı sonrası kondisyoner Carlo'ya yapılanlar beni çok üzdü. Nedenini anlayamadım O sadece bir fizyoterapist ve kutlamaya gitti. Ama bunların olacağını biliyordum. Hepsini uyardım. 'Sakın maç bitince hemen kutlamaya gitmeyin' dedim. Çünkü o andaki ortam, üzüntü nedeniyle çok gergin olacaktı. Daha geçen sene bu konuda çok acı bir tecrübe yaşamıştım. 
     Roma ile oynanan maç sonrası çıkan olaylar daha ileriye gitmemizi engellemişti. Maç 1 - 1 bittiğinde Capello delirmişti. Yaptıkları gerçekten ayıptı. Eser'i saçından tutup çekmişti. Orta sahaya gittik, onların içeri girmesini bekledik. O an, Şampiyonlar Ligi'nde gruptan çıkamayacağımızı hissetmiştim. Çünkü UEFA, bize o Hollandalı'yı göndermişti Çeyrek finali kaybettik. Sonrasında pazarlıklar başladı. Barcelona maçından önce tam iki saat boyunca avukatlarla pazarlık yaptık, Galatasaray'a iki yıl ceza verilmemesi için... Roma'da o olaylar yaşanmasa kesinlikle yarı finaldeydik." 
     Konu Galatasaray'dan açılmışken Lucescu yine o günlere daldı. Özhan Canaydın'ın kendisini şampiyon olduğu gün takımdan göndermesini belli ki, unutamamış. Yine de sessiz Rumen hoca. 
     "Sayın Canaydın'la geçen diyalog aramızda kaldı. Bu konuya bir daha dönmek ve hatırlamak istemiyorum." 
     Ve Galatasaray anılarından sıyrılıp "Bana artık Beşiktaş'ı sorun. Bundan sonra polemik istemiyorum" diye uyarıyor. 
     
     "Tuzağa düşmeyiz" 
     Lucescu 2002 - 2003 sezonu başlıyor. O, Beşiktaş'ın başında... En büyük rakibi, bir önceki sene şampiyon yaptığı Galatasaray. Bir onları, bir de kendi takımını tartıya çıkartıyor. 
     "Galatasaray'ın transferleri aslında iyiydi. Felipe, gerçekten çok kaliteli bir oyuncuydu. Bunun yanında Milan'dan gelen Sarr da genç ve yetenekliydi. Christian ile Pancu'yu ya da Felipe ile Pancu'yu karşılaştırınca, kimse Pancu'nun ağır basacağını düşünmüyordu. İtiraf edeyim doğrusu ben de beklemiyordum. Pancu'nun iyi bir futbolcu olduğunu biliyordum, ama bu kadar iyi olacağını tahmin etmiyordum." 
     Pancu konusu geçince, aklımıza bir soru geliyor. Daha doğrusu Pancu'nun performansını görünce Galatasaray taraftarının "Lucescu neden Pancu'yu bize getirmedi de, Beşiktaş'a aldı " isyanını hatırlatıyoruz. Yanıtı çok basit 
     "İstedim, hem de çok istedim. Ama para yoktu. Nasıl alayım". 
     Ve son üç sezona damgasını vuran bir konuya geliyoruz. Yani İmparatorluk davasına... Luce yine mütevazı ve polemikten uzak. 
     "En büyük hata, polemiğe girmektir. Ben ve Fatih Terim, bu tür tuzaklara düşmeyecek kadar akıllıyız. Her ikimiz de görevlerimizi nasıl yapacağımızı biliyoruz. Hiçbir teknik adam birbirine benzemez. Kapılar bile gözlerin imajıyla açılır. Ali Sami Yen'de misafirdim, gittim, elini sıktım. İnönü'de ise ev sahibi bendim, ama Terim gelmedi." 
     Aslında Terim'in elini sıkmamasından bir hayli üzüntü duymuş. Ama bunu bir türlü dile getiremedi. Ve bu olay da, Lucescu'nun Türkiye'de içine attığı ve üzüntü duyduklarının arasındaki yerini aldı. Konu konuyu açarken, Lucescu neden Beşiktaş'ı tercih ettiğini anlattı. 
     
     Mondragon tetikledi 
     "Mesleğimi icra edebilmem ve Galatasaray'dan faydalanan bir insan olup, olmadığımı gösterebilmem için Beşiktaş'a geldim. Burası, mesleğimi en iyi şartlarda yapabileceğime inandığım kulüptü. Portakalı sıkarak posasını atmak gibi bir duruma düşmek istemiyordum. Anlayacağınız, Galatasaray'dan faydalanarak, Beşiktaş'ın kapısını aralamadığımı göstermeliydim. Amerikalılar'ın yaptığı gibi "kullan ve at" mantığını uygulayamazdım. 
     Beşiktaş tecrübesiz bir takımdı. Ben de bu nedenle amatör davranışlarımdan hiç vazgeçmedim. Üç senedir Beşiktaş'ı izliyordum. Hep çok iyi başlayıp, gerisini getiremiyorlardı. Hele hele geçen sene oynadıkları bir kupa finali var ki Kocaelispor'a 4 - 0 kaybetmişlerdi. Bunun ilk ve tek nedeni tecrübesizlikti. Tecrübeniz yoksa, ister istemez ilerleyen dönemlerde düşüş yaşarsınız. 
     Beşiktaş, son dönemlerde İstanbul'un üçüncü takımı olarak gösteriliyordu. Ancak şimdi onlarla aynı seviyeye geldi. Neden mi Bizi tetikleyen olay, Mondragon davasıydı. Onu bir rakipten koparmayı düşünmek bile değişimin göstergesiydi, bugünlere uzanan yolun ilk adımıydı. Beşiktaş'ın başında çok genç ve başarılı bir yönetim var. Geleceğe de ışık tutuyorlar. Görevde kalmasalar bile tekrar geri gelmeyi düşünen bir takım bu. Finansta çok dikkatliler. Primlerin, maaşların ve diğer ücretlerin zamanında ödenmesi bana göre yönetimin en büyük başarılarından biridir. Bence çok büyük yıldızlar almaktansa, yani medyada yer alabilmek için imaj yaratmaktansa, yetenekli gençleri ortaya çıkarmak daha iyidir. 
     Galatasaray'da iki sene boyunca, bu konu nedeniyle sorun yaşadım. Jardel çok büyük bir yıldızdı, ama ödeme açısından diğer gruptan ayrıydı. Bu da takım içinde sorun yarattı. Beşiktaş'ta hiç böyle bir sorun yaşamadık. Ödemeler zamanında yapıldı." 
     Beşiktaş'taki ilk günlerinde daha göreve bile doğru dürüst başlamadan istifayı düşündüğünü ve hatta bavulunu bile hazırladığını ilk kez hatırlatıyor bize 
     
     "Radu da iyiydi" 
     "Rapid'e gidip, Radu ve Pancu'yu uçağa bindirdim, 'Bunları alıyorum' dedim. Çünkü ikisinin de iyi oyuncu olduğunu biliyordum. Herkes Pancu'nun nasıl bir futbolcu olduğunu gördü. Aslında Radu da iyiydi, ama Beşiktaş'ta şans bulacağını sanmıyordum. Geçen sene Galatasaray'da oynadığı maçlarda iyi işler yapmıştı. Pancu'nun transferini son dakikada hallettim. Lige forvetsiz nasıl başlayabilirdim O yüzden çok ısrar ettim. Pancu'yu mutlaka almalıydım. Elimde hazır tek hücum futbolcum yoktu. İlhan Mansız ve Ahmet Dursun sakattı. Hazırlık dönemi bile geçiremişlerdi. Sergen de hazır değildi, yedekler arasındaydı. Nouma geldi, ama daha oynayacak kapasiteye ulaşamamıştı. Eğer Pancu olmasaydı, bavullarımı hazırlamıştım. Uçak biletim hazırdı, hemen geri dönecektim." 
     
'Milliyet'i saklıyorum'      "MİLLİYET gazetesinde bir röportaj okudum. Beş, altı köşe yazarı son Galatasaray maçından önce görüş bildirmiş. Ben, hepsini A'dan Z'ye tercüme ettirdim. Uzun zamandır, bu insanların futbolu iyi şekilde yargıladığını ve iyi şekilde yorumladığını biliyorum. Bunlar değer yargılardır. Bu nedenle diğerleri beni ilgilendirmiyor. Ben o Milliyet gazetesini hala saklıyorum. Siz işinizi düşünerek yapıyorsunuz, bazıları baştan sağma yapıyor. Sizi kutluyorum." 
     

</TEXT>
</DOC>
