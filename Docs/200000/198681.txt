<DOC>
<DOCNO> 198681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur17.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya'da bayram bereketi... 
</HEADLINE>
<TEXT>

     Türkiye'nin önemli turizm merkezlerinden Kapadokya'da, Ramazan Bayramı tatili nedeniyle yaşanan hareketlilik turizmcilerin yüzünü güldürdü. 
     Kapadokya Turistik İşletmeler Derneği KAPTİD Genel Sekreteri Nazif Demir, yaptığı açıklamada, 9 günlük bayram tatilinde, bölgedeki Kültür ve Turizm Bakanlığı işletme belgeli konaklama tesislerinin yanı sıra, belediye belgeli otel ve ev pansiyonların yüzde 100'e yakın doluluğa ulaştığını belirtti. 
     Bayram tatilinde yerli turistlerle birlikte yabancı turistlerin de bölgeye yoğun ilgi gösterdiğini ifade eden Demir, şunları söyledi 
     ''Ramazan Bayramı süresince Ankara, İstanbul ve İzmir gibi büyük kentlerin yanı sıra Japonya, ABD, İtalya ve Meksika'dan gelen turistler, bölgedeki turistik tesislerde canlılığa neden oldu. Sadece 3 günlük bayram süresince bölgedeki konaklama tesislerinden 20 bine yakın yerli ve l0 bin civarında da yabancı turist yararlandı. Bayram hareketliliği kış sezonu nedeniyle durgunlaşan bölge turizmine nefes aldırdı. Konaklama tesislerindeki yoğunluk ile birlikte bölgenin ekonomisinde de canlanma oldu.'' Nevşehir'in Göreme Beldesi'nde bulunan peribacalarına oyulu ev pansiyonları da bayram hareketliliğinden nasibini aldı. 
     Göreme Turizmciler Kooperatifi Başkanı Mustafa Durmaz, beldede sayıları 80'e ulaşan ev pansiyonlarının bayram tatilinde tamamen dolduğunu söyledi. 
     
</TEXT>
</DOC>
