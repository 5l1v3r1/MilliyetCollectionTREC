<DOC>
<DOCNO> 175135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/siyaset/asiy.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ile 1 ayda ikinci randevu 
</HEADLINE>
<TEXT>

   ABD askeri yetkilileri, silah bırakmaları için Kandil Dağı'nda PKK'lılarla ikinci kez görüştü. Örgüt ise bu aşamada silah bırakmayacağını bildirdi... 
      NAMIK DURUKAN Hacumran 

   
   Kuzey Irak'ta otorite kurmak için bölgede bulunan 50 kadar örgütü silahsızlandırmaya çalışan ABD, aralarında örgütün Başkanlık Konseyi üyesi Osman Öcalan'ın da bulunduğu PKK KADEK yöneticileriyle bir ayda iki görüşme yaptı. Örgüt, ABD'nin "Silah bırakın" teklifini tümden reddetmedi, ancak Irak'taki iç karışıklığı gerekçe göstererek, "bu aşamada" silah bırakmayacağını bildirdi. 
   İran sınırındaki Hacumran kasabası çevresiyle Kandil Dağı'nda faaliyet gösteren PKK KADEK'lilerle ilk görüşmeyi de geçen ay yapan ABD yetkilileri, ikinci görüşmeyi geçen hafta yaptı. ABD askeri yetkilileri KDP peşmergelerinin korumasında beş araçlık konvoyla PKK'lıların bulunduğu Kandil Dağı'na ve Beyazdağ'a giderken, iki helikopter de havadan bölgeyi kontrol altında tuttu. 
   Başkanlık Konseyi üyelerinden Duran Kalkan'ın da katıldığı görüşmede, Erbil ve Süleymaniye'den gelen ABD askeri yetkilileri istedikleri sonucu alamadı. ABD'liler silah bırakmaları halinde PKK'lılara barınma, çadır gibi ihtiyaçlarını karşılama, Irak'ın tüm bölgelerinde serbest siyasi faaliyet sürdürme ve basın yayın çalışmalarını yasalar dahilinde gerçekleştirme güvencesi verdi. 
   Ancak görüşmeden sonra örgüt Süleymaniye'deki ABD karargahına Irak'taki iç karışıklık ve belirsizlik nedeniyle "bu şartlarda silah bırakılmayacağı" mesajını gönderdi. Teklifi tümden reddetmeyen örgüt, görüşmelerin sürmesinden yana olduğunu da belirtti. 
   
   
</TEXT>
</DOC>
