<DOC>
<DOCNO> 155134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo13.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Beşiktaş, Efes Pilsen maçından ümitli... 
</HEADLINE>
<TEXT>

     Türkiye Basketbol Ligi play-off 1. turunda Darüşşafaka'yı eleyen Beşiktaş'ı, Efes Pilsen ile yarın başlayacak çeyrek final serisi heyecanı sardı. 
     Beşiktaş Erkek Basketbol Takımı Menajeri Zeki Can, Efes Pilsen karşısında seriye 1-0 geride başlamanın dezavantajına sahip olduklarını belirterek, ''Ama rakibimiz karşısında sonuna kadar savaşacağız'' dedi. 
     Can, yaptığı açıklamada, play-off serilerinde maçları tek tek düşündüklerini vurgulayarak, ''Darüşşafaka serisinin son maçında, ikinci yarıda ortaya koyduğumuz mücadeleyi Efes Pilsen karşısında da sürdürmek istiyoruz. İlk etapta da Abdi İpekçi Spor Salonu'nda yapacağımız maçı düşünüyoruz. Kazanmak için oynayacağız. Efes Pilsen ile aramızda güç dengesi ve bütçe farkı var. Kolay maç olmayacak, ama sonuna kadar mücadele edeceğiz'' diye konuştu. 
     Sezon içinde çok sıkıntı yaşamalarına rağmen başarılı bir dönem geçirdiklerini kaydeden Zeki Can, sözlerini şöyle tamamladı 
     ''Geçen sezon da ilk turda mücadele etmiştik. Geçen sefer Ülkerspor'a elenmiştik. Sezon içindeki çalkantılara rağmen iyi mücadeleler verdik. Antrenör değişikliği oldu. İlk yarıda deplasmanda maç kazanamıyorduk, ikinci yarıda bunu da başardık. Fenerbahçe derbisini galip bitirdik. Bu nedenle Efes Pilsen maçında ümitliyim. Rakibimizle yapacağımız maça kafa ve fizik olarak hazırız.'' 
     
</TEXT>
</DOC>
