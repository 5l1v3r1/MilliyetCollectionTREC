<DOC>
<DOCNO> 192410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/tamer.html </URL>
<DATE> 2003/10/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
"Gelecek 5 yıldaki rekabet, son 25 yılı aratacak" 
</HEADLINE>
<TEXT>

   Intel'in CEO'suna göre dünya işgücü piyasasına son 5 yılda giren, zengin bilgi mirasına sahip 2,5 milyar ucuz işgücünün etkilerini henüz kavramış değiliz 
      Kapalıçarşı'da 3 metrekarelik dükkanında takı, deri ve halı satan Sedat Bektaş'a 3 - 5 ay önce birileri gelip de, dünya çip pazarının yüzde 90'ını elinde tutan Intel'in CEO'su Craig Barrett'la aynı sahneyi paylaşacağını söyleseydi, herhalde gülüp geçerdi. 
   Barrett'in İstanbul gezisini hazırlamak üzere yaz başında Amerika'dan İstanbul'a gelen Intel ekibi, geri dönerken yakınlarına hediyelik eşya almak üzere Kapalıçarşı'ya gitmişler. Sedat Bey'in dükkanında beğendikleri birkaç kolye için pazarlığa koyulmuşlar. Sedat Bey, bir miktar indirim yapmış, Intel'ciler ısrar edince bir miktar daha yapmış. Israrlar sürünce "Daha ucuza veremem, maliyetini kurtarmaz" demiş. Intel'ciler, "Pekiyi takıları alıyoruz, ama eBay'de daha ucuzunu bulursak, yarın geri getirip paramızı alırız" diyecek olmuşlar. 
   
   eBay'de ucuzu yok 
   Sedat Bey "Yarını beklemenize gerek yok" diyerek, onları tezg hın arkasına götürüp, internet üzerinden alışveriş sitelerinin en ünlüsü eBay'in sitesini açınca Intel'ciler, hayretler içinde kalmışlar. Gerçekten daha ucuzunun olmadığını görüp takıları satın aldıkları gibi, Sedat Bey'i de Intel'in İstanbullu işadamlarına yapacağı prezantasyona konuşmacı olarak davet etmişler. 
   Sahnede soruları soran Intel'in CEO'su Barrett, yanıtları veren Sedat Bey'di. 3 metrekare dükk nında sığdırabildiği mallarla turist beklemek yerine, internet üzerinden satışa başlayınca cirosunun yüzde 25 arttığını anlattı. 
   Barrett, işadamlarına yaptığı prezantasyonuna "Geleceği nasıl değiştireceğiz, nasıl farklılaştıracağız" diyerek bizlere ufuk turu yaptıracağı izlenimini veren bir başlangıç yaptı, ama toplantının akışı içinde prezantasyon, pazarlama ağırlıklı bir görünüm aldı. Yine de dünya çip pazarının yüzde 90'ına hakim olan bir kuruluşun CEO'sundan bende kalan tortuları sizinle paylaşmalıyım 
   Barrett Amerika'daki konuşmalarında katılımcılara Çince ve Hintçe öğrenmelerini salık veriyormuş. İstanbul'da da Çin ve Hindistan dilinden düşmedi, ama satış yapılacak ülkeler olarak değil, gelişmiş ülkelerdeki işleri kapacak ülkeler olarak. 
   Barrett'e göre son 25 yılda yaşanan rekabetten çok daha serti, önümüzdeki 5 yılda yaşanacak. 90'lı yılların ortalarından itibaren dünya işgücü piyasasına ani giriş yapan, zengin bilgi mirasına sahip 2,5 milyar kişinin Çinli, Hint ve Rus , dünya pazarlarında nasıl bir dönüşümü gerçekleştirmekte olduklarının henüz tam ayrımında değiliz. Nasıl ki nüfusu 25 milyondan az olan Tayvan, ileri teknolojide işleri mıknatıs gibi kendinde toplayabildiyse, nasıl ki nüfusu 15 milyonu bile bulmayan Güney Kore'deki işgücü, sadece ileri teknolojide değil, sanayide de rakiplerini mat ettiyse, bugün onmilyonlarla değil, milyarlarla ifade edilen taze kuvvet işgücü, sadece gelişmiş ülke çalışanları için değil, Türkiye gibi ülkeler için de korkunç bir rekabet unsuru. 
   
   Yakında işsizsiniz 
   George Monbiot'un The Guardian'da 2 hafta kadar önce yer alan makalesindeki şu satırlar, Barrett'in uyarısıyla öylesine güzel örtüşüyor ki 
   "Eğer İngiltere ya da Amerika'da yaşıyorsanız ve işiniz ağırlıklı olarak bilgisayar ya da telefona dayalı ise, 5 yıl içinde işsiz kalacaksınız demektir. British Telecom, British Airways, Standart Chartered, Reuters... Neredeyse tüm büyük şirketler, bu tür işlerde çalışan elemanlarını kapının önüne koyup denizaşırı ülkelerdeki ucuz işgücüne yöneliyorlar. Son olarak da dünyanın en büyük bankalarından HSBC, İngiltere'de müşteri hizmetlerindeki 4 bin çalışanını işten çıkartarak, bu hizmetleri onda bir işçilik ücretiyle Hindistan üzerinden yürütme kararı aldı. ... İngiliz sömürge yönetimi, 200 yıl önce Hindistan'ın sanayileşmesini engellemişti. Şimdi Hintli işçiler rekabette öne çıkarak İngiliz işçilerden rövanş alıyor." 
   
      
   
</TEXT>
</DOC>
