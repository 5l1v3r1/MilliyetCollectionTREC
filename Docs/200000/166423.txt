<DOC>
<DOCNO> 166423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo19.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yarın İsviçre'ye gidiyor... 
</HEADLINE>
<TEXT>

     Beşiktaş, yeni sezon hazırlıklarını, bugün yaptığı antrenmanla sürdürdü. 
     Siyah-beyazlılar, teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda futbolcular, kondisyon çalışmasının ardından, top kontrolü ve pas çalışması yaptı. 
     Sıcak hava nedeniyle futbolcular idmanda bir hayli zorlanırken, sakatlığı süren Sinan takımdan ayrı fizyoterapist eşliğinde çalıştı. Sakatlıkları bulunan Sergen ve Yasin Sülün ise salonda özel bir çalışmaya tabi tutuldu. 
     Lucescu, futbolcularını giydikleri ayakkabılarının idman için uygun olmadığı için uyarıp ayakkabı değiştirmelerini isterken, antrenman sırasında özellikle pas çalışmasında, futbolculara topa nasıl vurmaları gerektiğini uygulamalı olarak anlattı. 
     
     4 FUTBOLCU KONTROLDEN GEÇTİ 

     Beşiktaş'ta, kaptan Tayfur Havutçu, İlhan Mansız, Tümer Metin ve Ahmet Dursun, sağlık kontrolünden geçti. 
     Antrenmana katılmayan 4 futbolcuya, Memorial Hastanesi'nde çeşitli sağlık kontrolleri uygulandı. 
     Öte yandan bu akşam dünyaevine girecek olan İbrahim, izinli olan Ahmet Yıldırım ve yabancı futbolcular idmanda yer almadı. 
     Siyah-beyazlılar, bu akşam yapacakları hafif bir ter idmanının ardından, toplu halde İbrahim'in düğünü için İzmit'e gidecek. 
     
     OKAN ''UYUM SORUNU YAŞAMIYORUM'' 

     Beşiktaş'ın yeni transferi Okan Koç, yeni takımında uyum sorunu yaşamadığını söyledi. 
     Siyah-beyazlı takımda iyi arkadaşlık ortamı olduğunu kaydeden Okan, ''Zaten birçok kişiyle milli takımdan arkadaşlığımız bulunuyor. Burada ortam çok güzel ve herhangi bir sorunum yok. Önemli olan takımın oyun sistemine uyum sağlamak. Bunu da yapacağımız hazırlıklar ve maçlarla gerçekleştireceğimize inanıyorum'' diye konuştu. 
     
     İSVİÇRE YOLCULUĞU YARIN 

     Siyah-beyazlılar, yarın sabah yapacakları antrenmanın ardından yeni sezon hazırlıkları için İsviçre'ye gidecek. 
     Beşiktaş, 9 Temmuz'a dek sürecek olan kampta 4 hazırlık maçı yapacak. 3 Temmuz'da Schafhausen, 5 Temmuz'da da FC Baden takımlarıyla karşılaşacak olan ''Kara Kartallar'', katılacakları turnuvada 7 Temmuz'da Dinamo Zagreb, 8 Temmuz'da da FC Basel veya Hannover 96 takımlarıyla maç yapacak. 
     
</TEXT>
</DOC>
