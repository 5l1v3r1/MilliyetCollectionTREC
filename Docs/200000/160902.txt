<DOC>
<DOCNO> 160902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/siyaset/siy09.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay da 'kadrolaşma' dedi 
</HEADLINE>
<TEXT>

Yargı kararında AKP hükümetinin atama işlemlerinin, "kişilerin asli görevine dönmesiyle boşalan kadrolarda başka kişilerin görevlendirilmesine olanak sağlamak amacıyla yapıldığı" belirtildi 
     ANKARA Milliyet 

     Danıştay, AKP'ye yönelik kadrolaşma iddialarının doğruyu yansıttığını gösteren bir karara imza atarak, il ve ilçe milli eğitim müdürlüğü yönetim kadrolarına vek leten ya da geçici atananların asli görevlerine döndürülmesine ilişkin işlemin yürütmesini durdurdu. Kararda işlemin, "bu kişilerin asli görevine dönmesiyle boşalan kadrolarda başka kişilerin görevlendirilmesine olanak sağlamak amacıyla yapıldığı" belirtildi. Kültür ve Turizm Bakanı Erkan Mumcu, Milli Eğitim Bakanı olduğu dönemde asaleten atama yapılıncaya kadar boş kadrolarda geçici görevlendirilenlerin asli görevlerine dönmeleri yönünde bir genelge yayımladı. Bir şube müdürünün, bu işleme karşı açtığı davayı ortak heyetle görüşen Danıştay 5. ve 12. daireleri, işlemin yürütmesini 1'e karşı 8 üyenin oyuyla durdurdu. 
     Kararda, yasalara göre asıl olanın, yönetim ve memuriyet kadrolarına, kariyer ve liyakat ilkelerine uyarak yasaya uygun atama yapılması olduğu belirtildi. Geçici bir uygulama olan vek let ve geçici görevlendirmelerin atama ya da kişinin görevle ilgili yetersizliğinin ve hukuken geçerli sebeplerin varlığı halinde kaldırılabileceği vurgulandı. Atama yapılmadan, kişiler ayrı ayrı değerlendirilmeden, hukuken geçerli nedenlerin varlığı ortaya konulmadan yapılan görevlendirmenin kaldırılması işleminin hukuka aykırı olduğu ifade edilirken, boşaltılan kadrolara yeniden geçici görevlendirme yapmanın da "hukuken olanaksız olduğu" ifade edildi. 
     
     Görevlendirmelere son 
     Kararda, bu şekilde boşaltılan il milli eğitim müdürlüğü kadrolarına milli eğitim müdür yardımcısı, şube müdürü, ilçe emniyet müdürleri ya da okul müdürleri arasından geçici görevlendirme yapabilme yetkisi verildiği de hatırlatıldı. Böylece işlemin, bu kadrolara yeni geçici görevlendirme için yapıldığı ve açıkça hukuka aykırı olduğunun anlaşıldığı kaydedildi. 
     

</TEXT>
</DOC>
