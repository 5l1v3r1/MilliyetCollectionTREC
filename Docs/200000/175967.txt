<DOC>
<DOCNO> 175967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo20.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da hedef "ikide iki"... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, Çaykur Rizespor'u yenerek, ikinci haftada ikinci galibiyetlerini elde etmek istediklerini söyledi. 
     Yeşil-siyahlılar, yarın kendi sahasında oynayacağı Çaykur Rizespor maçının son hazırlığını yaparak, Karahayıt'da kampa girdi. 
     Takımın bu maç için iyi bir hazırlık dönemi geçirdiğini belirten Dalaman, ''Kadromuz geniş. Yaşanılan rekabet ortamı takım için yararlı. Kendi sahamızdaki ilk maçı kazanıp, galibiyet serisi yakalamak istiyoruz'' dedi. 
     Dalaman, bu maçın galibiyet priminin 2 milyar lira olduğunu açıklarken, yeşil-siyahlı taraftarları da tribünleri doldurmaya çağırdı. 
     Denizli Atatürk Stadı'nda yarın saat 19.00'da başlayacak maçın bilet fiyatları da kapalı tribün 15 milyon, maraton 3 milyon ve kale arkası tribünü 1 milyon lira olarak belirlendi. 
     
</TEXT>
</DOC>
