<DOC>
<DOCNO> 186330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar artık tüm dünyada aranacak 
</HEADLINE>
<TEXT>

      ANKARA Milliyet 
   
   Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında, Kemal Uzan ve Yavuz Uzan hakkında Emniyet Genel Müdürlüğü'nün kırmızı bülten çıkarılması talebi Interpol Genel Sekreterliği tarafından onaylandı. 
   Adalet Bakanlığı'nın talebi üzerine Emniyet Genel Müdürlüğü, Kemal ve Yavuz Uzan hakkında kırmızı bülten çıkarılması için merkezi Lyon'da bulunan Interpol Genel Sekreterliği'ne geçen hafta yazı gönderdi. 
   
   Üye ülkelere duyuruldu 
   Talep yazısı, Genel Sekreterlik tarafından incelendikten sonra Kemal ve Yavuz Uzan hakkında kırmızı bülten çıkarılmasını önceki gün uygun gördü. Interpol Genel Sekreterliği, Uzanlar hakkında çıkarılan kırmızı bülten kararını dün tüm üye ülkelere duyurdu. 
   Emniyet Genel Müdürlüğü, geçen hafta kırmızı bülten çıkarılması talebi kabul oluncaya kadar Kemal ve Yavuz Uzan hakkında difüzyon dağıtım çıkarttırmıştı. 
   
   Savcıdan itiraz    Sişli Cumhuriyet Savcısı Sait Kunt, İmar Bankası'ndaki mevduatlara ilişkin sorgulanan ve mahkemece serbest bırakılan 4 kişiyle ilgili üst mahkemeye itiraz etti. Kunt, tutuklanmaları istemiyle daha önce Şişli Nöbetçi 2. Asliye Ceza Mahkemesi'ne sevk edilen Çiğdem Karakoç, Nuray Özel, Yeşim Öztürk ve Tacettin Pak'ın serbest bırakılmasına itirazda bulundu. İtiraz, İstanbul Nöbetçi Ağır Ceza Mahkemesi'nde görüşülecek. 
   Şişli Cumhuriyet Savcıları Sait Kunt ve Mecit Ceylan tarafından, İmar Bankası'ndaki mevduatlara ilişkin BDDK'nın gönderdiği rapor doğrultusunda 30 Eylül günü sorgulanarak tutuklanmaları istemiyle nöbetçi mahkemeye sevk edilen Bahattin Uzan, Mustafa Akar, Nedim Çokçok ve Nurettin Sillim bu soruşturmaya ilişkin tutuklanmıştı. Mahkeme, başka suçtan tutuklu Çiğdem Karakoç, Nuray Özel ve Yeşim Öztürk ile tutuksuz olan Tacettin Pak'ın ise bu soruşturma kapsamında tutuklanmasına gerek görmemişti. 
   
   
</TEXT>
</DOC>
