<DOC>
<DOCNO> 157840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko36.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar İstanbul serbest piyasada 34 bin lira düştü... 
</HEADLINE>
<TEXT>

     ABD'de son 4 yılın en düşük seviyesinde seyreden dolar, Türkiye'de de TL karşısında değer kaybetmeye devam ediyor. 
     İstanbul serbest piyasada dolar 34 bin lira gerileyerek gün sonunda 1 milyon 464 bin liraya inerken, yılın en düşük seviyesini gördü. 
     Kapalıçarşı'da 1 milyon 498 bin lira satış fiyatıyla güne başlayan dolar, gün içindeki düşüşünü sürdürdü ve 34 bin lira gerileyerek 1 milyon 464 bin liradan kapandı. 
     Doların bu seviyesi, Merkez Bankası'nın, doların 1.5 milyon liranın altına gerilediği 12 Mayıs'ta döviz kurlarında dalgalanmayı önlemeye yönelik olarak yaptığı alım yönünde müdahale sonrası oluşan 1 milyon 501 bin liralık fiyata göre de 37 bin liralık düşüşü gösteriyor. 
     Bankalararası döviz piyasasında da dolar alış kotasyonları 1 milyon 460-464 bin, satış kotasyonları 1 milyon 467-469 bin lira aralığında bulunuyor. 
     1 milyon 746 bin lira satış fiyatıyla güne başlayan Euro ise kapanışta satış fiyatı 1 milyon 707 bin lira oldu. 
     
</TEXT>
</DOC>
