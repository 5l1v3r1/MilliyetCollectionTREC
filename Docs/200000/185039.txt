<DOC>
<DOCNO> 185039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/gun06.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlam raporlu' dengesiz 
</HEADLINE>
<TEXT>

   Gözaltındaki Aydın'ı öldüren polis memuru Çerçi'nin dengesiz davranışlarından dolayı tedaviye gönderildiği, ancak hastanenin sağlam raporuyla görevine döndüğü ortaya çıktı 
      ŞERİF ÇIRAY Ankara 

   
   Ankara'da Kavacık Karakolu'nda önceki gece gözaltındaki Ahmet Aydın'ı dört kurşunla öldüren polis memuru İlhan Çerçi'nin bir süre önce dengesiz davranışları nedeniyle haziranda amiri tarafından Numune Hastanesi'ne tedaviye gönderildiği, ancak hastaneden sağlam raporuyla yeniden görevine döndüğü ortaya çıktı. 
   İlk ifadesinde kendisine küfredildiği gerekçesiyle tahrik olduğunu ve silahını ateşlediğini belirten Çerçi, tutuklanarak cezaevine konuldu. Eşi ve kayınpederi ile kavga ettiği gerekçesiyle yapılan şikayet üzerine karakola getirilen Aydın'ı beylik silahıyla öldüren Çerçi, silahını sakin şekilde amirine teslim etti. Çerçi'nin, Aydın için "Yapmamalıydı, küfretmemeliydi" dediği belirtildi. Çerçi, sorgusunda savcıya da Aydın'ın kendisine sürekli küfrettiğini belirterek, "Kimse kimsenin anasına küfredemez. Sandalyeden kalkıp hamle yapınca silahımı alacağını düşünüp ateş ettim" dedi. Aydın'ın da 160 promil alkollü olduğu ve sürekli küfrettiği belirtildi. Ancak Aydın'ın hamle yapmasıyla Çerçi'nin silahını ateşlemesi arasında çok kısa süre bulunduğu saptandı. Bir polis yetkilisi, "Memur korkutmak amacıyla değil, öldürmek için ateş etmiş" diye konuştu. Milliyet'e konuşan Aydın'ın halası Bilgi Duruk, şunları söyledi "Amcası 1995'te Şırnak'ta şehit edildi. Kardeşi asker. Devletin polisi kendisine sığınmış birine dört el kurşun sıkmak için mi var Biz PKK değiliz." 
   
   
</TEXT>
</DOC>
