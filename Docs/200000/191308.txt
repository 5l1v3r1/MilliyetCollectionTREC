<DOC>
<DOCNO> 191308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/siyaset/siy13.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis'ten Türkçe jesti 
</HEADLINE>
<TEXT>

   YORGO KIRBAKİ Atina 

   
   Yunanistan Başbakanı Kostas Simitis, Türkçe'nin İskeçe ve Gümülcine'deki ortaokul ve liselerde tercihli ders olarak okutulması kararını aldı. Simitis, Dışişleri Bakanı Yorgo Papandreu ve Eğitim - Diyanet İşleri Bakanı Petros Eftimiu ile yaptığı toplantıda Batı Trakya Türk azınlığının eğitim sorunlarını ele aldı. Yunan hükümeti, kasımda Batı Trakya'daki Türk öğrencilerle ilgili bir dizi tedbir açıklayacak. Bu tedbirler arasında en önemlisi, İskeçe ve Gümülcine şehirlerindeki Yunan ortaokul ve liselerinde Türkçenin tercihli ders olarak okutulması oldu. İskeçe Azınlık Lisesi ile Gümülcine Celal Bayar Lisesi'nde okuyan 1000 civarındaki öğrencinin yanı sıra Batı Trakya'da 3000'den fazla Türk öğrenci Yunan okullarında okuyor. Bu tedbirle söz konusu öğrencilere Türkçe ders görme olanağı sağlanacak. 
   
   
</TEXT>
</DOC>
