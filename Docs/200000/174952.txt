<DOC>
<DOCNO> 174952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/ysenay.html </URL>
<DATE> 2003/08/11/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kahırlı günler 
</HEADLINE>
<TEXT>

   
   Fenerbahçe kendi sahasında İstanbulspor ile çok önemli bir üç puan kavgası yaptığının farkında bile değildi kanımca... Sanki İstanbulspor, 1. Lig'de oynayan ve de korkulması hiç de gerekmeyen sıradan bir ekipmiş gibi, hiçbir savunma güvencesi taşımayan bir havada oynuyordu Fenerbahçe... Herkes golü düşünerek, rakibe sürekli saldırıyor, ancak yiyeceği kontrataklardaki tedbirler konusunda bomboş kafalarla koşuşuyordu dün geceki Fenerbahçe... 
   Niçin sağ kulvarda oynadığını merak ettiğimiz Kemal sürekli yan toplar kaldırıyor, ancak çift santrfor oynayan Serhat - Hooijdonk ikilisinin teki bile İstanbulspor savunmalarından önce buluşamıyorlardı hava toplarıyla... Sarı - Siyahlılar, Alex Yordanov diye pire gibi çabuk, düşünce ve tekniği çok yüksek bir adamı Koceli'nden alıp, dün geceki futbol formasına sokmayı başarıyor da, bizimkiler dünyayı dolaşa dolaşa hep özürlü yabancıları Kadıköy'e taşıyorlar nedense... Bu kaleci Enke, çok çektirir Fenerbahçe'ye, iyi biline... İlk golde aval aval kalesini terkedişi, ikinci sayıdaki çok ince kafa vuruşuna sadece bakakalışı yanına, ikinci yarıda da yaptığı gülünç hatalar eklenirse, bu kaleci kabahatleri üstüne yazı değil, kitap bile dizilir. 
   
   İki farklı galibiyete sırtını dayayınca, ikinci 45'e de mükemmel orta alan paslaşmaları ve kanat çıkışlarıyla sahadaki futbolu renklendiren golü bulan taraf yine İstanbulspor oluyordu... Balili - Saidou - Yordanov - Mehmet Yozgatlı gibi isimler Fenerbahçe'yi hem orta sahadan çıkartmıyorlar, hem de enfes kontratakları yaratıyorlardı Şükrü Saracoğlu Stadı'nda... Evet, Fenerbahçe bu sezon da "kahırlı günler" yaşayacak anlaşılan... Öyle ya, sizin transfer diye seyircinize sunduğunuz bütün oyuncular rakibinin süper oyununu seyrederek dolaşıyorlardı sahada o zaman bu "kırık dökük" Fenerbahçe'nin hangi eksiğine laf edeceksiniz ki 
   Daum'a gelince, Kemal'den kanat oyuncusu yaratmak istiyor... Aurelio orta alanda Fener'in pas starı olacakmış... Hooijdonk güya gol makinesi şeklinde çalışacaktı oynadığı bölgede... Bütün bunlar sadece tatlı birer Daum hayali çıktı dünkü gecede... Aksi düşünceyi taşıyanlar varsa, birkaç hafta daha beklemelerini öneririm sadece... Bir de, "Fenerbahçe farka oynayacak" diye sayfa yapan bizim basıncı kardeşlere bir hatırlatma yapalım Dünya'da "oynanmamış hiçbir maçın galibi olamaz" geleneğini unutmayalım lütfen. 
   
      
</TEXT>
</DOC>
