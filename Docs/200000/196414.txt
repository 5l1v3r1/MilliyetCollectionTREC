<DOC>
<DOCNO> 196414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur13.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te mezar yeri fiyatlarına yüzde 50'ye varan zam yapıldı... 
</HEADLINE>
<TEXT>

     Ankara Büyükşehir Belediyesi, Cebeci Asri Mezarlığı'nda mezar yeri ücretini 6 milyar liradan 9 milyar liraya çıkardı. 
     Belediye Meclisi, 2004 yılında uygulanacak mezar yeri ücret tarifesini belirledi. Buna göre, cenaze hizmetlerine yüzde 20 ile 50 arasında zam yapıldı. 
     Beton mezar ücreti 180 milyon liradan 216 milyon liraya, toprak mezar ücreti 90 milyon liradan 108 milyon liraya yükseltildi. 
     Vefat eden eşinin yanında beton lahit mezar almanın bedeli 1 milyar 800 milyon liradan 2 milyar 175 milyon liraya, lahitsiz toprak mezar ücreti de 1 milyar 200 milyon liradan 1 milyar 450 milyon liraya çıktı. 
     Cebeci Asri Mezarlığı'nda, 6 milyar lira olan mezar yeri ücreti yüzde 50 oranında artırılarak 9 milyar lira olarak belirlendi. 
     Mezar açıp kapama ücreti 60 milyon liradan 72 milyon liraya, cenaze yıkama ücreti de 12 milyon liradan 14 milyon 500 bin liraya çıkarıldı. 
     4 kişilik bir ailenin ölmeden önce yan yana mezar alması istemini içeren aile kabir sisteminde, beton lahitli mezarın bedeli kişi başına 4 milyar 500 milyon liradan 5 milyar 400 milyon liraya, lahitsiz toprak mezar ücreti ise kişi başına 4 milyar 200 milyon liradan 5 milyar 50 bin liraya yükseldi. 
     
     CENAZE TAŞIMA ÜCRETLERİ 
     Cenaze taşıma ücretleri de zamdan nasibini aldı. Törenli cenaze taşıma ücreti, 60 milyon liradan 72 milyon liraya çıktı. 
     Esenboğa'dan cenaze taşıma ücreti 120 milyon liradan 145 milyon liraya, cenaze evinden mezarlığa taşıma ücreti 60 milyon liradan 72 milyon liraya yükseltildi. 
     Mezarlık içinde çeşme yaptırmak için alınması gereken ruhsatın ücreti, 3 milyar liradan 3 milyar 600 milyon liraya yükseldi. 
     Büyükşehir Belediyesi'nden alınacak gömme kağıdının bedeli de 750 bin lira olarak belirlendi. 
     Bu arada, Mezarlıklar Şube Müdürlüğü'nün uygun görmesi ya da muhtarlık fakirlik belgesi getiren vatandaşlardan, mezar ücreti ve diğer hizmetler için ücret alınmayacak. 
     
     GÖKÇEK PARASI OLMAYANDAN ALMIYORUZ 
     Ankara Büyükşehir Belediye Başkanı Melih Gökçek, AA muhabirine yaptığı açıklamada, Cebeci Asri Mezarlığı'nda az sayıda mezar yeri kaldığını, bu nedenle fiyatın yüksek tutulduğunu ifade etti. 
     Gökçek, mezar yeri fiyatlarının bu kadar yüksek oluşunun nedeninin sorulması üzerine, ''Bu fiyatı parası olan verecek. Parası olmayanlardan zaten para almıyoruz'' dedi. 
     
</TEXT>
</DOC>
