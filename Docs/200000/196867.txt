<DOC>
<DOCNO> 196867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo20.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci ve spor adamı Eşfak Aykaç öldü... 
</HEADLINE>
<TEXT>

     Gazeteci ve spor adamı Eşfak Aykaç, İstanbul'da öldü. 
     Nefes darlığı nedeniyle 2 gün önce Bakırköy Acıbadem Hastanesi'ne kaldırılan Aykaç'ın, bugün vefat ettiği bildirildi. 
     Gazeteciliğe 1948 yılında spor muhabiri olarak başlayan, Zafer, Milliyet, Akşam, Yeni İstanbul, Son Havadis, Cumhuriyet ve Hürriyet gazetelerinde çalışan Aykaç, Türk spor yaşamında da önemli roller üstlenmişti. Futbol oynayan, 17 yaşında Galatasaray'da forma giyen Eşfak Aykaç, aynı takımda teknik direktörlük görevinde de bulunmuştu. 
     Bir dönem A Milli Futbol Takımı'nda ''tek seçici'' olarak görev yapan Aykaç, Türk futbol tarihine ''Macar zaferi'' olarak geçen 3-1'lik Macaristan galibiyetinin de yaratıcısıydı. 
     Fransızca, İngilizce ve Ermenice bilen Eşfak Aykaç'ın, Gündüz Kılıç'la birlikte yazdığı ''Futbol Bizim Hayatımız'' adlı bir de kitabı bulunuyor. 
     85 yaşında ölen, ''Burhan Felek Hizmet Ödülü'' sahibi Eşfak Aykaç, evli ve 3 çocuk babasıydı. 
     Eşfak Aykaç'ın cenazesi, 22 Kasım Cumartesi günü Teşvikiye Camii'nde öğleyin kılınacak namazın ardından Zincirlikuyu Mezarlığı'nda toprağa verilecek. 
     
</TEXT>
</DOC>
