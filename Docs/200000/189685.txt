<DOC>
<DOCNO> 189685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/soneko06.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Irak'tan döviz çıkışına getirilen sınırlandırma çok yanlış 
</HEADLINE>
<TEXT>

     Devlet Bakanı Kürşad Tüzmen, ''Irak'tan döviz çıkışının 10 bin dolarla sınırlandırılmasının ticareti yavaşlatacağını'' belirterek, ''Bu, yanlış bir karardır. Düzeltilmesi gereken, tekrar gözden geçirilmesi gereken bir karardır'' dedi. 
     Bakan Tüzmen, İstanbul'da yapılan Dünya Serbest Bölgeler Birliği'nin WEPZA 25. Genel Kurulu dolayısıyla düzenlediği basın toplantısında, soruları yanıtladı. 
     ''Irak'tan döviz çıkışının 10 bin dolarla sınırlandırılması konusundaki gelişmelerin'' sorulması üzerine Tüzmen, bu konuda hem Birleşmiş Milletler BM , hem ABD hükümeti, hem de Bağdat'taki geçici hükümet nezdinde çalışmaların sürdürüldüğünü söyledi. 
     Kürşad Tüzmen, ''bir ülkeden çıkan paraya limit konulduğu zaman karşı tarafa gönderilen malın karşılığını almanın çok zor olduğunu'' vurgulayarak, şunları kaydetti 
     ''Ayda 120 milyon dolar ihracat yapıyoruz. Bunu 10 bin dolarlı paketlere böldüğünüz zaman, bunun geri getirilmesi, Türkiye'ye intikali son derece zor olur. Bu mesele ticareti yavaşlatır. Biz bu kararın ne Irak'taki halka, ne de bu ülkeyle ticaret yapan diğer ülkelere bir yararı olduğunu göremiyoruz. 'Bu, yanlış bir karardır. Düzeltilmesi gereken, tekrar gözden geçirilmesi gereken bir karardır' diye söyledik. Ve bunun önümüzdeki günlerde düzeleceğini umuyoruz.'' 
     
</TEXT>
</DOC>
