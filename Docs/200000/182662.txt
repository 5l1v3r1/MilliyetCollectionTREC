<DOC>
<DOCNO> 182662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko11.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, 80 milyon dolar sendikasyon kredisine imza attı 
</HEADLINE>
<TEXT>

     Vestel, 80 milyon dolar tutarındaki akreditif sendikasyonuna imza atarak, Türkiye'de bir ilki gerçekleştirdi. 
     Uluslararası bankalar konsorsiyumunun, Vestel Şirketler Grubu bünyesindeki Vestel Elektronik ile Vestel Telekomünikasyon'a temin ettiği akreditif düzenleme sendikasyonu işlemi, tarafların katılımıyla İstanbul'da imzalandı. 
     İmza törenine, sendikasyonun tek yetkili lider bankası Mandated Lead Arranger ve talep toplayıcısı olan ABN Amro Bank N.V.'nin yanı sıra diğer katılımcı bankalar olan Credit Agricole Indosuez, Deutsche Bank A.G., HSH Nordbank A.G., Raiffeisen Zentralbank Oestereich A.G., Türkiye Garanti Bankası A.Ş. ve Landesbank Rheinland-Pfalz-Girozentrale'den üst düzey yetkililer katıldı. 
     İşlem, Türkiye'den yapılmış olan sendikasyonlar arasında içeriği ve yapısı itibariyle bir ilk niteliği taşıyor. 
     Vestel'in üretimiyle ilgili yaptığı ithalatlarda, tedarikçileri ile olan alım satım anlaşmalarındaki yükümlülüklerini finanse etmek için düzenlenen işlemin, bu kapsamda Vestel'in tek bir bankaya günlük akreditif açılış işlemlerini yürütebilmesine olanak sağlamasının yanı sıra, şirkete yeni uluslararası bankalarla çalışıp işlem yapma imkanı tanıdığı bildirildi. 
     
</TEXT>
</DOC>
