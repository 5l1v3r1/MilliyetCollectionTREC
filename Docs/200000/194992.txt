<DOC>
<DOCNO> 194992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun16.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşında 21 binden fazla kişi öldü iddiası .. 
</HEADLINE>
<TEXT>

     Irak savaşının başladığı Mart ayından 20 Ekim'e kadar geçen sürede, 21 binden fazla kişinin öldüğü ileri sürüldü. 
     İngiltere'de sağlık çalışanlarının kurduğu Medact adlı eylem grubu tarafından yapılan araştırmada, Irak savaşı sonucunda, çoğu Iraklı asker ve sivil olmak üzere, 20 Ekim'e kadar ölenlerin sayısının 21 bin ila 55 bin arasında olduğu tahmin edildi. 
     Medact, tahminlerin kesin olmadığını, rakamların haberlerden, Iraklı sivillerin ölü sayısını araştıran internet sitelerinden ve basın yayın kuruluşlarının verilerinden alındığını belirtti. 
     ''Irak Body Count'' Irak Ceset Sayımı örgütünden alınan verilere göre, Mart ayından 20 Ekim'e kadar 7757 ila 9565 arasında Iraklı sivilin öldüğünü bildiren Medact, İngiliz Guardian gazetesinin ise 13 bin 500 ila 45 bin arasındaki Iraklı askerin öldüğünü yazdığını bildirdi. 
     Guardian'ın verdiği 13 bin 500 rakamının gerçeğe daha yakın olduğunu belirten grup, gazeteye göre 20 Ekim itibariyle Irak'ta ölen Amerikan ve İngiliz askeri sayısının 394 olduğunu kaydetti. 
     Associated Press'in Haziran ayında yaptığı bir araştırmada, Irak savaşının başladığı 20 Mart'tan sonra geçen sürede savaş nedeniyle 3240 Iraklı sivilin öldüğü bildirilmişti. 
     Medact grubu, 1985 yılında Nobel Barış Ödülü'nü kazanan merkezi ABD'nin Massachusetts eyaletinde bulunan Nükleer Savaşa Karşı Uluslararası Hekimler örgütüne üye. 
     
</TEXT>
</DOC>
