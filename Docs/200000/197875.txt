<DOC>
<DOCNO> 197875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun06.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı jüri salondan atıldı 
</HEADLINE>
<TEXT>

   Fransa'da mahkemede jüri üyesi olan bir kadın, duruşmaya türbanla katılınca bakanlığın talebi üzerine görevinden alındı 
   DIŞ HABERLER SERVİSİ 
   
   Fransa'da bir mahkemenin jüri üyeliğine seçilen Afrikalı bir kadın, türban taktığı gerekçesiyle görevinden alındı. Paris yakınlarındaki Bobigny banliyösünde, cinayete teşebbüs suçundan yargılanan bir zanlının duruşmasına türbanla katılmak isteyen Kuzey Afrikalı Dharia Bhouhali'nin jüri üyeliği, Adalet Bakanlığı'nın talebi üzerine iptal edildi. 
   
   Savcı şik yet etti 
   Savcılığın şik yeti üzerine Adalet Bakanı Dominique Perben'in, türbanlı kadınların jüri üyeliğine alınmaması talimatı verdiği bildirildi. 
   Bouhali'nin pazartesi günkü duruşmaya önce türbanı omuzlarında geldiği, verilen öğle arasından sonra mahkeme salonuna bu kez türbanıyla başını örtmüş halde gelmesi sonucu, savcının jüri heyetinden çıkarılarak yerine yedek jürinin atanmasını istediği öğrenildi. 
   
   'Laikliğe aykırı' 
   Türbanlı jüri üyeliğinin, anayasadaki laiklik kavramına aykırı olduğunu belirten mahkeme başkanı, bu durumun evrensel insan hakları beyannamesinin 6. maddesine ve mahkeme tüzüğünde jüri üyelerinin bağımsız ve tarafsız olmaları ilkesine aykırı olduğunu bildirdi. 
   
   Tartışma artacak 
   Fransız basında çıkan habere göre, "Devlet okulları ve kamu dairelerinden sonra mahkemelerde de türban tartışmasının giderek artacağı" yorumları yapıldı. 
   Cumhurbaşkanı Jacques Chirac, bağımsız uzmanlardan oluşan bir komisyonu, ülkedeki laiklik uygulamaları konusunda bir rapor hazırlamakla görevlendirmiş, siyasi partilerle ilgili kurum ve kuruluşların laiklik uygulaması hakkındaki görüşlerini dinleyen komisyonun, raporunu yıl başından önce Chirac'a sunacağı bildirilmişti. 
   Türkiye'de de benzer bir olay yaşanmış, Yargıtay 4. Ceza Dairesi Başkanı Fadıl İnan, asıl mesleği avukatlık olan türbanlı bir sanığı mahkeme salonundan çıkarmış, Yargıtay Başkanı Eraslan Özkaya da bu uygulamaya, "Mahkeme salonu bir numaralı kamusal alandır" sözleriyle destek vermişti. 
   
   
</TEXT>
</DOC>
