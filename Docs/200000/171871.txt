<DOC>
<DOCNO> 171871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy04.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Türk gazetecilere gözaltı... 
</HEADLINE>
<TEXT>

   BaĞdat DHA 

   
   Süleymaniye'de 11 Türk askerinin gözaltına alınmasının ardından gerginleşen Türk - Amerikan ilişkilerinde dün yeni bir krizin eşiğinden dönüldü. 
   Bağdat'ta bulunan Hürriyet Gazetesi yazarları Yalçın Doğan ve Özdemir İnce ile Doğan Haber Ajansı DHA muhabirleri Faruk Balıkçı ve Ferit Aslan, Bağdat'ta 25 kişilik Irak Konseyi'nin toplantısını takipe giderken Hayfa Caddesi'nden geçtikleri sırada bir Amerikan tankının fotoğrafını çekmek istedi. Otomobilin camından çıkan objektifi gören ABD askeri ise nişan alıp aracın durması için bağırdı. 
   Gazeteciler hareket edip etmeme konusunda tereddüt ederken Erbilli şoför durmayı tercih etti. Araçtan inen ekip ellerini başlarının üzerine koyarak tankın yanına yaklaştı. Tanktaki asker nişan almayı sürdürürken diğeri de Balıkçı'nın fotoğraf makinasıyla basın kartına el koydu. Ekip, otomobili didik didik arayan askerlerin izniyle durumu Bağdat Büyükelçiliği'ne bildirdi. 50 dereceyi bulan sıcağın altında tankın çevresindeki tel örgüler içinde yaklaşık 1.5 saat beklemek zorunda kalan gazeteciler elçilik görevlilerinin gelmesiyle serbest kaldı. ABD'li askerler Balıkçı'nın dijial fotoğraf makinasını kendilerine ait görüntüleri silerek teslim etti. 
   
   
</TEXT>
</DOC>
