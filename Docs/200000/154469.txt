<DOC>
<DOCNO> 154469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur23.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik, depremzedeye koştu... 
</HEADLINE>
<TEXT>

     Bingöl'de meydana gelen depremin ardından depremzedelere en büyük yardımı, yaptığı özverili çalışmalarla Mehmetçik gerçekleştirdi. Bölgede Mehmetçik halen depremzedelerin her türlü ihtiyacını karşılamak için çaba harcıyor. 
     Bingöl'de depremzedeler için çadırkent oluşturan Mehmetçik, depremzedenin sıkıntılı yaşamını kolaylaştırabilmek için her türlü hizmeti veriyor. 
     Çeltiksuyu YİBO'da arama kurtarma çalışmalarında büyük başarı sağlayan Mehmetçik, enkaz altından canlı öğrencilerin çıkarılmasını sağlarken bir yandan da aileleri teselli etmeye çalıştı. 
     Yardım malzemelerinin dağıtımında da görev alan Mehmetçik, afetin yaşandığı her köye ulaşarak depremzedelerin gönlünü aldı. 
     Her türlü yardımı fedakarca yapan Mehmetçik, arama kurtarma çalışmalarının sona erdiği YİBO'da çevre temizliği de yaparak sağlıklı bir ortam hazırlamaya çalışıyor. 
     
     DEPREMZEDE, KORKUYA BAĞLI UYKUSUZLUK ÇEKİYOR 
     Çeltiksuyu YİBO bahçesinde Ulaşılabilir Yaşam Derneği'nin açtığı çadır poliklinikte, depremzedelere sağlık hizmeti veriliyor. 
     Gönüllü olarak bölgeye gelen Dr. M. Kemal Adele, kendilerine müracaat eden depremzedelerin en fazla korkuya bağlı uykusuzluk şikayetinde bulunduklarını söyledi. 
     Depremzedelerin bu tür problemlerinin çözümü için psikolojik tedavi görmeleri gerektiğini anlatan Dr. Adele, ayrıca deprem bölgesinde soğuk algınlığı ve hijyenik ortamın olmaması nedeniyle ortaya çıkan ishal vakalarında artış görüldüğünü kaydetti. 
     
</TEXT>
</DOC>
