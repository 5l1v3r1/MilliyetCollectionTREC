<DOC>
<DOCNO> 179582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo34.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Bursaspor'da... 
</HEADLINE>
<TEXT>

     Bursaspor, transferin son gününde Fenerbahçe'nin eski futbolcusu Erol Bulut ile sözleşme imzaladı. 
     Vakıfköy Orhan Özselek Tesisleri'nde, yöneticiler Erkan Körüstan ve Nedim Ermutlu'nun da hazır bulunduğu törende, deneyimli futbolcu, kendisini 1 yıllığına yeşil-beyazlı renklere bağlayan sözleşmeyi imzaladı. 
     Gazetecilere Bursaspor'da giyeceği 19 numaralı forma ile poz veren tecrübeli futbolcu, Türkiye'ye döndüğü için çok mutlu olduğunu söyledi. Hedefinin Bursaspor'da başarılı olarak A Milli Takım'a yükselmek olduğunu ifade eden Erol, ''Fenerbahçe'den ayrıldıktan sonra Almanya'nın Frankfurt ve 1.5 yıl Yunanistan'ın Panianios takımlarında forma giydim. Ancak, Türkiye'de futbola olan ilgiyi buralarda bulamadım'' dedi. 
     Erol, Bursaspor'u tercih etmesinde Teknik direktör Gheorghe Hagi'nin büyük etken olduğunu sözlerine ekledi. 
     Yönetici Erkan Körüstan da, Erol gibi kalitesini ispatlamış bir futbolcuyu yeşil-beyazlı takıma kazandırdıkları için mutlu olduklarını belirterek, ''Zaten iyi bir kadromuz vardı. Erol'un gelişiyle daha da güçlendik. Erol'un başarılı futbolunu Bursaspor forması altında da sürdüreceğine inanıyorum'' diye konuştu. 
     
</TEXT>
</DOC>
