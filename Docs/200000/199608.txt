<DOC>
<DOCNO> 199608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur24.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Erbakan'ın cezası için tashihi karar yoluna başvuracağız 
</HEADLINE>
<TEXT>

     SP Genel Başkan Yardımcısı Recai Kutan, kapatılan RP'nin ve halen SP'nin Genel Başkanı Necmettin Erbakan ve arkadaşları hakkında verilen hapis cezasında ''adli hatanın mevcut olduğuna inandığını'' belirterek, bu hatanın tashihi karar aşamasında düzeltileceğine inandıklarını bildirdi. 
     Kutan yaptığı yazılı açıklamada, Erbakan ve bazı arkadaşları hakkında verilen cezanın, Yargıtay 11. Ceza Dairesi'nde onandığına ilişkin basında haberler yer aldığını belirtti. 
     Bu kararla, Erbakan hakkında verilen hükmün henüz kesinleşmemiş olduğunu ifade eden Kutan, yerel mahkeme kararlarına karşı temyiz aşamasından sonra ve kararın kesinleşmesinden önce başvurulacak başka kanun yolları bulunduğunu, tashihi karar yolunun bunlardan biri olduğunu ifade etti. 
     Gerekçeli kararı alır almaz Erbakan'ın avukatlarının gerekli çalışmaları yapacaklarını anlatan Kutan, şunları kaydetti 
     ''Biz, Genel Başkanımız ve arkadaşları hakkında verilmiş olan bu kararda mutlaka bir adli hatanın mevcut olduğuna ve tashihi karar aşamasında bu hatanın düzeltileceğine inanıyor, bu vesile ile parti çalışmalarımızın hiçbir aksamaya meydan vermeden, Sayın Erbakan'ın Genel Başkanlığında devam edeceğini kamuoyuna açıklamayı bir vazife biliyoruz'' Erbakan'ın avukatları Yaşar Gürkan ve Mehmet Ener da karar metnini en kısa zamanda temin ederek, öncelikle tashihi karar yoluna başvuracaklarını belirterek, ''Suçsuzluklarını büyük bir inanç ve yüreklilikle savunduğumuz müvekkillerimiz hakkındaki bu hatalı kararın adil yargılama ilkesi doğrultusunda, bu kanun yoluyla düzeltileceğine olan inancımızı kamuoyuna saygıyla duyururuz'' dediler. Yargıtay 11. Ceza Dairesi, ''Kayıp Trilyon'' davasında, kapatılan RP'nin Genel Başkanı ve halen SP'nin Genel Başkanı Necmettin Erbakan'a ''özel belgede sahtecilik'' suçundan verilen 2 yıl 4 ay ve 69 arkadaşının çeşitli hapis cezalarına çarptırılmasını onamıştı. 
     
</TEXT>
</DOC>
