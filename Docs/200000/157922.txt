<DOC>
<DOCNO> 157922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/magazin/yazdud.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Starlar Ajans’ta buluştu 
</HEADLINE>
<TEXT>

Hülya Avşar, Hande Ataizi, Özcan Deniz, Nurgül Yeşilçay, İpek Tuzcuoğlu, Yavuz Bingöl, Deniz Akkaya, Behzat-Süheyl Uygur ve diğer pek çok ünlü isim aynı çatı altında çalışmalarını sürdürüyor... 
     Bu haftaki konuğum Özcan Deniz, Hülya Avşar, Hande Ataizi, Yavuz Bingöl, Nurgül Yeşilçay, İpek Tuzcuoğlu gibi starların bağlı olduğu ve pek çok ünlü ismin kadroya girmek için teklif götürdüğü Ajans’ın Genel Müdürü Feryal Pere. Ajans, Türkiye’de ilk kez menajerlik sistemini dünya çapında oturtmuş bir kuruluş. 
     
     ŞD-Sevgili Feryal, okuyucularımıza kendini anlatır mısın 
     FP-Reklamcılıktan önce TRT’de program yapımcısıydım. Yurt dışına yayın yapan Türkiye’nin Sesi Radyosu’nda programım vardı. O zaman çok önemliydi, çünkü yurt dışında yaşayan gurbetçilerle Türkiye’deki akrabaları arasındaki tek bağ radyoydu. Programın içeriği çok ilginçti. Bir anlamda sınırları genişletilmiş Güzin Abla’lık yapıyordum. Gelen mektuplar enteresandı "Alman komşum beni sevmiyor", "Gümrükten şu malı geçirebilir miyim"... Ben bunları cevaplandırırdım. Üç sene sonunda 105 kişi sürüldük, beni Amasya Mal Müdürlüğü’ne verdiler. İyi de oldu. Çünkü sürülenler içinden çok iyi reklamcılar çıktı Oğuzhan Akay, Orhan Girgiç... 20 yıl kadar reklamcılık yaptım. Metin yazarlığı ile başladım, kreatif direktör olarak bıraktım. Bilimum bankaların, Arçelik’in, Beko’nun reklamlarının senaryo ya da kreatif direktörlüğünü yaptım. Çok keyifli, iyi bir noktada bıraktım. 
     
     ŞD-Şu an konu dışı ama sormak istiyorum Koyu Fenerlisin. Ne olacak bu Fener’in hali .. 
     FP-Hasta Fenerliyim, doğru. Hepimiz bu soruyu sormaya devam edeceğiz "Ne olacak bu Fener’in hali ". Fener sevgisi başka. Etrafta satılan Fenerbahçe eşyalarında inanılmaz artış var. Ama yönetim hatalar yapıyor tabii. Örneğin Başkan’ın Daum’u getirme ısrarına bozuldum. Bir kere Daum Beşiktaşlı. Ama 6 ay sonra Daum’u çok sevdiğimi de duyabilirsin benden. Çünkü Fenerlilerin, bizden olan herkesi sevme kapasitesi var. Başkan’a önceleri hayranlık duyuyordum. Üstelik hiçbir tanışıklığım yok. Hastalığına rağmen Fener için maddi-manevi yaptıklarını asla yabana atmamak lazım. Ama bir kesim ısrarla yanlış yönettiğini söylüyorsa bir yerde hata vardır. Fenerliliğinden hiç şüphem yok ama çok çabuk etkilendiğine ve eleştiriye kapalı olduğuna inanıyorum. 
     
     ŞD-Galiba Türkiye’de ilk kadın futbol yazarı ve yorumcusu sensin. Nerden çıktı bu futbol tutkusu, yazarlığı .. 
     FP-Evet, Türkiye’de ilk kadın futbol programı yapımcısı ve futbol yazarıyım. Çünkü Fenerbahçe yenildiği zaman gazeteleri açmaktan nefret ederdim. Yendiği zaman da gazetelerdeki sevinç haberleri beni tatmin etmezdi. Kendim için başladım. Benim yazdıklarım, taraftar gibi yazılmış yazılar. Spor yazarlarıyla kıyaslanmam yanlış olur. Maçlara devamlı giderim, gidemezsem hasta olurum. Radikal’de yazılarıma devam ediyorum. Program yaptığım Süperspor kapanınca program bitti. 
     
     ŞD-Gelelim Ajans’a. Nedir Ajans 
     FP-Ajans olağanüstü bir ev. Evin içinde büyük ve fiyakalı bir aile. Televizyonların, sahnelerin, sinemanın ilah ve ilahelerinin, toplandığı sıcacık yuva. 
     
     ŞD-Neler yapar 
     FP-Bir reklam şirketi nasıl kurumlara ve markalara hizmet veriyorsa biz de onu yapıyoruz. Bizim markalarımız, ürünlerimiz de sanatçılar. Birkaç departman var. Menajerliğin başında Hande Kızılkaya bulunuyor. Satış ve pazarlamada Burçak Kurt, proje üretimde Ayça Çinkitaş, medya koordinatörü olarak Özlem Özakova, kreatif direktör Ercan Erdoğan, satış yöneticisi Cansın Özyosun, satış yöneticisi Gülden Zengin ve art direktör Jülide Güngör. Bütün arkadaşlarla birlikte kadromuzdaki tüm sanatçıların 5 yıl sonra neler yapması gerektiğini, zayıf ve güçlü yanlarını bulup desteklemeye çalışırız. Ama bunları dayatmayla yapmıyoruz. Sanatçılarımızla oturup konuşuyoruz. Bunun yanında ayakkabı, çorap, toka gibi ufak detaylarla da ilgileniyoruz. Hande arkadaşımızın hayatı mağazalarda ve modacılarda geçiyor. Sanatçının anlık ya da uzun vadeli, özel günlerde, röportajda, günlük yaşamda, davatte ne giyeceğine Ajans sanatçıyla ortak olarak karar veriyor. Bu arada mesela Özlem kanallardan ya da yazılı basından gelen röportaj tekliflerini düzenliyor. Yani A’dan Z’ye sanatçılarımızın tüm yaşamıyla ilgileniyoruz. Hatta gıdası, ağırlayacağı konuğu varsa nerede yemek yiyebileceği konularında da yardım ediyoruz. Dünya standardında bir menajerlik bürosu burası. Sadece kadromuzda bulunan Hülya Avşar farklı. Benim de, Ajans’ın patronu Abdullah Oğuz’un da yakın dostu. Onun için Hülya Hanım’a farklı şeyler üretiyoruz. Fakat Yavuz Bingöl, Nurgül Yeşilçay, İpek Tuzcuoğlu, Özcan Deniz, Devrim Saltoğlu’yla birebir ilgileniyoruz. Ajans’ın bir de danışma kurulu var. İçinde tiyatro sanatçısı, müzik adamı, modacısı, hatta psikiyatristi var. Sanatçılarımıza uygun reklam satışını da sağlayıp onlara ek gelirler temin ediyoruz. Ya bize teklif geliyor ya da biz burada hazırlıyoruz. Mavi Jeans ve Pastel reklamları ortada. Filli Boya’nın yeni reklam filmlerinde de İpek Tuzcuoğlu ile Menderes Samancılar olacak. Organizasyon departmanımızda sanatçılarımızın konserleri yer alıyor. Şimdi ünlü organizatör Mustafa Oğuz ile bir projeye girdik. Özcan Deniz ve Yavuz Bingöl’ü kapsıyor. Sahnede ilk kez hikayeler eşliğinde canlı konserler olacak. 
     
     ŞD-Peki kapınızı çalan herkesi alıyor musunuz Bir ölçüsü yok mu 
     FP-Olmaz olur mu Zaten kapasitemiz dolu. Aştığımız takdirde sanatçılarımıza yeterli hizmeti veremeyiz. Hatta kadromuza aldığımız bazı sanatçılar arasında "Hay Allah, 6 ay beklese miydik" dediklerim bile var, isim vermeyeyim. Alamadıklarımız da çok. Bize başvuran isimlerin geleceğe dönük olmasına dikkat ediyoruz. Ayşe Arman ve Gülse Birsel’i yeni aldık. Onları sahneye çıkaracak değiliz ama başka kulvarlar açabiliriz. 
     
     ŞD-Reddettiğiniz ya da sonradan kibarca kapıyı gösterdiğiniz isimler oldu mu 
     FP-Söylersem ayıp olur. Ama şu kadarını söyleyebilirim İki isimle dostça yollarımızı ayırdık. Biri Nurseli İdiz, diğeri de Hazım Körmükçü. Nurseli İdiz’e teşekkür ederek ayrıldık, terslik yaşanmadı. Ajans olarak çok destek olmaya çalıştık. Kendisi bildiğin gibi zor günler, geceler yaşadı. Biz hep yanındaydık ama artık ona da birşeyler verme motivasyonumuzu kaybettik. Hazım Körmükçü ile de ilgilenemedik. Biliyorsun Hazım, İpek’in Tuzcuoğlu eski eşi. İpek’le gönül bağımız olduğu için tercihimizi ondan yana kullandık. 
     
     ŞD-Ajans’taki isimlerin çoğu star. Nasıl bir çalışma sistemi sunuyorsunuz ki size bağlanıyorlar 
     FP-Önce birlikte toplantı yapıyoruz. Çocukluktan, şimdiki zamana kadar geçirdiği evreleri dinliyoruz. Ne yemek severdi, şimdi ne yer, nelerden hoşlanıyor... Kendisini iyice tanımaya çalışıyoruz. Tabii star haliyle değil, normal kimliğiyle. Ardından birkaç toplantı daha yapıyoruz. "Bak senin iyi tarafların bunlar, eksik yanların da bunlar. Biz bunların üstesinden gelelim" diyoruz. "Sen şarkıcısın ama elini, kolunu güzel kullanıyorsun, belki reklam ve dizilerde rol alabilirsin. Sana uygun bir teklif gelirse ister misin " diye soruyoruz. Onları sürekli gündemde tutuyor, ilgileniyoruz. Sanatçımızın bir süre işsiz kalmasını göze alarak iş seçiyoruz. Tüm kişisel özelliklerini bilerek çalışıyoruz. 
     
     ŞD-Sanatçılar arasında kıskançlık olmuyor mu Yani size "Vay, hep Özcan’ı kolluyorsunuz, bana niye daha iyi bir rol vermiyorsunuz Yok Nurgül reklam filmlerinde oynuyor, beni niye pazarlamıyorsunuz " diye soran çıkmıyor mu 
     FP-Dünyanın en tatlı kıskançlığı Yavuz Bingöl ve Özcan Deniz arasında var. Yavuz bunu tek taraflı olarak yaşıyor. "Beni Özcan gibi havalı yapamadınız, ben hep böyle mi kalacağım" diye soruyor. Onun dışında yok. 
     
     ŞD-Size hiç kapris yapıyorlar mı 
     FP-Asla. Çoğuyla arkadaş gibiyiz. Özcan Deniz yaramaz çocuk gibi. Nurgül Yeşilçay insana huzur veriyor, İpek iyi karakter oyuncusu. Hande artık düzene girdi, işinde çok hassas. Deniz Akkaya oyunculukta çok hırslı. Zaten kadronun hepsi bir değer. Hepsi işini biliyor. 
     
     ŞD-Ajans ve ANS Asmalı Konak’, Estağfurullah Yokuşu’, Hülya Avşar Show’un yapım şirketi iki ortak kuruluş mu Birbirine destek mi 
     FP-İki kuruluşun tek ortak noktası, Abdullah Oğuz. Ajans, Abdullah Oğuz’un. Tabii destek söz konusu. Ama başka şirketten teklif gelirse de gidip konuşuyoruz. Deniz Akkaya ve Nurgül Yeşilçay’ın Mavi Jeans reklam filmlerini Ali Taran çekti. Zerda’ başka bir yapım şirketinin. Biz Yavuz Bingöl’ü verdik şirkete. Amaç, sanatçılarımızın çizgisine uygun işler yaratmak ve bulmak. 
     
     ŞD-Ajans’a kayıtlı isimlerden Deniz Akkaya, Özcan Deniz, Hülya Avşar, Nurgül Yeşilçay, İpek Tuzcuoğlu’nu bekleyen yeni projeler var mı 
     FP-Çok. Hava güzelleşti, teklifler yağmaya başladı. Sinemada kıpırdanma var. Bizim kadromuzda da çok iyi isimler var. Arada bir kimlik kargaşası yaşıyoruz gerçi. Mesela Nurgül’e gelen bir şeyi, ben bize gelmiş diye düşünüyorum. Mayıs ayının sonunda Asmalı Konak’ dizisinin sinema filmine Kapadokya’da başlanacak ve film New York’ta bitecek. Ekim’de sinemalarda. Nurgül’ün Pastel’ ve Mavi Jeans’, İpek’in de Filli Boya’ reklam filmleri var. Özcan için büyük bir reklam projesi hazır. Bir petrol ürünü. Ardından da bir konser maratonu. Başka bir konser maratonu da Yavuz için gerçekleşecek. 
     
     ŞD-Yurt dışı ile bağlantılar olacak mı 
     FP-Çok özel bir olay var, ilk kez sana söylüyorum. Hülya Avşar için ciddi bir yurt dışı projesi var. Hülya artık Türkiye’de film yapmak istemiyor. Biz de Hülya’nın yurt dışı için hazır olduğuna inanıyoruz. İyi oyuncu, İngilizce’si var, kafası müthiş çalışıyor. Şu an Abdullah Oğuz Asmalı Konak’ için New York’da mekan saptıyor. Hülya Avşar için de projeleri inceliyor. 
     
     ŞD-Yetenekli, keşfedilmeyi bekleyen yüzlerce insan var. Yeni yıldızlar için yarışma düzenlemeyi düşünüyor musunuz Belki bir gazetenin ya da derginin sponsorluğunda... 
     FP-Bunu düşünmeye başladık. Çünkü başvurular çok fazla. Türkiye nüfusu çok genç. Bütün zorluklara rağmen mikrofon uzattığında şarkı söylemeyi seven insanlar var. Bu arada ben sevgili Feryal’e Ajans ile POSTA’nın bu işi ortak yapmasını önerdim. Bakalım Yayın Yönetmenim Rifat Ababay buna ne diyecek Efendim, bir söyleşinin daha sonuna geldik. İyi pazarlar. 19 Mayıs Atatürk’ü Anma Gençlik ve Spor Bayramı kutlu olsun. 
     
     AJANS’a kayıtlı sanatçılar 
     Behzat Uygur, Bennu Gerede, Burak Altay, Cem Erman, Cevdet Arıcılar, Defne Joy, Deniz Akkaya, Devrim Saltoğlu, Drum Circle Grubu, Emina, Hakan Ka, Hande Ataizi, Hülya Avşar, İpek Tenolcay, İpek Tuzcuoğlu, Kaan Urgancıoğlu, Kerem Alışık, Kürşat, Melisa Sözen, Mine Baysan, Mirsad Türkcan, Nurgül Yeşilçay, Ömer Genç, Özcan Deniz, Rutkay Aziz, Selin Demiratar, Sezgi Mengi, Süheyl Uygur, Tolga Kılıç, Umut Karadağ, Yavuz Bingöl. 
     
     AJANS Danışma Kurulu 
     Abdullah Oğuz, Ali Poyrazoğlu, Atilla Özdemiroğlu, Cemil İpekçi, Erkan Özerman, Prof. Dr. Mansur Beyazyürek, Mehmet Y. Yılmaz, Viki Habif, Temel Aksoy. 
     
     

</TEXT>
</DOC>
