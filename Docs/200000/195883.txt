<DOC>
<DOCNO> 195883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun05.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters Yahudiler bu topraklarda 500 yıldır huzur içinde yaşıyor 
</HEADLINE>
<TEXT>

     İstanbul'daki bombalı saldırılara hedef olan Yahudi cemaatiyle ilgili bir yorum yayımlayan Reuters ajansı, ''bu toplumun atalarının İspanya'daki Engizisyondan kaçarak bu topraklara sığınmalarından itibaren geçen 500 yıldır huzur içinde yaşadığına'' dikkat çekti. 
     Ajans, ''son saldırıların, Müslüman bir toplum içerisinde yaşayan bu topluluğun kolayca korunmasız kalabileceğini de ortaya koyduğu görüşünü'' savundu. 
     Ajansa açıklamada bulunan 64 yaşındaki Galata doğumlu Musevi Sabi Baruh, ''Biz burada 500 yıllık bir topluluğuz. Bu ulusun bir parçasıyız'' dedi. 
     Oğlu Edi ise ''Şiddet her yerde var. İsrail'de de bomba patladı ve 50 kişi öldü. Dünyada gideceğim bir yer var mı '' diye sordu. 
     ''Türkiye'de Musevilerin büyük ölçüde İstanbul ve İzmir'de, küçük topluluklar halinde de Ankara, Antakya, Adana, Bursa gibi kentlerde yaşadıklarına'' dikkat çekilen yorumda, ''bunların hemen hemen tümünün, Engizisyon tarafından zorla Hıristiyan yapılmak istendiklerinde Padişah II. Beyazıt döneminde, 1492'de İspanya ve Portekiz'den ayrılarak, Osmanlı İmparatorluğu'na sığınanların torunları olduğu'' ifade edildi. 
     Yorumda, ''II. Beyazıt, İberya yarımadasından kaçan Yahudilere kapılarını açan dünyadaki ilk liderlerden biri oldu. Bu topluluk, çeşitli etnik toplulukları bünyesinde barındıran Osmanlı İmparatorluğu'nda daha hoşgörülü muamele gördü. Yahudiler ayrı ve seçkin bir topluluk oluşturdular. Diplomat olarak, katip olarak, tüccar olarak çalıştılar'' denildi. 
     Yorumda, ''Türkiye'nin İkinci Dünya Savaşı sırasında Nazi zulmünden kaçan yüzlerce Avrupalı Yahudi bilim adamına, akademisyene de kapılarını açtığı'' kaydedildi. ''O dönemde getirilen 'servet vergisinin' bu topluluğu üzdüğü'' kaydedilen yorumda, ''ilerleyen dönemlerde İsrail'e ve ABD'ye Türkiye'den göçler olsa bile, kalanların bugün önemli işadamları oldukları, büyük firmalar kurdukları'' belirtildi. 
     ''Musevi topluluğun hem Türkçe hem de 'Ladino' olarak adlandırılan, 500 yıl önce İspanya'da konuştukları dilde yayımlanan haftalık dergilerinin olduğu, yalnızca İstanbul'da 17 sinagoglarının bulunduğu'' kaydedildi. 
     
</TEXT>
</DOC>
