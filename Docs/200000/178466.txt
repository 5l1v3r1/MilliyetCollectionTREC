<DOC>
<DOCNO> 178466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko26.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener 2B'nin çıkması lazım. 550 oy alması lazım 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2B orman arazileri gibi bir kaynağa ülke ekonomisinin ihtiyacı olmadığını söyleyebilecek bir tek kişinin dahi olmadığını söyledi. 
     Ankara Sanayi Odası ASO Meclis toplantısında konuşan Şener, borç stokunun büyüklüğüne değinerek ekonomi üzerindeki bu kamusal baskıyı azaltacak bir kaynağın bulunması gerektiğini söyledi. 
     ''2B orman arazileri gibi bir kaynağa ülke ekonomisinin ihtiyacı olmadığını söyleyebilecek bir tek kişi var mı '' diye soran Şener, ''Yok. Bu ülke ekonomisi için temel bam telidir işin'' diye konuştu. 
     Bunun anlaşılmaz bir tarafı da olmadığını vurgulayan Şener, satılması düşünülen bazı yerlerde 50 yıldır bir ağacın dahi bulunmadığını söyledi. 
     Bu bölgelere kentler kurulduğunu, buraların bazılarının başlı başına şehir haline geldiğini söyleyen Şener, ''Bunu bir kere normalleştirmek lazım'' diye konuştu. 
     2B meselesinin sadece finansman meselesi olmadığını belirten Şener, özgür alnı açık vatandaşında son derece önemli olduğunu kaydetti. 
     2B'nin Ekim ayında tekrar Meclis gündemine geleceğini, bunun çözülmesi gerektiğini söyleyen Şener, eski siyaset anlayışı bittiği için aslında muhalefetin de buna destek olması gerektiğini belirterek, şöyle devam etti 
     ''Bu kaynak orada var. O halde onun burada durmuyor olması ve uluslararası rekabet gücümüzü bunu kullanmadığımız için olumsuz etkilettirmeye kimsenin hakkı yoktur. 2B'nin çıkması lazım. Meclis'te kaç oy alması lazım. Bana kalırsa 550 oy alması lazım.'' Bugünü ıskalamamak, sürekli olarak dinamik olmak gerektiğini de kaydeden Şener, siyasetinde sürekli olarak en avantajlı yapıları ortaya koymak ile meşgul olması gerektiğini söyledi. 
     Türkiye'nin en büyük ekonomik sorunun yıllardır biriken devlet borçları olduğunu vurgulayan Şener, bu kadar büyük bir borç stokunu eritmek için devlet gelirlerinin birinci mesele haline geldiğini kaydetti. 
     Sanayici ve işadamlarının sürekli olarak kamusal yüklerin azaltılması istediklerini hatırlatan Şener, ''Doğrudur. Ama bir yandan da bu devlet çarkının dönmesi lazım'' diye konuştu. 
     Bu olayın bakış açısına bağlı olduğuna da işaret eden Şener, olaylara günü birlik değil uzun vadeli bakılması gerektiğini sözlerine ekledi. 
     
     ODA MECLİS ÜYELERİNİN SORULARI 
     Konuşmasının sonunda Oda Meclisi üyelerinin sorularını da yanıtlayan Şener, orman vasfını yitirmiş arazilerin satışını düzenleyen 2B'nin çıkmaması halinde, orman arazilerini işgal edenlere ilave bir yük getirilmesi konusuyla ilgili, ''Belki bir tartışma yapmak gerektiğini'' kaydetti. 
     Şener, bu arazileri işgal edenlerin 70 milyonun hakkını gasp ettiklerini ve bunun bir maliyetinin olması gerektiğini belirterek, bu konuyla ilgili ortada fiili bir durum bulunduğunu vurguladı. 
     Söz konusu araziler üzerinde yıllardır yaşayan, bina yapan, bu binaları satanların bir fiili meşruiyet zemini oluşturduğunu ifade eden Başbakan Yardımcısı, bu araziler devletin, milletin malıyken şimdi bazı özel şahıslar tarafından kullanıldığını anlattı. 
     2B ile ilgili yaptıkları değişikte bu arazileri kullananlara bir maliyet çıkarılmasının esas alındığının altını çizen Şener, şunları kaydetti 
     ''Böyle bir ortamda yapılacak şey, düzenlemeleri iyi yapmak, boşluk bırakmamak... Ama yerleşik ve fiilen meşru hale gelmiş olan şeyleri de hukuken meşrulaştırmak lazım, bir bedel karşılığında. İşte o alacağınız bedel 2B ile alacağınız bedel. 2B çıkmazsa bir ilave yük bunlara sağlanabilinir mi Bununla ilgili belki bir tartışma yapmak lazım. Tabi hukuki vaziyetini bilemiyorum ama benim gördüğüm 2B ile ilgili düzenlemenin yapılması orman arazileri üzerinde bir hukuki durumun inşa edilmesi, bu hukuki durum inşa edilirken de millete ait olan bu hakkın alınıp tahsil edilmesi lazımdır diye düşünüyorum.'' 
     
     IRAK SORUNU 
     Şener, 1. tezkere kapsamında Mersin, İskenderun ve Mardin'e ABD askerlerinin gelmesine ilişkin bir soruya verdiği yanıtta da, 1. tezkere kapsamında Türkiye'ye gelen ABD askerlerinin muharip güç olarak gelmediklerini, bazı donanımları kurmak, teknik hazırlıklar yapmak amacıyla geldiklerini söyledi. 
     Meclis'in yabanı asker geçişine izin vermemesi üzerine de bu askerlerin Türkiye'yi terk ettiğini anlatan Şener, 1. ve 2. tezkerenin kapsamlarının birbirinden farklı olduğunu, bunun için de Meclis'in 2. tezkereye ''evet'' demediğini vurguladı. 
     Bir başka soru üzerine de, vergi mükellefi ile oy kullananların aynı kefede değerlendirilmemesi gerektiğini belirten Şener, bir vatandaşın vergi vermesine rağmen vergi mükellefi olamayabileceğine de dikkat çekti. 
     ''Sözgelimi bir adet gazete veya bir paket sigara alan vatandaşın vergi mükellefi olmamasına rağmen, bu ürünler için KDV ödediğini'' belirten Şener, ancak verginin tabana yayılması gerektiğini, aynı mükelleften devamlı vergi alınmasının doğru olmadığını söyledi. 
     
     BDDK ÖNÜNDE İMAR BANKASI MUDİLERİNİN EYLEMİ 
     Başbakan Yardımcısı Şener konuşmasını tamamlamasının ardından Kennedy Caddesi üzerinde bulunan ASO'dan ayrıldı. Şener'in ayrılışı sırasında aynı caddenin karşı tarafında bulunan BDDK önünde bir grup İmar Bankası mudisi eylem yapmaya başladı. 
     Eylem yapan vatandaşlardan bazıları Başbakan Yardımcısı Şener'in yolunu keserek sorunlarını anlatmaya çalışırken güvenlik güçlerinin engeliyle karşılaştı. 
     Çeşitli sloganlar atan ve dövizler taşıyan eylemcilerin adına Nasır Erdem isimli bir mudi BDDK önünde bir basın açıklaması yaptı. 
     Açıklamada, İmar Bankası'nda çifte hesap tutulduğu, Hazine bonolarında açığa satış yapıldığı veya menkul kıymetler nezdinde bunların karşılığının olmadığı yönünde BDDK tarafından yapılan açıklamaların anlamalarının mümkün olmadığı kaydedildi. 
     Açıklamada, İmar Bankası'nda yaşananların mudilerin ruh sağlığını bozduğu belirtilirken, BDDK'ya da yönelik bazı sorular dile getirildi. 
     İmar Bankası mudilerinin eylemi sürerken Kennedy Caddesi'ne çok sayıda çevik kuvvet mensubunun gelerek önlem aldığı görüldü. 
     
</TEXT>
</DOC>
