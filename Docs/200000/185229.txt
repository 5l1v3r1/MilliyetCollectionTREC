<DOC>
<DOCNO> 185229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/spor/bvol.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TEŞEKKÜRLER KIZLAR 0-3 
</HEADLINE>
<TEXT>

   Voleybol Milli Takımımız, estirdiği fırtınayı Avrupa şampiyonluğu kupasıyla süslemek için çıktığı Polonya önünde ikincilikle yetindi, yine de yakaladığı tarihi başarıyla gönüllerimizi fethetti 
      
   Stres faktörü 
   AVRUPA Şampiyonası'nda fırtına estiren Voleybol Milli Takımımız, tarihi başarısını şampiyonluk tacıyla süslemek amacıyla çıktığı finalde Polonya'ya teslim oldu. Final stresi nedeniyle baskı altında kalan ve tutuk bir maç çıkaran Ay - Yıldızlı bayanlarımız beklenilmeyen hatalar yaptı. İlk iki seti 25 - 17 ve 25 - 14 kaybeden ekibimiz, üçüncü sette silkindi, ancak yine de 25 - 17 rakibine teslim olmaktan kurtulamadı. 
   
   Sezer'den kutlama 
   POLONYA, başarılı defans ve pasör Sliwa ile Glinka'nın etkili oyunuyla beşinci Avrupa finalinde ilk kez mutlu sona ulaştı. Maçı izleyen Cumhurbaşkanımız Ahmet Necdet Sezer ile eşi Semra Sezer oyuncularımızı tek tek kutladı. İki takım el ele tribünleri selamlarken, taraftarlar "Türkiye sizinle gurur duyuyor" temposunu tuttu. Millilerimize ikincilik kupasını Devlet Bakanı ve Başbakan Yardımcısı Mehmet Ali Şahin verdi. 
   
   Final ağır geldi    Antrenör Reşat Yazıcıoğulları, rakibin servisini kıramadıklarını, psikolojik olarak da hazır olmadıkları için yenildiklerini söyledi 
   
   Buruk mutluluk 
   POLONYA maçı sonrası oldukça üzgün olan Antrenör Reşat Yazıcıoğulları, daha kaliteli bir maç izletmek istediklerini, ancak baskıya yenik düştüklerini ifade etti. Genç antrenör, "Elimizden geleni yaptık. Ancak rakibin servisini kıramadık. Psikolojik olarak yetmedik. Yine de kızlarımızla gurur duyuyorum. Hepsini öpüyorum. Çok büyük iş başardık. Sağlık olsun" dedi. 
   
   300 altın ödül 
   AVRUPA ikinciliğini kazan Ay - Yıldızlı ekibimize, yönetmelik gereği 300 Cumhuriyet altını verilecek. Öte yandan Atatürk Spor Salonu'nda yapılan kontrollerde iki bin sahte bilet ve çok sayıda sahte akreditasyon kartı ele geçirildi. Dört bin olan kapasitenin iki katı bilet satıldığı, izdiham sırasında çok sayıda cep telefonu ve cüzdanın da çalındığı bildirildi. 
   
   Kritik    Canınız sağolsun 
   RAGIP TEKİN 

   Başımız dik, gurur doluyuz, mutluyuz. Tribünlere katılıyoruz, "Türkiye sizinle gurur duyuyor" diyoruz. Bize bu duyguları yaşattığınız, içimizdeki ateşi volkana dönüştürüp, tarihi bir başarı yakaladığınız için hepinizi yürekten kutluyoruz. Milli takım düzeyinde en büyük başarısı onunculuk olan bayanlarımızın, Avrupa'da ilk kez ikincilik apoleti takmasının onurunu yaşıyoruz. 
   Bunu yakalamak hiç de kolay değil. Rusya'da oynanan Boris Yeltsin Turnuvası'ndan dönüşte bizler bu ışığı hissedip, ortaya koyduk. Ama kimseyi inandıramadık. Şimdi ise değil Türkiye, tüm Avrupa gerçekleştirdiğimiz rüyayı konuşuyor, bu noktaya nasıl ulaştığımızı şaşkın gözlerle izliyor. Teknik kadro, sporcular, tüm imkanlarını seferber eden Federasyon Başkanı Hüsnü Can bu altın zincirin birer halkaları. Hepsini tek tek kutlamak gerek. Zamansız bir şekilde aramızdan ayrılan Deniz Esinduy'u da, bize böyle bir miras bıraktığı için şükranla anıyoruz. Nur içinde yat hocam. 
   Final maçına gelirsek, oyunun genelinde istediğimiz ve düşündüğümüz oyunu sergileyemedik. Bayanlarımız, kendilerini baskı altına alan final stresini bir türlü atamadı. Natalia ve Esra ile yaptığımız ataklarımız cılız kaldı. Polonya'nın pasörü Sliwa takımını başarıyla yönetti. Smaçör Glinka'yı ikiden, Skowronska'yı dörtten iyi kullandı. Tüm çabamız, defanstan dönen toplar yüzünden sıfırlandı. Polonya sayı üretmekte zorlanmadı. Ekibimizi yakından tanıyan Antrenör Andrzej Niemezyk'in akılcı taktik planı aynen işledi. 
   Konfiçyus, "Büyüklük hiç kaybetmemek değil, her kaybettiğinde toparlanıp, ayağa kalkabilmek ve zafere ulaşmaktır" der. Biz kaybettiğimizi düşünmüyoruz, çünkü kazandıklarımızın daha fazla olduğunu biliyoruz. 
   
   Fair play ödülü Türkiye'nin    AVRUPA Şampiyonluğu'nu kaçıran Türkiye, turnuvadaki genel değerlendirme sonunda fair - play ödülü ile teselli buldu. Milli takımın başarılı oyuncusu Gülden de en iyi libero seçildi. En skorer oyuncu Polonya'dan Glinka, en iyi smaçör Rusya'dan Tichtchenko, en iyi blokör Almanya'dan Radzuweit, en iyi servis atan voleybolcu Hollanda'dan Leferink, en iyi pasör Polonya'dan Sliwa ve en iyi manşet alan da Romanya'dan Tolisteanu olarak belirlendi. 
   
   Maçın karnesi 
   HAKEMLER Juraj Morky Slovakya , Karin Zamorcova Çek Cumhuriyeti 
   TÜRKİYE Bahar 5 , Natalia 5 , Özlem 5 , Neslihan 6 , Esra 6 , Aysun 5 , Gülden Libero 5 , Mesude 5 , Pelin 5 , Çiğdem 5 , Sinem 5 
   POLONYA Mroz 7 , Sliwa 9 , Swieniewicz 7 , Skowronska 8 , Glinka 9 , Niemczyk 8 , Lesniewicz Libero 8 , Littoras 6 , Belcik 6 
   SETLER 17 - 25, 14 - 25, 17 - 25 
   
   Son gülen Almanya 3-2    ŞAMPİYONADA Almanya, Hollanda'yı zor da olsa 3 - 2 yenerek, üçüncülüğe ulaştı. İlk iki seti 25-20, 25-15 alan Almanya, daha sonra durdu, Hollanda 24-26 ve 23-25'lik setlerle durumu 2-2'ye taşıdı. Büyük çekişmeye sahne olan tie - break setini 18-16 kazanan Almanya üçüncülüğü elde etti. Rusya - İtalya'yı 3-0 yenerek beşinciliği alırken, Bulgaristan da Romanya'yı 3-1'le geçerek, yedinciliği yakaladı. 
   
   
</TEXT>
</DOC>
