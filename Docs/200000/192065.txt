<DOC>
<DOCNO> 192065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur05.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer başkanlığındaki devlet protokolü, Anıtkabir'de... 
</HEADLINE>
<TEXT>

     Türkiye Cumhuriyeti'nin 80. kuruluş yıldönümü, tüm yurtta, dış temsilciliklerde ve KKTC'de törenlerle kutlanıyor. Cumhuriyet Bayramı dolayısıyla ilk tören, Anıtkabir'de düzenlendi. Cumhurbaşkanı Ahmet Necdet Sezer'in başkanlığındaki devlet protokolü, Büyük Önder'in kabrine çelenk bırakarak saygı duruşunda bulundu. 
     Cumhurbaşkanı Sezer, Anıtkabir Özel Defteri'ne, ''Ulusumuz, en büyük mirasımız olan laik ve demokratik Cumhuriyet'i yeni eserlerle güçlendirmeye, sonsuza kadar korumaya ve yaşatmaya ant içmiştir'' yazdı. 
     Anıtkabir'de düzenlenen törene, Cumhurbaşkanı Ahmet Necdet Sezer, Başbakan Recep Tayyip Erdoğan, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök, Devlet Bakanı ve Başbakan Yardımcıları Mehmet Ali Şahin ve Abdüllatif Şener, Dışişleri Bakanı ve Başbakan Yardımcısı Abdullah Gül, Bakanlar Kurulu'nun diğer üyeleri, TBMM Başkan Vekilleri Yılmaz Ateş, Nevzat Pakdil ve Sadık Yakut, yüksek yargı organlarının başkanları, kuvvet komutanları, CHP Grup Başkanvekili Haluk Koç, CHP Genel Sekreteri Önder Sav, Ankara Valisi Yahya Gür, Ankara Büyükşehir Belediye Başkanı Melih Gökçek ve bazı parti temsilcileri ile diğer askeri ve mülki erkan katıldı. 
     Anıtkabir'deki tören, saat 08.45'de başladı. Cumhurbaşkanı Sezer'in başkanlığındaki heyet, Aslanlı Yol'dan yürüyerek Cumhuriyetimizin kurucusu Ulu Önder Atatürk'ün kabrinin bulunduğu bölüme geçti. Burada Cumhurbaşkanı Sezer tarafından Ulu Önder'in kabrine, üzerinde ''Cumhurbaşkanı'' yazılı kırmızı-beyaz karanfillerden oluşan çelenk konuldu. Ardından saygı duruşunda bulunuldu ve İstiklal Marşı okundu. 
     
     SEZER, ANITKABİR ÖZEL DEFTERİ'Nİ İMZALADI 
     Cumhurbaşkanı Sezer ve beraberindeki heyet, daha sonra Misak-ı Milli Kulesi'ne geçtiler. Cumhurbaşkanı Sezer, burada Anıtkabir Özel Defteri'ni imzaladı. 
     Sezer, deftere şunları kaydetti 
     ''Cumhuriyet'in 80. yılını coşkuyla kutladığımız büyük bayramımızda, ulusça huzurundayız. Kararlı savaşımınız ile ulusumuzu demokratik ve bağımsız bir Türkiye için seferber ederek bizlere büyük eserler bıraktınız. İlke ve devrimlerinizle, Türk Ulusu'na çağdaş uygarlığın yolunu gösterdiniz. Önderliğinizde ulusumuzun tüm varlığını ortaya koyarak kazandığı Kurtuluş Savaşı'nın ardından kurduğunuz Türkiye Cumhuriyeti'ni 80. gurur yılına ulaştırmanın mutluluğunu yaşıyoruz. Cumhuriyet, ulusumuzun çağdaş dünya ile bütünleşme sürecinde en büyük yoldur. Ulusumuz, en büyük mirasımız olan laik ve demokratik Cumhuriyeti yeni eserlerle güçlendirmeye sonsuza kadar korumaya ve yaşatmaya ant içmiştir. İlkeleriniz, devrimleriniz ve ülküleriniz aydınlanma ve çağdaşlaşma çabalarımıza yol gösterici olmayı sürdürecektir. 
     Bu büyük günde, ulus olarak yüksek anınız önünde saygı ile eğiliyor, şükranlarımızı sunuyoruz.'' 
     
</TEXT>
</DOC>
