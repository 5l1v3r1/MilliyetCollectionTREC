<DOC>
<DOCNO> 171853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Davadan dönme' cezası 
</HEADLINE>
<TEXT>

   MHP'li Serik Belediye Başkanı Habalı, Antalyalı 24 MHP'li belediye başkanının resminin bulunduğu tabakta, partiden ayrılan üç başkanın fotoğraflarının etrafını kazıyıp gözlerine bant çekti 
      NAMIK KEMAL KILINÇ Antalya DHA 

   
   Serik'in MHP'li Belediye Başkanı Mehmet Habalı, ortasında Genel Başkan Devlet Bahçeli'nin resmi bulunan ve etrafında Antalya'daki MHP'li 24 belediye başkanının resimlerinin sıralandığı tabakta, "davadan dönen" üç başkanın gözlerine bant attı. 
   
   3 hilal oluştu 
   Habalı'nın makam odasındaki Antalyalı 24 MHP'li belediye başkanının resimlerinin bulunduğu çini tabakta partiden ayrılarak bağımsız kalan Belkıs Belediye Başkanı Remzi Yıldız ve Boğazkent Belediye Başkanı Hasan Oğuz ile Adalet ve Kalkınma Partisi'ne AKP geçen Gebiz Belediye Başkanı Cengiz Büyükgebiz'in resimlerinin çevresi hilal şeklinde kazındı. Tabakta "3 hilal" oluşurken, MHP'den ayrılan başkanların gözlerine ayrıca siyah bant atıldı. 
   
   Yoruma gerek yok 
   Serik Belediye Başkanı Habalı, üç başkana yönelik bu tepkisini "Yorum yapmıyorum. Yorum ortada, nasıl anlarsanız anlayın" diyerek dile getirdi. 
   Gözlerine siyah bant atılan belediye başkanları ise Habalı'nın davranışını siyasi nezaketten uzak bulduklarını ifade ettiler. Belkıs Belediye Başkanı Remzi Yıldız, "hoş değil" derken, diğer başkanlar da Habalı'nın davranışını yanlış bulduklarını belirttiler. 
   
   
   
</TEXT>
</DOC>
