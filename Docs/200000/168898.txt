<DOC>
<DOCNO> 168898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/spor/spo03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim sıkıldı 
</HEADLINE>
<TEXT>

Galatasaray Teknik Direktörü, Wacker maçındaki 2 - 0'lık galibiyete rağmen futbolu beğenmedi 
     Mücadele istiyor 
     SARI - Kırmızılı ekibin çalıştırıcısı Fatih Terim, ilk hazırlık maçındaki futbolu beğenmedi. Terim'in, bu sınavda gol yenmemesine rağmen, defanstaki hatalar canını sıktı. Tecrübeli çalıştırıcı, "Daha fazla mücadele istiyorum. Hataları tek tek anlatacağım. İkinci maçta özellikle savunmada bu yanlışları görmek istemiyorum" dedi. 
     
     Sabri'ye övgü 
     TERİM, sadece Sabri'nin kazanç olarak ortaya çıktığını da belirtti, "Çalışan kazanır. Kalitesini belli etti" diye konuştu. Bu arada kombine satışlarının artması yüzleri güldürürken, Fatih Terim "İtalya'da da böyle. Bir futbolcu transfer edersiniz normal seyreden rakamlar fırlar, bir tane daha alırsınız tavana vurur" yorumunu yaptı. 
     
Cim-Bom'a Servet      DENİZLİSPORLU Servet, Galatasaray'a transferinin son aşamaya geldiğini söyledi. Cim - Bom'un Yeşil - Siyahlılar ile anlaşmak üzere olduğunu vurgulayan milli futbolcu, "Transferin büyük bir ihtimalle gerçekleşeceğini tahmin ediyorum. Ancak herhangi bir aksilik çıkarda bu iş olmazsa üzülmem. Çünkü Denizlispor da büyük bir kulüp ve burada da büyük hedefler var" dedi. 
     
Sabri taht peşinde      WACKER maçında Arif'in attığı golden sonra ikinci golü mükemmel vuruşla ağlara yollayarak 2 - 0'lık galibiyette pay sahibi olan Sabri, hedefinin taraftarın gönlünde taht kurmak olduğunu söyledi. Genç futbolcu, "Fatih Hocam bana güveniyor, takımdaki ağabeylerim de destek veriyor. Bana sadece kendimi göstermek kalıyor. Wacker maçında kendime güvenim de geldi " diye konuştu. 
     
Basınla berabere      GALATASARAY teknik heyetiyle basın mensupları arasında yapılan dostluk maçı kıran kırana geçti ve 8 - 8 sonuçlandı. Sarı - Kırmızılı futbolcular da karşılaşmayı izlerken, hocalarına büyük destek verdiler. Terim'in forvette yer aldığı maçta, Kulüp Doktoru Bülent Bayraktar'ın bileği dönünce Arif, "Bak işte bilek dönmesi böyle oluyor" diye takıldı. 
     
     Galatasaray günlüğü 
     Orhan Aç 
     AVUSTURYALI futbolseveler, Galatasaraylı futbolcuların isimlerini öğrenmeye çalışırken, yaptıkları telaffuz hataları herkesi güldürüyor. Ev sahipleri, Orhan Ak'ı, Orhan Aç diye çağırmaya başladılar. 
     
     Kafacı Abel 
     WACKER maçında iyi oynayamayan Xavier, idmanlarda ise kafa toplarını kimseye bırakmıyor. Gol bölgelerinde etkili olan Portekizli oyuncu, savunmada da aynı başarıyı göstermek için çok çalışıyor. 
     
     Sesli mesaj 
     CİM - Bom'un resmi internet sitesi bir reforma daha imza attı. Bu siteyi ziyaret edecek taraftarlar, bundan böyle hergün Galatasaraylı iki futbolcunun MP3 formatında mesajını dinleyebilecekler. 
     
     Hoca kızdı 
     MÜNİH havaalanında yaşanan kavganın basında yer almaya devam etmesi Fatih Terim'i kızdırdı. İdman boyunca sinirli görünen Terim, bu konuda kendisine haksızlık yapıldığını söyledi ve basına röportaj yasağı getirdi. 
     

</TEXT>
</DOC>
