<DOC>
<DOCNO> 162801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur22.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faisal Finans eski yöneticileri beraat etti... 
</HEADLINE>
<TEXT>

     Suudi Arabistan eski kralının oğlu Prens Mohammed Al Faisal Al Saud'un da aralarında bulunduğu Faisal Finans Kurumu'nun 7 eski yöneticisi, ''Vergi Usul Kanunu'na muhalefet etmek'' suçundan yargılandıkları davada beraat etti. 
     İstanbul 4. Ağır Ceza Mahkemesi'ndeki duruşmaya, tutuksuz sanıklar Suudi Arabistan uyruklu Mohammed Al Faisal Al Saud, Abdulaziz Abdullah El Fadda, İsviçre uyruklu Omar Abdi Ali, Mahmoud El Halw ile Mısır uyruklu Mohammed Fouad El Sarraf, Abdu Hamed Abou Moussa ve Türk vatandaşı Salih Özcan katılmadı. 
     Davayı karara bağlayan mahkeme heyeti, sanıkların, kurumun yönetim kurulu üyeleri olduklarını, ancak işlemlerin kendileri tarafından değil vekalet verdikleri yöneticiler tarafından yapıldığının belirlendiğini kaydetti. 
     Mahkeme heyeti, bu nedenle suça konu olan eylemlerde sorumlulukları bulunmadığı gerekçesiyle tüm sanıkların beraatlarını kararlaştırdı. 
     
     İDDİANAMEDEN 
     İstanbul Cumhuriyet Savcısı Emin Ateşağaoğlu'un hazırladığı iddianamede, Faisal Finans Kurumu'nun kayıtlarına 1996 yılının Mayıs ve Aralık aylarında 12 adet gerçek dışı belge geçirildiği, bu durumdan da kurumun yöneticileri konumunda olan sanıkların sorumluluğu bulunduğu öne sürülüyordu. 
     İddianamede, tüm sanıkların, ''213 Sayılı Vergi Usul Kanunu'na muhalefet etmek'' suçundan 6 ay ile 3'er yıl arasında hapis cezasına çarptırılmaları isteniyordu. 
     
</TEXT>
</DOC>
