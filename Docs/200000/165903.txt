<DOC>
<DOCNO> 165903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur12.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Garip bir dava... Doğum şekline göre ceza alacak... 
</HEADLINE>
<TEXT>

     Sivas'ta İzmir'den kaçırdığı 14 yaşındaki B.Ö. ile ilişkiye girip hamile bırakan 24 yaşındaki Yusuf Serter'in alacağı cezayı, doğum şekli belirleyecek. Mahkeme heyeti, hamile olmasına rağmen muayenede bakire görünen B.Ö.'nün normal doğumda kızlık zarı bozulacağı gerekçesiyle cezaya 2.5 yıl ekleme yapılacağını bu nedenle kararın doğum şekline göre verileceğini belirterek, duruşmayı erteledi. 
     Sivas 2. Ağır Ceza Mahkemesi'nde görülen duruşmaya, tutuklu sanık Yusuf Serter katılırken, tutuksuz yargılanan babası Tamer ve üvey annesi Aynur Serter katılmadı. Mağdur B.Ö. ile ailesi de duruşmada yer almadı. '15 yaşından küçük kızla cinsel ilişkiye girmek' suçundan 5 yıl hapis cezası istemiyle yargınan Serter, B.Ö.'yü sevdiğini söyledi. 
     Yaklaşık 7 ay önce hamile olduğu tesbit edilen B.Ö.'nün muayenesinde kızlık zarının bozulmaması, davaya ilginç bir boyut kazandırdı. Mahkeme heyeti, kararın B.Ö.'nün yapacağı doğum şekline göre verileceğini bildirdi. Normal doğum sırasında kızlık zarı bozulacağı için TCK 418'inci maddesi gereğince cezaya 2.5 yıl daha ekleme yapılarak, Yusuf Serter'e 7.5 yıl hapis cezası verilecek. Doğum sezaryen ile gerçekleşirse, kızlık zarı bozulmayacağı için, ceza 5 yılda kalacak. 
     AİLE TAZMİNAT İSTEDİ 
     Duruşmaya müdahillik dilekçesi gönderen B.Ö'nün annesi Zehra Ö, yıprandıkları gerekçesi ile kendisi adına 10, kızı adına da 30 milyar lira manevi tazminat talebinde bulundu. Dilekçenin okunmasından sonra söz alan sanık Yusuf Serter, "Bu parayı ödeyemem. 30 milyarım olsa bunlar başıma gelmezdi'' dedi. Sanığın tutukluluk halinin devamına karar veren mahkeme, duruşmayı erteledi. 
     
</TEXT>
</DOC>
