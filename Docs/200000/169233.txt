<DOC>
<DOCNO> 169233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/spor/spo03.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsimler değil, takım oynar 
</HEADLINE>
<TEXT>

Star olmadığını ısrarla vurgulayan Frank de Boer, "Böyle büyük oyuncuların arasında ön plana çıkamam. Çünkü Galatasaray'da bulunan isimlerin çoğunu dünya tanıyor" dedi 
     CÜNEYT KARAKAYA 

     "İnanmasam gelmezdim" 
     CİM - BOM'UN bu sezon kadrosuna kattığı Frank de Boer, ilk izlenimlerini MİLLİYET'e aktardı. Kendisinin konumuyla ilgili olarak Popescu'yu örnek gösteren Hollandalı futbolcu, "O nasıl bu takıma birşeyler katıp, tribünlerin sevgilisi olduysa, ben de aynısını başarmak için uğraşacağım. Eşimle birlikte çok iyi iki sene geçireceğime inanıyorum" diye konuştu. Başarının olduğu yerde bulunmak için Galatasaray'ı tercih ettiğini belirten de Boer, "İnanmasaydım gelmezdim" yorumunu yaptı. 
     
     "Kaliteli futbolcu çok" 
     KENDİSİNİN Galatasaray'da star olmadığını söyleyen Frank de Boer, Mondragon, Bülent Korkmaz'dan, Hakan Şükür, Ümit Karan, Revivo, Xavier ve Hasan Şaş'a kadar böylesine büyük futbolcuların arasında, kendisinin ön plana çıkması gibi bir durumun olamayacağını vurguladı. Hollandalı oyuncu, "Çünkü bu isimlerin çoğunu dünya tanıyor. Çıktığım iki idmanda da gördüm ki, sanılandan daha çok kaliteli futbolcu var. İyi bir ekip oluşturuldu. Sahada isimler değil, takımlar oynar" ifadesini kullandı. 
     
     "Derbiyi biliyorum" 
     HASAN Şaş'a ayrı olarak değinen Frank de Boer, "Dünya Kupası'ndaki performansı üst düzeydi. Onunla aynı takımda oynamaktan zevk duyacağım. Bence büyük bir futbolcu" diye konuştu. Türkiye'de birçok maça çıktığı için tribünlerin atmosferini çok iyi bildiğini de söyleyen Hollandalı futbolcu, şöyle devam etti "Beşiktaş, Fenerbahçe, Bursaspor ve Trabzonspor'u tanıyorum. Türkiye'de de ligler çok zorlu geçiyor. Fenerbahçe ile olan zorlu mücadeleyi biliyorum. O maçları iple çekiyorum." 
     
     Galatsaray günlüğü 
     Sedat 1 numara 
     CİM-BOM'UN Avusturya kampı en çok genç Sedat'a yaradı. Depar çalışmalarında bayrağı kimseye kaptırmayan Sarı - Kırmızılı futbolcu, birçok takım arkadaşına da fark atıyor. Sedat'ın bu hızı, Fatih Terim'den de alkış alıyor. 
     
     Çabuk kaynaştı 
     TAKIMA henüz iki gün önce katılan Frank de Boer, arkadaşlarına çabuk alıştı. Revivo ile İspanyolca, Suat Usta ile Almanca anlaşan Hollandalı, diğer arkadaşlarıyla İngilizce sohbet ediyor. Yıldız oyuncu, akşam yemeğinde de Hasan, Hakan Şükür ve Baliç ile birlikte masaya oturdu. 
     
     Senfoni orkestrası 
     ELLERİ çırparak oyuncularına idman yaptıran Teknik Direktör Fatih Terim, espriyi patlattı. Başkan Özhan Canaydın'ın yanına giden Terim, "İşte Galatasaray Senfoni Orkestrası" derken, Canaydın da buna tebessüm ederek karşılık verdi. 
     
     Siftah yaptılar 
     ASLAN'IN dün yaptığı idmanda Hakan Şükür ve Abdullah ilk kez çift kale maçta oynadı. İki tecrübeli oyuncu da olumlu sinyaller verdi. Lukunku ve Baliç düz koşu yaparken, Frank De Boer topla çalışmaya başladı. Çok neşeli geçen idmanı yaklaşık 300 gurbetçinin yanısıra başkan Özhan Canaydın da izledi. 
     
     Yıldızlar yolcu 
     NIKE Premier Cup Dünya Kupası'nda Türkiye ve Galatasaray'ı temsil edecek olan Sarı - Kırmızılı yıldızlar bugün ABD'ye uçuyor. Oregon Eyaleti'nde başlayıp 21 Temmuz'da sona erecek şampiyonada mücadele verecek olan Cim - Bom'un gençleri, Avrupa'nın ardından dünyanın da bir numarası olmayı hedefliyor. 
     

</TEXT>
</DOC>
