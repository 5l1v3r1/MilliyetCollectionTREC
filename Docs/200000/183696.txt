<DOC>
<DOCNO> 183696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/spor/spo04.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekke'yi bekleyip çorbayı içtiler 
</HEADLINE>
<TEXT>

   Trabzon, 5 haftadır uzak kaldığı golcüsüyle Samsun'u devirdi. Fatih, "Kazanmamız daha önemliydi" dedi 
      
   'Büyük baskı vardı' 
   5 maçlık cezasını tamamlayıp, takımının başında sahaya çıktığı ilk karşılaşmada iki gol birden atan Trabzonspor Kaptanı Fatih Tekke yüzleri güldürdü. Bordo - Mavililer'in "Can simidi" olarak tanımladığı Fatih, geçen yıl da mükemmel bir seri yakalayıp, takımını üst sıralara taşımıştı. Samsunspor maçına çıkarken üzerinde büyük bir baskı hissettiğini ifade eden kaptan, karşılaşmanın çok zor geçtiğini belirtti. 
   
   'Sıra UEFA turunda' 
   UZUN süredir oynamadığını, bu nedenle tam olarak hazır olmadığını vurgulayan Fatih Tekke, çok iyi motive olduğunu belirterek, "Maç sırasında kendimi mükemmel hissettim" diye konuştu. Bordo - Mavili futbolcu konuşmasına şöyle devam etti "Rakibin sertliğine rağmen oyuna adapte oldum. Attığım iki golde takım arkadaşlarımın rolü büyüktü. Benim gol atmamdan çok kazanmamız mükemmel oldu. Şimdi hedefimiz UEFA'da tur atlamak." 
   
   İspanya'ya yarın gidiyorlar 
   VİLLARREAL ile oynanacak maçı düşünen Trabzonspor Teknik Direktörü Samet Aybaba, futbolcularına dün izin verdi. UEFA Kupası karşılaşmasının hazırlıklarına bugün başlayacak olan Karadeniz ekibi yarın İspanya'ya hareket edecek. Takımda Van de Paar dışında eksik olmadığı, Augustine'nin de sakatlık sorununu aştığı ve Villarreal karşılaşmasında oynayabilecek duruma geleceği ifade edildi. 
   
   Kriz son anda aşıldı 
   İSPANYA'NIN, Trabzonspor kafilesi dışındaki hiç kimseye vize vermemesi nedeniyle yaşanan kriz aşıldı. Ustatour'un gazeteci ve taraftar grubu dahil 80 kişi için yaptığı başvuru için, "geç kaldınız" diyen İspanya Başkonsolosluğu, araya Trabzon Gazeteciler Cemiyeti'nin girmesiyle birlikte bu kararından vazgeçti. İki gün süren kriz, cemiyetin çabalarıyla son buldu. 
   
   
</TEXT>
</DOC>
