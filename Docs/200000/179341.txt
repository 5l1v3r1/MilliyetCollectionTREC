<DOC>
<DOCNO> 179341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko11.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Ortadoğu'daki asıl sorun fakirlik 
</HEADLINE>
<TEXT>

     Devlet Bakanı Kürşad Tüzmen, Ortadoğu'nun asıl sorununun fakirlik olduğunu belirtti. 
     Tüzmen, Didim 8. Barış Şenlikleri kapsamında düzenlenen,''Ortadoğu'da Savaş-Barış ve Gelecek''konulu açık oturumda yaptığı konuşmada, Türkiye'nin yıllardır bu bölgede ticaret hacmini geliştirmek için çaba sarfettiğini söyledi. 
     Türkiye'nin Ortadoğu'da barış istediğini ve bunun mücadelesini verdiklerini ifade eden Tüzmen, ''Maalesef savaş oldu. Savaşın sonuçlarını ise hep birlikte görüyoruz. Binlerce yıl birlikte yaşamış insanların arasındaki politikaları belirlemenin de zor olacağını biliyorduk. Ortadoğu'nun asıl sorunu fakirliktir. Öncelikle bunu çözmek gerekir'' diye konuştu. 
     Türkiye'nin komşuları ile olan ticaret ilişkilerini artırması gerektiğine işaret eden Tüzmen, kendilerinden önceki dönemlerde Türkiye'nin komşularıyla olan ticaret hacminin yüzde 3 olduğunu kaydetti. Bakan Tüzmen, sözlerini şöyle sürdürdü 
     ''Biz Suriye ile olan ticaret hacmimizi yüzde 90, Rusya ile yüzde 44, İran ile yüzde 55, Yunanistan ile yüzde 36 artırdık. Genel toplamda da komşularımızla olan ticaret hacmimizi yüzde 55 artırdık. İhracatımızın bu yıl 40 milyar dolar olacağını tahmin ediyoruz.'' Türkiye'nin komşu ülkelerle güvenlik kuşağı oluşturması gerektiğine dikkat çeken Tüzmen, savunmaya harcanan paranın eğitime ve sağlık sektörüne harcanması gerektiğini kaydetti. 
     Tüzmen, bugün olduğu gibi gelecekte de Ortadoğu'da kalıcı ve kesin bir barış istediklerini ifade etti. 
     
</TEXT>
</DOC>
