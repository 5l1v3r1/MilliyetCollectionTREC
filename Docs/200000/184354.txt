<DOC>
<DOCNO> 184354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko39.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Abdullah Gül'e yanıt... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Dışişleri Bakanı ve Başbakan Yardımcısı Abdullah Gül'ün ''TÜSİAD'ın arkasında Türkiye'nin dışında bazı güçler var, bunları da biliyoruz'' şeklinde basına yansıyan açıklamasıyla ilgili yazılı bir açıklama yaptı. 
     TÜSİAD'ın görüşlerini ifade ederken hiçbir dış gücün etkisinde kalmadığı vurgulanan açıklamada, şu görüşlere yer verildi 
     ''Başbakan Yardımcısı ve Dışişleri Bakanı Sayın Abdullah Gül'ün, TÜSİAD'ın, değişen arka plana bağlı olarak, Irak politikasının, demokratik sürece katkı ve insani yardım ekseninde ve Birleşmiş Milletler şemsiyesi altında değerlendirilmesi önerisinin, ancak ve ancak bir dış gücün baskısıyla yapılmış olacağı yönündeki beyanatının eksik bilgi veya hatalı bir aktarım sonucu oluştuğunu umuyoruz. 
     TÜSİAD, kamuoyu ile paylaştığı bütün görüşlerini ifade ederken, dernek içi danışma mekanizmalarını işletmiş, şimdiye kadar hiçbir dış gücün etkisinde kalmamış ve her zaman özgür iradesini yansıtmıştır. Gücünü kendi üyelerinden alan TÜSİAD, hiçbir zaman dış güçlere ihtiyaç duymamıştır.'' Açıklamada, derneğin, inandığı gerçekleri, hiçbir iç ve dış baskı altında kalmadan, tüm açıklığıyla söylemeye devam edeceği bildirildi. 
     TÜSİAD'ın kamuoyuna ilettiği görüşleri nedeniyle, bugüne dek, pek çok kez benzer tepkilerle karşılaştığı kaydedilen açıklamada, ''Ancak bugün içinde bulunduğumuz konjonktürde, Başbakan Yardımcısı ve Dışişleri Bakanı Sayın Abdullah Gül'den daha içerikli bir tartışma çizgisi izlemesini beklerdik'' ifadesi kullanıldı. 
     
</TEXT>
</DOC>
