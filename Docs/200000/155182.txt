<DOC>
<DOCNO> 155182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur18.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak'a alkol eleştirisi... 
</HEADLINE>
<TEXT>

     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, en çok izlenen diziler arasında yer alan ''Asmalı Konak''ta, alkol ve alkolle ilgili tutumun çok ön plana çıktığını belirterek, ''Bu dizide gizli propaganda yapıldığı ve bunun da alkole özendirici olduğu yönünde sıkıntılarım var'' dedi. 
     Doç. Dr. Verimli, hastanenin Alkol Madde Araştırma ve Tedavi Merkezi'nde AMATEM tedavilerini başarıyla sonuçlandıran bağımlıların alkolden kurtulmaları nedeniyle Mazhar Osman Uzman Salonu'nda düzenlenen yaş günü kutlamasına katıldı. 
     Burada konuşan Doç. Dr. Verimli, televizyonlarda büyük ilgi gören ''Asmalı Konak'' ve ''Gülbeyaz'' adlı dizileri eleştirerek, bu dizilerde gizli propaganda yapıldığını savundu. 
     Özellikle ''Asmalı Konak'' dizisinin çok popüler olduğunu ve milyonlarca seyirci tarafından beğeniyle takip edildiğini vurgulayan Doç. Dr. Verimli, şunları söyledi 
     ''Gülbeyaz adlı dizide adamın biri ölümüne rakı içiyor. Asmalı Konak dizisinde Nevşehirli ve geleneklerine bağlı bir aile canlandırılıyor. Ancak buradaki başı örtülü bayanlar biraraya gelip sürekli şarap içiyorlar. Türk aile yapısında başı örtülü bayanların biraraya gelip sürekli şarap içmesi var mıdır Bunlar toplumu içkiye özendiriyor. 
     Asmalı Konak dizisinde, alkol ve alkolle ilgili tutum çok ön plana çıktı. Bu dizide gizli propaganda yapıldığı ve bunun da alkole özendirici olduğu yönünde sıkıntılarım var.'' Doç. Dr. Verimli, yapımcıların sorumluluk anlayışı gereği dizilerin içkiyi özendirici bir nitelik taşımamasına önem vermesi gerektiğini belirtti. 
     Alkol bağımlılığının da bir hastalık olduğunu vurgulayan Doç. Dr. Verimli ilginç bir benzetme yaparak, ''Kimsenin SARS'ı başkasına bulaştırmaya hakkı olmadığı gibi alkolü özendirmeye de hakkı yoktur. O da hastalık, bu da'' diye konuştu. -YAŞ GÜNÜ KUTLAMASI- Bu arada bu yıl yirmincisi düzenlenen ''Bağımlılık Dayanışma Grubu Yaş Günü'ne, eski alkol bağımlıları ve aileleri ile AMATEM'de tedavileri süren hastalar katıldı. 
     AMATEM Klinik Şefi Doç. Dr. Duran Çakmak, geçtiğimiz yıl 5 bin 500 madde, 9 bin 500 alkol bağımlısının başvuru yaptığını ve bin 500 hastanın yatarak tedavi gördüğünü söyledi. 
     Doç. Dr. Çakmak, dar bir kadroyla çalışmalarına karşın Türkiye standartlarının üzerinde hizmet verdiklerini ifade etti. 
     Müzik ve tiyatro gösterisinin ardından alkol bağımlılığından kurtuluşlarının birinci, beşinci, onuncu ve yirminci yılını dolduranlara belge verildi. 
     Kutlamaların sonunda Doç. Dr. Verimli ve Doç. Dr. Çakmak, hastalar ve personelle birlikte ''yaş günü pastası'' kesti. 
     
</TEXT>
</DOC>
