<DOC>
<DOCNO> 164900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun27.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yayınlanan gazetelerin sayısı 165'e çıktı 
</HEADLINE>
<TEXT>

     Irak'ın tarihinde ilk kez, ülkede yayınlanan günlük ve haftalık gazetelerin sayısı 165'e çıktı. 
     Irak'ta son 35 yılda çıkan gazete ve dergiler, hükümetin ve Devlet Başkanı Saddam Hüseyin'in talimatıyla yayınlandığı için, rejimin 9 Nisan'da çökmesiyle bu yayınlar da durdu. 
     Saddam Hüseyin döneminde, hükümetin yayın organı sayılan El Cumhuriye, iktidar partisi Baas'ın yayın organı El Tavra, Savunma Bakanlığı'nın yayın organı El Kadisiye ile Arap ve Kürt Baasçılarının yayın organı El Irak gazeteleri, yönetimin çökmesiyle yayınlarını durdular ve kadroları ortadan kayboldu. 
     Bu gazetelerin yönetim ve matbaalarına da muhalif güçler el koydu. Saddam rejimi çöktükten bir gün sonra Bağdat ve Irak'ın diğer illerinde, parti ve bağımsız kişiler tarafından gazeteler yayınlanmaya başladı. 
     Irak dışında yayın yapan ve muhalifler tarafından yönetilen El Zaman gazetesi, Londra ve Bahreyn baskılarından başka Bağdat ve Basra baskılarını çıkardı. Sumer gazetesi de Kuveyt ve Şam baskılarından sonra Bağdat baskısını çıkarmaya başladı. 
     Gün geçtikçe artan gazete sayısı Bağdat'ta 85'e ulaşırken, diğer 80 gazete çeşitli illerde yayınlanıyor. 
     
     MENDELİ İLÇESİNDE BELEDİYE MECLİSİ KURULDU 
     Bu arada, Irak'ın doğu sınırına düşen Mendeli ilçesinde, belediye meclisi kuruldu. 
     Mendeli ilçesinde koalisyon kuvvetlerinin yönetiminde 2 gün önce yapılan seçim sonucu, ilk kez Türkmen, Kürt ve Araplardan oluşan bir belediye meclisi oluşturuldu. 
     Seçim sonucu belediye meclisine 4 Kürt, 3 Türkmen ve 3 Arap girdi. 
     
</TEXT>
</DOC>
