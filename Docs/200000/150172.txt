<DOC>
<DOCNO> 150172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun33.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB gayri resmi zirvesi sona erdi 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, gayri resmi Atina zirvesinde karar almadıklarını, Avrupa'nın geleceği konusunda görüş alışverişinde bulunduklarını söyledi. 
     Simitis, zirveden sonra Avrupa Konvansiyonu Başkanı Valery Giscard d'Estaing ve AB Komisyonu Başkanı Romano Prodi ile birlikte basın toplantısı düzenledi. 
     Toplantıda, Avrupa Konvansiyonu çerçevesinde AB içinde reform yapılmasına yönelik 5 ana konunun ele alındığını belirten Simitis, üye ülkelerin Giscard d'Estaing'e görüşlerini aktardığını kaydetti. 
     Simitis, AB üyeliğine kabul edilen 10 ülkenin liderlerinin de bu toplantıda katılımcı olarak yer aldıklarını ve görüşlerini sergilediklerini söyleyerek, bunun bir ilk olduğunu belirtti. 
     AB liderlerinin, Konvansiyon'un çalışmalarının 20 Haziran'da yapılacak AB Selanik zirvesine kadar tamamlanmasını ve bu zirvede Avrupa Anayasası'yla ilgili anlaşma taslağının sunulması arzularını dile getirdiklerini belirten Simitis, Giscard d'Estaing'in de zamanın kısıtlı olmasına rağmen elden gelenin en iyisinin yapılacağını belirttiğini söyledi. 
     Üye ülkelerin Avrupa'nın geleceğini biçimlendirecek bu çalışmaya ilişkin görüş ayrılıkları ve hemfikir oldukları noktalar bulunduğunu söyleyen Simitis, ''Gündemde bilindiği gibi Avrupa Konseyi başkanlığı görevinin kalıcı bir hale getirilmesi ya da dönem bazında devamı, AB Komisyonu'nun yapısı, yetkileri, Avrupa entegrasyonunun devamı ve bu konuya gösterilmesi gereken özen gibi konular var. Ancak esas olan, daha etkin bir birlik istiyoruz çabuk karar alabilen daha demokratik, işlevsel'' dedi. 
     Simitis, Yunanistan'ın AB içinde eşitlik ve tüm üyelerin başkanlığa eşit ağırlıklı katılımını arzu ettiğini de belirtti. 
     Sorular üzerine Simitis, ''AB içindeki küçük ve orta büyüklükteki ülkeler'' şeklinde yapılan tanımlamalardan hoşlanmadığını vurguladı. 
     Simitis, AB liderlerinin ''Atina Deklarasyonu'' adıyla anılacak ve bugünün Avrupa tarihi açısından önemini vurgulayan bir bildiri yayınlanacağını da açıkladı. 
     
     ISCARD D'ESTAING 
     Bu arada bugünkü zirvede yoğun bir görüş alışverişi olduğunu, kendisinin konvansiyonun çalışmaları hakkında üye ülkelere bilgi verdiğini söyleyen Valery Giscard d'Estaing, AB'nin tek bir yasal şahsiyet kazanması, bir anayasal anlaşmayla tek kurumsal çerçeve oluşturulması ve AB organlarının yenilenmesi konularının gündemi oluşturduğunu belirtti. 
     Bir AB dışişleri bakanlığı görevi oluşturulmasının da ele alınan konulardan olduğunu belirten Giscard d'Estaing, ''ABD'nin, Çin'in, Rusya'nın vs. dışişleri bakanları var. Niçin AB'nin de bir dışişleri bakanı olmasın'' dedi. 
     Giscard d'Estaing, konvansiyon çalışmalarını Selanik zirvesine kadar tamamlamayı ve anayasal anlaşmaya ilişkin taslağı sunmayı hedeflediklerini de vurguladı. 
     Üye ülkeler arasında bazıları aşırı uçlarda olmak üzere görüş farklılıkları bulunduğunu belirten Giscard d'Estaing, görüşmelerle Avrupa Konseyi Başkanlığı'nın yapısı, AB Komisyonu'nun yeni biçimi gibi konularda orta yolun bulunacağını düşündüğünü kaydetti. 
     Giscard d'Estaing, Avrupa Konseyi başkanının nasıl belirleneceği ve görev süresinin ne olacağı konusunda AB içinde çoğunluk itibarıyla daimi başkanlıktan yana bir tavır olduğunu da belirtti. 
     Öte yandan AB Komisyonu Başkanı Prodi, üye ülkeler arasında ulusal parlamentoların rolü ve temel haklar şartının anayasaya uyumu gibi konularda görüş ayrılığı, ancak diğer pek çok konuda fikir birliği bulunduğunu söyledi. 
     





</TEXT>
</DOC>
