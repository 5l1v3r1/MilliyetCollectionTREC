<DOC>
<DOCNO> 168185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/siy20.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

Piri Reis açıldı Atina karıştı      Türk araştırma gemisi Piri Reis'in Ege'ye açılması Atina'da tansiyonu yükseltti. Türk Dışişleri nezdinde "sözlü girişimde" bulunduklarını açıklayan Yunan hükümet sözcüsü Hriustos Protopapas, "Konuyu takip ediyoruz. Türk tarafından yatıştırıcı izahat verildi. Sorun çıkmayacağını ümit ediyoruz" dedi. Marmaris yakınlarında seyreden Piri Reis'in "Türkiye'nin talep ettiği kayalıklarda araştırma yapacak" gürültüsü koparan Yunan basınının verdiği haberlere göre, Türk gemisinin ilan edilen koordinatlarda araştırma yapması halinde büyük sorun yaşanacağını ileri sürdü. 
     
CHP genel görüşme istedi      CHP, Süleymaniye krizi karşısında hükümetin etkin önlemler almadığı gerekçesiyle TBMM'de Genel Görüşme açılmasını istedi. CHP Grup Başkanvekilleri Mustafa Özyürek, Oğuz Oyan ve Haluk Koç tarafından verilen genel görüşme önergesinde, "Diplomatik alanda yaşanan gelişmelerin, bu süreçte ulusal onur ve Türkiye'nin uluslararası çıkarları açısından krizin son derece kötü yönetildiğini ortaya çıkardığı" belirtildi. CHP lideri Deniz Baykal da, "ABD Türkiye'ye karşı yaptığı bu haksız muameleden dolayı özür dilemelidir. Türkiye'yi ancak bu tatmin eder" dedi. 
     
Erdoğan-Özkök yakınlığı      Kuzey Irak'ta Türk askerlerinin ABD askerlerince gözaltına alınmasıyla yaşanan krizin çözüme ulaşmasının ardından Başbakan Recep Tayyip Erdoğan ve Genelkurmay Başkanı Org. Hilmi Özkök dün ilk kez Çankaya Köşkü'nde biraraya geldi. Cumhurbaşkanı Ahmet Necdet Sezer'in İsrail Cumhurbaşkanı Moshe Katsav onuruna verdiği yemekte yanyana oturan Erdoğan ve Özkök uzun süre başbaşa sohbet etti. İkili arasında geçen hararetli konuşma merak uyandırdı. 
     
Çapan kurtuldu      Esenyurt Belediye Başkanı Gürbüz Çapan hakkında Kars'ta yerel bir televizyonda yaptığı konuşma nedeniyle çıkarılan gıyabi tutuklama kararı kaldırıldı. Çapan'ın avukatı Ergin Cinmen, kararının kaldırılması için Kars 2. Asliye Ceza Mahkemesi'ne dün sabah dilekçe verdi. Dilekçede, Çapan'ın Atatürk'e hakaret etmediği, aksine onu yücelttiği öne sürüldü. 
     
Erbakan'dan ders      SP Genel Başkanı Necmettin Erbakan, hükümetin İsrail Cumhurbaşkanı Moşe Katzav'ı ağırlarken kendisinin Filistin'in Ankara Büyükelçisi Fuad Yasin'i kabul ettiğini belirterek, "Hükümetin bundan ders almasını temenni ederiz" dedi. Erbakan, İsrail'in politikalarını destekler görünmenin bile ağır bir kabahat olduğunu belirtti. 
     
Cem'e miting cezası      Yeni Türkiye Partisi YTP Genel Başkanı İsmail Cem, 3 Kasım seçimlerinden önce Emniyet'in suç duyurusu üzerine Zonguldak'ta izinsiz miting düzenlediği gerekçesiyle 398 milyon lira para cezasına çarptırıldı. YTP'den istifa eden eski Devlet Bakanı Hasan Gemici ile eski İl Başkanı Volkan Yalçıner de para cezasına mahkum oldu. 
     

</TEXT>
</DOC>
