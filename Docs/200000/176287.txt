<DOC>
<DOCNO> 176287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun08.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kişi aynı şekilde öldürüldü, Virginia'da polis alarmda... 
</HEADLINE>
<TEXT>

     ABD'nin Virginia eyaletinde, bir haftadan kısa sürede 3 kişinin vurularak öldürülmesi polisi alarma geçirdi. 
     Charleston yakınlarında geçen Perşembe günü farklı yerlerde bir erkekle kadının vurulması, yine bir adamın daha sonra aynı şekilde vurularak öldürülmesi, geçen yıl ''keskin nişancı'' dehşeti yaşayan Amerikalılarda endişeye yol açtı. 
     Yetkililer, ölümlerin, geçen yıl Washington bölgesinde bir keskin nişancının cinayetleriyle taşıdığı benzerlikten duyduğu endişeyi dile getirerek, cinayetlerin tek kişi tarafından işlenmiş olabileceğini belirtti. 
     Kurbanların, Charleston'ın batı yakasında bir benzin istasyonundaki telefon kulübesinde görüşme yaparken öldürülen Gary Carrier Jr. 34 , Charleston'ın doğusundaki bir benzin istasyonundan benzin alırken vurulan Jeanie Patton 31 ve yine bir benzin istasyonunun önünde öldürülen Okey Meadows 26 olduğu bildirildi. Polis, her üçünün de aynı kalibrelik silahla, 30 metre uzaklıktan vurulduğunu açıkladı. 
     Washington bölgesinde geçen Ekim'de 10 kişi öldürülmüş, 3 hafta süren cinayetler serisinin ardından 2 kişi tutuklanmıştı. 
     
</TEXT>
</DOC>
