<DOC>
<DOCNO> 151943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/dunya/dun02.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Fransa cezalandırılacak 
</HEADLINE>
<TEXT>

ABD Dışişleri Bakanı, Irak savaşına karşı çıkan Fransa'nın yaptığını ödeyeceğini açıkladı. Fransa, kuzey cephesini engellemekle de suçlanıyor 
     DIŞ HABERLER SERVİSİ 

     ABD Dışişleri Bakanı Colin Powell, BM'de Irak konusunda Washington'a kafa tutan Fransa'nın cezalandırılacağını söyledi. Powell, "Fransa, ABD'ye muhalefet etmesinin sonuçlarına katlanacak" derken, ABD Temsilciler Meclisi'nin eski Başkanı Newt Gingrich de, Türkiye'den kuzey cephesinin açılmamasının sorumlusu olarak "Bütün dünyada ABD'ye karşı kampanya yürüten" Fransa'yı gösterdi. 
     
     Ankara'yı tehdit ettiler 
     Washington'da, "American Enterprise Institute" adlı düşünce kuruluşunda Irak'ın geleceği konulu toplantıda konuşan Gingrich, Amerikan askerlerinin Türk topraklarında konuşlandırılmasına ilişkin tezkerenin TBMM'de 1 Mart'ta reddedilmesi konusuna değindi. Gingrich, "Meclis oylamasında karşı oy verilmesi için, Fransa Türklerin kolunu büktü" dedi. Toplantıda, Fransız ve Alman hükümetlerinin, Türkleri "savaş çabalarına yardımcı olmaları halinde, bir nesil boyunca Avrupa dışında kalacakları" şeklinde tehdit ettiği iddiası da ortaya atıldı. 
     
     Yanına kalmayacak 
     Önceki gün PBS Televizyonu'nun sorularını yanıtlayan Colin Powell ise, "ABD'ye karşı çıkan Fransa'nın cezalandırılıp cezalandırılmayacağının" sorulması üzerine, "evet" diye yanıt verdi. 
     Fransa'ya karşı ne tür bir ceza uygulanacağını belirtmeyen Powell, Paris'in BM Güvenlik Konseyi'nde ABD'ye karşı yaptığı muhalefetin cezasız kalmayacağının altını çizdi, "Fransa ile ilişkimizi bunun ışığında, bütün yönleriyle değerlendireceğiz" dedi. 
     Fransa'nın cezalandırılması konusunda Beyaz Saray'da özel bir toplantı yapıldığı bildirildi. Amerikan kaynaklarına göre, toplantıda Fransa'nın nasıl cezalandırılabileceği ele alındı ancak bu konuda somut bir karara varılmadı. Haftaya yeni bir toplantı yapılacağını belirten kaynaklar, Başkan Yardımcısı Dick Cheney başta olmak üzere bazı yetkililerin, Fransa'nın mutlaka "ağzının payının verilmesini" istediğini vurguladılar. 
     
     Dışlayacaklar 
     İlk aşamada Paris'e karşı alınabilecek önlemler arasında, Washington tarafından düzenlenecek toplantı ve forumlardan Paris'in dışlanması ve NATO bünyesinde olabildiğince yalnızlığa terk edilmesinden söz ediliyor. 
     


DÜNYA 













</TEXT>
</DOC>
