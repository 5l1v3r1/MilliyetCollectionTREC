<DOC>
<DOCNO> 193504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko18.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev fonların yöneticileri 2006'da Türkiye'de... 
</HEADLINE>
<TEXT>

     Uluslararası Yatırım Fonları Birliği'nin 20. Genel Kurulu, Kurumsal Yatırımcı Yöneticileri Derneği'nin ev sahipliğinde 2006 yılında Türkiye'de gerçekleştirilecek. 
     Birliğin, Malezya'nın başkenti Kuala Lumpur'da düzenlenen 17. Genel Kurul Toplantısı'nda, 2006 yılında düzenlenecek toplantının İstanbul'da yapılmasına karar verildi. 
     Kurumsal Yatırımcı Yöneticileri Derneği Başkanı Gürman Tevfik, uluslararası toplantı için Türkiye'nin seçilmiş olmasının önemli bir başarı olduğunu vurgulayarak, Türkiye'nin tanıtımı ve yatırım fonu endüstrisinin uluslararası fon endüstrisi içinde yer edinmesi açısından bu toplantıya önem verdiklerini kaydetti. 
     Dernek'ten yapılan açıklamaya göre, geçen ay Kuala Lumpur'da gerçekleşen toplantıya, dünya çapında toplam 12 trilyon dolar değerindeki portföyü temsil eden 30 adet birlik üyesi kuruluş katıldı. 
     Genel Kurul'da ''Toplu Tasarruf Yatırımları - Piyasa Performansı ve Yatırımcı Güveni'' konuları ele alındı. Delegeler, yatırımcılarının çıkarlarının korunmasında fon yöneticilerinin sorumluluklarını vurgulayarak, sektör içinde en yüksek seviyede birlik ve şeffaflık gerektiren girişim ve çabalara destek verilmesine devam edilmesini teyit ettiler. 
     Güney Afrika, Lüksemburg, Arjantin, Almanya ve Malezya gibi farklı ülkelerde gerçekleşen Genel Kurul Toplantıları, 2004 yılında Brezilya'da ve 2005 yılında ABD'de düzenlenecek. 
     Dünya finans piyasasını biraraya getirecek toplantının Türkiye'nin tanıtımına büyük katkı sağlaması bekleniyor. 

     
</TEXT>
</DOC>
