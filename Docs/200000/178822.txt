<DOC>
<DOCNO> 178822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko01.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödemeden kaçamazsınız 
</HEADLINE>
<TEXT>

   Danıştay, İktisat ve Kentbank'ın eski sahiplerinin BDDK'nın ödeme emrine itirazını reddetti, Toprakbank'ta ödeme emrini iptal eden kararı durdurdu 
      ANKARA Milliyet 
   
   Danıştay, Bankacılık Düzenleme ve Denetleme Kurulu'nun BDDK , İktisat Bankası ile Kentbank'ın hakim hissedarlarına, banka zararlarının tahsili için çıkarttığı ödeme emirlerinin yürütmesinin durdurulma istemlerini yerinde görmeyerek reddetti. 
   Buna göre bu bankaların hakim hissedarları, ödeme emrinin iptali için açılan dava karara bağlanıncaya kadar borçlarını ödemekle yükümlü olacak. Danıştay, Toprakbank'ın borçlarına ilişkin ödeme emrini iptal eden yerel mahkeme kararının da yürütmesini durdurdu. 
   BDDK, Tasarruf Mevduatı Sigorta Fonu'na devredilen İktisat Bankası'nın hakim hissedarlarının "banka kaynaklarını kendi lehlerine kullanarak zarara uğrattığının saptandığını" belirterek, oluştuğu ileri sürülen 726 trilyon 122 milyar liralık borcun tahsili amacıyla 6183 sayılı Amme Alacaklarının Tahsili Usulü Hakkında Kanun uyarınca ödeme emri çıkarttı. 
   
   Ödemeyelim dediler 
   BDDK, aynı şekilde Kentbank'ın hakim hissedarlarına da, bankayı zarara uğrattıkları gerekçesiyle 176 trilyon liranın tahsili amacıyla ödeme emri çıkarılmasına karar verdi. 
   İktisat Bankası'nın ve Kentbank'ın hakim hissedarları, BDDK'nın bu ödeme emri kararlarının iptali ve yürütmenin durdurulması istemiyle dava açtılar. 
   Adli tatil nedeniyle Danıştay 10. Dairesi yerine davanın ilk aşamasına bakan Nöbetçi Daire, yürütmenin durdurulması istemini oybirliği ile reddetti. Davacılar, bu karara itiraz ederse, itirazı Danıştay İdari Dava Daireleri Genel Kurulu, adli tatilden sonra karara bağlayacak. 
   Danıştay 10. Dairesi, söz konusu davalarda iptal istemini daha sonra sonuçlandıracak. Davacılar, iptal istemi sonuçlandırılıncaya kadar borçlarını ödemeye devam edecek. 
   
   Toprakbank'a dur 
   İstanbul 2. İdare Mahkemesi ise BDDK'nın belirlediği 792 trilyon 394 milyar liralık borcun tahsili amacıyla çıkarttığı ödeme emrinin iptali istemiyle açılan davada, ödeme emrini iptal etti. BDDK'nın temyizi üzerine dosyaya bakan Nöbetçi 2. İdare Mahkemesi, iptal kararının yürütmesini, idareden savunma alıncaya kadar durdurdu. 
   Davalı idarenin ara karara yanıtı geldikten sonra Danıştay 10. Dairesi, yürütmenin durdurulması istemi konusunda yeniden bir karar verecek, temyiz istemini esastan daha sonra karara bağlayacak. 
   
   
</TEXT>
</DOC>
