<DOC>
<DOCNO> 178505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gasp çetesi soruşturmasında 3 tutuklama... 
</HEADLINE>
<TEXT>

     İzmir'in Menderes İlçesi'nde, biri çete elemanı 2 kişinin öldürülmesi ve çok sayıda benzin istasyonu soygunu ile gasp olayının failleri 1'i kadın 3 kişi tutuklandı. 
     Sorguları tamamlanan İsmet Yürük 34 , yengesi Melek Yürük 23 ve Şahin Şen 31 , dün akşam saat 17.00 sıralarında, ''teşekkül oluşturmak amacıyla çete kurmak'', ''gasp'', ''silahlı soygun'', ''hırsızlık'' ve ''adam öldürmek'' suçlarından Menderes Cumhuriyet Başsavcılığı'na sevk edildi. 
     Haklarında ileri sürülen 15 ayrı suçla ilgili nöbetçi savcıya 7 saat ifade veren zanlılar, gece yarısı olması nedeniyle, savcının talimatı üzerine, ifadelerinin devamının sabah alınması için Menderes İlçe Jandarma Komutanlığı'na götürüldü. 
     Sabah saatlerinde tekrar adliye binasına götürülen ve savcıya ifade vermeye devam eden İsmet Yürük, Melek Yürük ve Şahin Şen, 5 saat sonra, tutuklanma talebiyle nöbetçi mahkemeye sevk edildi. 
     Nöbetçi mahkemede de suçlarını itiraf eden 3 zanlı tutuklanarak Buca Cezaevi'ne konuldu. 
     
</TEXT>
</DOC>
