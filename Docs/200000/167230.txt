<DOC>
<DOCNO> 167230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yazar/akyol.html </URL>
<DATE> 2003/07/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kazakistan tecrübesi 
</HEADLINE>
<TEXT>

     DEĞİŞEN dünyanın sorunları için Kazakistan çok ilgi çekici bir örnek Sovyet - sonrası bir toplum piyasa ekonomisine ve demokrasiye geçiyor... 
     Nüfusun önemli bir bölümü Rus olduğu halde etnik bir çatışma görülmüyor... 
     Yüzyıl önce göçebe, ardından "Sovyet memuru" olan bir toplum şimdi "girişimci sınıf" oluşturma yolunda... 
     Hürriyet'ten Ferai Tınç ve ben, Kazakistan Büyükelçisi Gayret Sarıbay'la görüşüyoruz. 
     Stalin dönemini anlatıyor 
     - Kazak steplerinde hayvancılık yapılır. Stalin'in 'kolektif tarım' politikasının yol açtığı açlıkta, Kazak nüfusu 4.5 milyondan 2 milyona düştü Ayrıca, Stalin 'köy ve kent proletaryası' oluşturmak için Rus nüfus yerleştirdi... 
     Ardından Kruşçev'in tarımsal üretimi artırmak için "Rus köylüsü" yerleştirme politikası... Ve 1979'da Kazakistan nüfusunun yüzde 30'u Kazak, yüzde 40'ı Rus, kalanı diğer etnik gruplar. 
     
     SOVYETLER çökünce, Rus askerleri ve Kazakistan'a son 20 - 25 yılda yerleşmiş olan Ruslar geri dönmüş... Bugün nüfusun yüzde 53'ü Kazak, yüzde 30'u Rus. 
     Kazakistan yavaş adımlarla sosyolojik anlamda "millet" bütünlüğüne, sosyal entegrasyona yürüyor... 
     Gayret Bey, Sosyalizm'in ekonomik devletçilikten ve siyasi totalitarizmden çöktüğünü ama eğitim gibi bazı başarılarının da olduğunu söylüyor 
     - Bir de şu var Eskiden enternasyonalizm diyorduk. Yani herkesin diline, kültürüne saygı... Biz de bağımsız olunca zoraki Kazaklaştırma yoluna gitmedik, mesela Rus okullarını kapatmadık. Ruslar bir bastırılmışlık duygusuna kapılmadılar... 
     Peki Kazakçanın yeri nedir 
     - Kazakça resmi dildir. Ortak milli dil olarak okullarda, bu arada Rus okullarında da Kazakçanın öğretilmesi mecburi... TV'lerde yayınların en az yüzde 50'sinin Kazakça olması şart. Rusçaya ve başka dillere bir yasak yok. 
     Ve militan bir Rus milliyetçiliği de yok... 
     
     GAYRET Bey, Türkiye'nin AB üyesi olmasını çok istediklerini belirtiyor. "AB üyesi, güçlü Türkiye'nin tüm Orta Asya için de çok yararlı olacağını" söyleyerek 'küresel' bir tablo çiziyor 
     - Kazak petrolleri hem Rusya Novorossisk üzerinden, hem Azerbaycan ve Türkiye Bakü - Ceyhan üzerinden dünyaya ihraç edilmelidir. İran ve Çin ile de boru hatları yapılmasını istiyoruz. Orta Asya ile birlikte bu ülkelerle ilişkilerimizi daha da geliştirmek arzusundayız. 
     Peki Kazakistan'da "iç tehditler" yok mu Etnik milliyetçilik veya köktencilik gibi 
     Gayret Bey'in cevabı 
     - Bunlar ancak demokratik ve liberal değerlerin gelişmesiyle ve piyasa ekonomisinin güçlenmesiyle aşılır. Bunu tam başarmak için zamana ihtiyacımız var. 
     Ekonominin yüzde 75'ini özelleştirmişler. Aynı şirkete ortak olan, felsefi değer olarak hoşgörüyü paylaşan Kazakla Rus çatışır mı 
     Orta Asya'nın en yetenekli ve birikimli lideri Kazakistan Cumhurbaşkanı Nazarbayev'dir. Onun yeni çıkan "Kritik On Yıl" adlı kitabı bu süreci felsefi düzeyde anlatıyor. Bir başka yazımda bu kitaptan bahsedeceğim. 
     Dost Kazakistan'a yürüdüğü yolda üstün başarılar diliyorum. 
     
     

</TEXT>
</DOC>
