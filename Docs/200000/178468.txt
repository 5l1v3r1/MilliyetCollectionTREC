<DOC>
<DOCNO> 178468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko28.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yüzde 20'lik enflasyon hedefi mümkün görünüyor... 
</HEADLINE>
<TEXT>

     Devlet Bakanı Ali Babacan, ''Faizler, düşmeye devam ediyor, yüzde 20'lik enflasyon hedefi mümkün görünüyor, yüzde 5'lik büyüme hedefinin aşılabileceği şimdiden görülebiliyor'' dedi. 
     Babacan, Hazine Müsteşarlığı'nda yapılan Yatırım Ortamının İyileştirilmesi Koordinasyon Kurulu'nun YOİKK Ağustos ayı toplantısının açılışındaki konuşmasında, Hazine Müsteşarlığı'nın ilk 7 ayda düzenlediği yatırım teşvik belgelerinin tutarının, geçen yılın aynı dönemine göre yüzde 160 oranında artış gösterdiğini bildirdi. 
     Babacan, geçen yılın ilk 7 ayında 7.4 katrilyon lira olan düzenlenen yatırım teşvik belgelerinin tutarının, bu yıl 19.5 katrilyon liraya yükseldiğini açıkladı. 
     Toplantıya ağırlıklı olarak Türkiye'de faaliyet gösteren yabancı sermayeli firmaların oluşturduğu 16 firmanın temsilcilerinin de katıldığını belirten Babacan, bu kişilerin sorunlarını ilk elden anlatacağını ve bunların değerlendirileceğini söyledi. 
     Yatırımcının önündeki engelleri kaldıracak tedbirleri almaya çalıştıklarını anlatan Bakan Babacan, ekonomideki olumlu havanın devam edeceğini de kaydetti. 
     
</TEXT>
</DOC>
