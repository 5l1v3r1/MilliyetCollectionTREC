<DOC>
<DOCNO> 160201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo07.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fedakar' Rogue Junior Konfederasyon Kupası'nda yok 
</HEADLINE>
<TEXT>

     İtalya'nın AC Milan takımının Brezilyalı savunma oyuncusu Rouge Junior, Avrupa Şampiyonlar Ligi finalinde dizinden geçirdiği sakatlık nedeniyle, gelecek ay Fransa'da yapılacak FIFA Konfederasyon Kupası'nda Brezilya Milli Takımı'nda yer alamayacak. 
     İtalyan kulübü, Brezilya Futbol Konfederasyonu'na, geçen çarşamba günü İngiltere'nin Manchester kentinde AC Milan ile FC Juventus arasında yapılan ligin final maçında sakatlanan Rogue Junior'un durumunun ciddi olduğunu bildirdi. 
     AC Milan'ın kazandığı maçta Brezilyalı oyuncu, özellikle uzatma dakikalarında sekerek oynamıştı. 
     FIFA Konfederasyon Kupası'nda, B Grubu'nda dünya üçüncüsü A Milli Takım ile 19, ABD ile 21 ve Afrika Şampiyonu Kamerun ile de 23 Haziran'da karşılaşacak olan son Dünya Şampiyonu Brezilya, 8 ülkenin katılacağı FIFA Konfederasyon Kupası'nın da favorisi olarak gösteriliyor. 
     A Grubu'nda da evsahibi Fransa, Kolombiya, Japonya ve Yeni Zelanda'nın bulunduğu kupa, 18-29 Haziran tarihleri arasında Paris, Lyon ve Saint Etienne kentlerinde gerçekleştirilecek. 
     
</TEXT>
</DOC>
