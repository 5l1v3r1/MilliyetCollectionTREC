<DOC>
<DOCNO> 194383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun22.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-Hizbullah esir değişimi onaylandı 
</HEADLINE>
<TEXT>

     İsrail hükümeti, Lübnan'daki Hizbullah örgütüyle esir değişimi yapılmasını onayladı. 
     İsrail radyo ve televizyonu, bakanlar kurulunun, yaklaşık 8 saatlik görüşmeden sonra, 11 ret oyuna karşı 12 kabul oyuyla Hizbullah ile esir değişimini onayladığını duyurdu. 
     İsrail ile Hizbullah arasında esir değişimi kapsamında, kaçırılan İsrailli bir işadamı ve 3 İsrailli askerin cesedi karşılığında, 400 kadar Filistinli ve Lübnanlı, Hizbullah tarafına verilecek. 
     Esir değişiminin, nerede ve ne zaman yapılacağına ilişkin bir açıklama yapılmadı. 
     İsrail'e teslim edilecekler arasında, 17 yıl önce uçağı Lübnan üzerinde vurulunca paraşütle bölgeye atlayan ve son olarak 1987 yılında görülen havacı Ron Arad'ın bulunmadığı belirtiliyor. 
     Arad'ın ailesi, İsrail Başbakanı Ariel Şaron'u, bir askeri savaş meydanında kaderine terk etmekle suçlayarak, Arad'ın ülkesine teslim edilmesi için bir kampanya başlatmıştı. 
     İsrail'de hükümet, esir değişiminin, şiddeti ödüllendirmek olarak görüleceği ve Hizbullah'ın Arap dünyasındaki saygınlığını artıracağı gerekçesiyle sert bir dille eleştirilirken, Şaron, esir değişiminin onaylanmamasının, 3 yıl önce kazançlı bir iş anlaşması vaadiyle kendisini Abu Dabi'ye gitmesi konusunda ikna eden bir Hizbullah casusu tarafından kaçırılan eski albay ve işadamı Elhanan Tannenbaum'un ölümü anlamına gelebileceğini savunmuştu. 
     Hizbullah da, esir değişiminin yapılmaması halinde daha çok İsraillinin kaçırılacağı tehdidinde bulunmuştu. 
     
</TEXT>
</DOC>
