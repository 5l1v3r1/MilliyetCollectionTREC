<DOC>
<DOCNO> 162541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur15.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2002-2003 eğitim yılı sona eriyor... 
</HEADLINE>
<TEXT>

     İstanbul İl Milli Eğitim Müdürü Ömer Balıbey, 2002-2003 eğitim ve öğretim yılının İstanbul'da oldukça verimli ve başarılı geçtiğini bildirdi. 
     Eğitim yılının sona ermesi nedeniyle mesaj yayınlayan Balıbey, bu yılki eğitim-öğretimin 13 Haziran Cuma günü sona ereceğini hatırlatarak, ''Bu öğretim yılı, ilimizde oldukça verimli ve başarılı bir yıl olmuştur'' dedi. 
     Balıbey, İstanbul'daki okullarda ciddi bir disiplin olayının meydana gelmediğini kaydederek, gençleri tehdit eden uyuşturucu ve madde bağımlılığı konusunda da ciddi bir sıkıntı yaşanmadığını söyledi. 
     Gerek il ve ilçe milli eğitim müdürlükleri ile okullardaki yöneticilerin, gerekse eğitimin temel değeri olan öğretmenlerin, çocukların geleceğe daha iyi hazırlanması için ellerinden gelen çabayı gösterdiklerini vurgulayan Balıbey, başarılı ve huzur dolu bir öğretim yılının yaşanmasına katkıda bulunan herkese teşekkür etti. 
     Balıbey, 2002-2003 eğitim-öğretim yılında sosyal ve kültürel etkinliklere büyük önem verildiğini, özellikle spor alanında İstanbul'daki okulların Türkiye, Avrupa ve dünya çapındaki yarışmalarda büyük başarı kazandığını anlatarak, mesajında öğrenci ve velilere de şöyle seslendi 
     ''Sevgili öğrenciler, bir kısmınız sınıflarınızı geçtiniz veya okulunuzdan mezun oldunuz. Bir kısmınız ise çeşitli nedenlerle başarısız duruma düştünüz. Başarılı çocuklarımızı kutluyor, başarılarının artarak devamını diliyorum. Başarısız çocuklarımıza da başarısızlığın bir kader olmadığını belirterek, başarısızlığı her zaman yenmenin mümkün olduğunu ifade etmek istiyorum. Yapılacak tek şey, hangi derslerde, hangi konularda ve neden başarısız olduğunun belirlenmesi ve bunların giderilmesi için çalışılmasıdır. Bunun için önümüzdeki tatil döneminin iyi değerlendirilmesi gerekir. Bu dönemde bir taraftan dinlenirken, bir taraftan da programlı bir şekilde çalışmanızı tavsiye ediyorum. 
     Bu konuda, ailelerin de anlayışlı olmalarını ve çocuklarının başarısızlıklarını yenmelerine katkıda bulunmalarını tavsiye ediyorum.'' Ömer Balıbey, ''Atatürk ilke ve inkılapları doğrultusunda, 21. Yüzyıl'da bilgi toplumu düzeyine ulaşmış modern Türkiye'nin kurulması yolunda mesai harcayan tüm eğitimciler, öğrenciler ve velilerin, sağlıklı ve mutlu bir tatil dönemi geçirmeleri'' dileğinde de bulundu. 
     
</TEXT>
</DOC>
