<DOC>
<DOCNO> 191664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur11.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Dünyadaki durgunluğa rağmen ekonomimiz büyüyor 
</HEADLINE>
<TEXT>

     Maliye Bakanı Kemal Unakıtan, Irak sorunu ve dünyadaki ekonomik durgunluğa karşın ekonominin büyüdüğünü bildirdi. 
     Maliye Bakanı Unakıtan, 2004 mali yılı bütçesini TBMM Plan ve Bütçe Komisyonu'na sundu. Bakan Unakıtan, sunuş konuşmasında, 2003 yılının Türkiye'nin bulunduğu bölge eksenli olmak üzere dünya için kritik bir yıl olduğunu ve olmayı da sürdürdüğünü söyledi. Irak'tan kaynaklanan gelişmelerin genelde dünyayı ve global ekonomiyi olumsuz etkilediğini kaydeden Unakıtan, 2003 yılında Euro bölgesi başta olmak üzere gelişmiş ekonomilerin genelinde canlanma kaydedilemediğini söyledi. Unakıtan, son verilerin ABD ekonomisinde iyileşme sürecinin başladığını gösterdiğini belirterek, ancak yüksek düzeydeki bütçe ve cari işlem açıkları ile tüketici borçlarının ekonomiyi tehdit ettiğini ifade etti. 
     Jeopolitik gelişmelerden petrol ve altın fiyatlarının önemli ölçüde etkilendiğini belirten Unakıtan, bu yıl içindeki bir diğer önemli gelişmenin de euro ile dolar arasındaki mücadele olduğunu söyledi. 
     Türkiye'nin doğu ile batı, kuzey ile güney arasında köprü olan bir coğrafyada ve zor bir bölgede bulunması nedeniyle ekonomik olarak da güçlü olması gerektiğini bildiren Unakıtan, şunları söyledi 
     ''Ülkemizi, içine düşürüldüğü istikrarsız ve dalgalı büyüme, yüksek işsizlik, dengesiz gelir dağılımı, yüksek enflasyon ve ağır kamu borç stoku gibi ciddi ve neredeyse kronikleşmiş sorunlardan kurtarmak mecburiyeti vardır. Ekonomiyi normal işleyişine döndürmek, kamu maliyesini sağlıklı bir yapıya kavuşturup kamu kesiminin mali piyasalar üzerindeki yükünü azaltarak özel kesim yatırımlarını canlandırmak ve enflasyonu düşürerek istikrarlı bir büyümeyi sağlamak bizim temel amacımız oldu.'' Maliye Bakanı Unakıtan, bu amaç çerçevesinde önce krizler sonucu tıkanan ekonomiyi tekrar işler hale getirmek için yapılanları anlattı. 
     
     ''EKONOMİMİZ BÜYÜYOR'' 
     ''Irak meselesine ve dünyadaki ekonomik durgunluğa rağmen bizim ekonomimiz büyüyor'' diyen Bakan Unakıtan, 2003 yılının ilk yarısında yüzde 5.4 oranında reel büyüme gerçekleştiğini, GSMH'nin ilk çeyrekte yüzde 7.4, ikinci çeyrekte yüzde 3.7 büyüdüğünü, ilk altı ayda tarımda yüzde 1, sanayide yüzde 5.9 ve hizmetler sektöründe de yüzde 6.3 oranlarında büyüme kaydedildiğini bildirdi. 
     Unakıtan, kapasite kullanım oranlarının, üretim endekslerindeki artışlar ve dış ticaretteki gelişmelerin 2003 yılı için hedeflenen büyüme hızının gerçekleşeceği yönünde olduğunu söyledi. 
     
     ENFLASYONLA MÜCADELE 
     Enflasyonla mücadelenin başarıyla sürdüğünü bildiren Unakıtan, kaydedilen gelişmeler ve beklentilerin, 2003 yılı sonu itibariyle hedefe ulaşılacağını gösterdiğini kaydetti. Maliye Bakanı Unakıtan, elde edilen gelişmelerin önemli olduğunu, ancak gelinen nokta ile yetinilmemesi gerektiğinin bildiklerini ifade ederek, ''Amacımız enflasyonu tek haneli rakamlara indirmek ve bu düşüşü kalıcı kılmaktır''dedi. 
     Faizlerdeki gerilemenin umut verici olduğunu bildiren Bakan Unakıtan, Türkiye'nin içinde bulunduğu borç-faiz sarmalından kurtulması yönündeki kararlılıklarında herhangi bir değişiklik olmadığını söyledi. Unakıtan, AB Maastricht kriterlerine göre kamu kesimi açığının GSYİH'nin yüzde 3'ünü aşmaması gerektiğini anımsatarak, ''Kamu kesimi açığının makul seviyelere indirilmesi amacıyla yeterli faiz dışı fazla vermek başta olmak üzere iç borç stokunun düşürülmesi ve borç faiz ödemelerinin bütçedeki payının azaltılması yönündeki mücadelemiz devam etmektedir'' dedi. Bakan Unakıtan konuşmasında, bu mücadeleye kamu ve özel bütün kurum ve kesimlerin verdiği desteğe teşekkür etti. 
     
     ''17.6 KATRİLYON LİRA SAPMA'' 
     Unakıtan, kesinhesap yasa tasarısı görüşülecek olan 2002 yılı bütçesinde bütçe giderlerinin önceki yıla göre yüzde 43.6 oranında artarak 115.7 katrilyon lira, bütçe gelirlerinin yüzde 46.7 artarak 75.6 katrilyon lira ve bütçe açığının da yüzde 38.1 artışla 40.1 katrilyon lira düzeyinde gerçekleştiğini bildirdi. 2002 yılı konsolide bütçe giderlerinde başlangıç ödeneklerine göre 17.6 katrilyon lira sapma meydana geldiğini de bildiren Unakıtan, faiz ödemelerindeki artışın yüzde 26.3, sosyal güvenlik kuruluşlarına yapılan transferlerdeki artışın yüzde 119.2 olduğunu söyledi. Unakıtan, faiz hariç bütçe giderlerindeki artışın ise yüzde 61.5 olduğunu, 2002 Bütçesi'nin faiz hariç dengede 11.8 katrilyon lira fazla verdiğini bildirdi. 
     Maliye Bakanı Unakıtan, 2002 yılında bütçe giderlerinin GSMH'ya oranının yüzde 42.3'e, bütçe gelirlerinin oranının da yüzde 27.6'ya gerilediğini, bütçe açığının GSMH'ya oranının yüzde 1.8 azalarak yüzde 14.7 olduğunu, faiz hariç fazlanın GSMH'ya oranın da yüzde 4.3 olduğunu anlattı. 
     Vergi gelirlerinin bütçe giderlerini karşılama oranının 2002'de yüzde 51.5'a yükseldiğini kaydeden Unakıtan, bütçe gelirlerinin bütçe giderlerini karşılama oranının ise yüzde 65.3 olduğunu söyledi. 
     
     ''BÜTÇE AÇIĞI...'' 
     2003 yılı Ocak-Eylül dönemi bütçe uygulama sonuçlarının faiz dışı fazla hedefine uygun olarak gerçekleştiğini de belirten Unakıtan, bu dönemde konsolide bütçe giderlerinin 101.6 katrilyon lira, konsolide bütçe gelirlerinin ise 71.8 katrilyon lira olduğunu kaydetti. 
     Maliye Bakanı Unakıtan, bütçe açığının 29.8 katrilyon lira, faiz dışı fazlanın 16.7 katrilyon lira, IMF tanımlı faiz dışı bütçe fazlasının ise 16.3 katrilyon lira olduğunu bildirdi. 
     Yıl sonu tahminleri esas alındığında, bütçe gider ve gelirlerinin yaklaşık yüzde 72'sinin ilk dokuz ayda gerçekleştiğini bildiren Unakıtan, IMF tanımlı faiz dışı fazlada, konsolide bütçe için belirlenen hedefin şimdiden yüzde 91'inin gerçekleştiğini anlattı. 
     Unakıtan, 2003 başlangıç ödeneklerini ile karşılaştırıldığında bütçe harcamalarının 4.9 katrilyon lira, bütçe gelirlerinin ise 500 trilyon lira daha az gerçekleşeceğini söyledi. 
     
     SAPMALAR 
     Bakan Unakıtan, gelir ve harcama kalemlerinde meydana gelen sapmalara karşın bütçe ödeneklerinin kullanımı konusunda yapılan düzenlemeler ve alınan önlemlerle konsolide bütçe için belirlenen IMF tanımlı yüzde 5'lik faiz dışı fazla hedefi olan 17 katrilyon 852 trilyon liralık hedefin aşılacağını bildirdi. 
     Tüm kamu sektörü için benimsenen yüzde 6.5'lik faiz dışı fazla hedefine önemli bir zorlukla karşılaşılmaksızın ulaşılacağını ifade eden Unakıtan, şunları söyledi 
     ''Bütçe giderleri içinde personel harcamaları 576 trilyon lira, vergi iadeleri 1.8 katrilyon lira, sosyal güvenlik kurumlarına transferler 1.2 katrilyon lira, kuruluş transferleri 482 trilyon lira, tarımsal destekleme ödemelerinin 235 trilyon lira sapma gösterecektir. 
     Buna karşılık başlangıç ödeneklerine göre diğer cari harcamalar 810 trilyon, yatırım harcamaları 1.5 katrilyon, borç faizi ödemeleri ise 6.4 katrilyon lira daha az gerçekleşecektir. 
     Bütçe gelirleri içinde, vergi gelirlerinde hedefin 845 trilyon lira, katma bütçe gelirlerinde 304 trilyon lira üzerine çıkılacak buna karşılık özel gelir ve fonlarda 1.4 katrilyon lira, vergi dışı normal gelirlerde ise 217 trilyon lira hedefin gerisinde kalınacaktır.'' Bütçe harcamalarındaki sapmanın büyük ölçüde memur ve işçilere bütçe hedeflerinin üzerinde maaş ve ücret artışı sağlanmasından kaynaklandığını bildiren Unakıtan, ihracatın öngörülenin üzerinde artması ve vergi barışı projesinin mahsup taleplerini hızlandırmasına bağlı olarak vergi iadelerinin önemli oranda artmasının da etkili olduğunu söyledi. Unakıtan, sosyal güvenlik kurumlarının prim tahsilatında yeterli artışın sağlanamaması ve sağlık alanında bazı tedbirlerin zamanında uygulamaya konulamaması, Sosyal Yardımlaşma ve Dayanışmayı Teşvik Fonu'na yapılan transferler ile çiftçilere yapılan mazot desteği ödemesinin de sapmaya yolaçtığını bildirdi. 
     Konuşmasında bütçe gelirlerindeki sapmanın temel nedenlerini de anlatan Unakıtan, ''Bunun temel nedenleri ise özel gelirlerden bütçeye gelir kaydedilecek tutarın hedefin altında kalması, taşınmaz mal satış gelirlerinde hedefe ulaşılamaması, döner sermaye işletmeleri ile hazine portföyü ve iştirak gelirlerinin düşük kalmasıdır'' dedi. 
     
     ''PERFORMANS GÖSTERGESİ'' 
     Bu yılın bütçesinin başarıya ulaşmasının önemli bir performans göstergesi niteliğinde olduğunu ifade eden Unakıtan, ''Kaynak baskısına, ulusal ve uluslararası piyasalardaki belirsizliklere, dış siyasi ve askeri gerginliklere rağmen hedeflerde belirgin bir sapma ile karşılaşılmaksızın 2003 yılı başarıyla geçirilecektir'' dedi. Unakıtan, 2003'ün başarılı bir şekilde atlatılmasında kilit unsurun tavizsiz bir şekilde uygulanan ''Mali disiplin'' anlayışı olduğunu kaydettiği konuşmasında, bu anlayışın kamu kurum ve kuruluşlarının faaliyetlerine yansıdığını ve harcamalarda tasarruf ve verimliliğin sağlanması için birçok tedbir alındığını söyledi. 
     
</TEXT>
</DOC>
