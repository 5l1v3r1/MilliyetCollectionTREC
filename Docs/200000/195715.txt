<DOC>
<DOCNO> 195715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun18.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bugünkü coşkumuzun üzerine gölge düşmüştür" 
</HEADLINE>
<TEXT>

     KKTC Cumhurbaşkanı Rauf Denktaş, İstanbul'daki bombalı saldırıları kınadığını belirterek, terörün kimseyi başarıya ulaştırmadığını söyledi. 
     Denktaş, KKTC'nin 20. kuruluş yıldönümü kutlamaları çerçevesinde Dr. Fazıl Küçük Bulvarı'nda düzenlenen törende yaptığı konuşmada, İstanbul'daki bombalı saldırılara da değinerek şunları söyledi 
     ''Bugünkü coşkumuzun üzerine beklenmedik bir gölge düşürülmüştür. Yabancı odakların kuklaları, güzel İstanbul'da büyük bir vahşet eylemini yapmışlar, masum insanları öldürmüşler, birçok can kardeşimizi yaralamışlardır.'' Olayın acısını ve üzüntüsünü anavatanla birlikte gönülden paylaştıklarını ifade eden Denktaş, ''Buna tevessül edenleri kınıyor, kahrediyoruz. Bu şekilde hiçbir yere varamayacaklarını, elde etmek istediklerini daha da kaybedeceklerini bilmeleri gerekir. Terör kimseyi başarıya ulaştırmamıştır. Ölenlere Tanrı'dan rahmet diliyoruz. Ailelerine ve milletimize, güzel İstanbul'un güzel insanlarına başsağlığı diliyoruz. Yaralılara acil şifalar diliyoruz'' diye konuştu. 
     Denktaş, konuşmasına şöyle devam etti 
     ''Anavatanım, Türkiyem, ah dedik bizimle ağladın. Gülmemiz için, sevinmemiz için, hür yaşamamız için, toplu mezarlara girmememiz için en zor günlerinde bile bize döndün, bize baktın ve bizi yalnız bırakmadın. Bunun şükran duyguları içerisindeyiz. Tabiatıyla sizin bugün duyduğunuz acı, ıstırap ve öfke, bizim acımız, bizim ıstırabımız, bizim öfkemizdir. Tekrar yüce ulusumuza, can kardeşlerimize başsağlığı diliyor, geçmiş olsun diliyorum.'' 
     
</TEXT>
</DOC>
