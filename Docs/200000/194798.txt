<DOC>
<DOCNO> 194798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko20.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank Doğan Holding'e kullandırılan kredi banka lehine 
</HEADLINE>
<TEXT>

     Vakıfbank tarafından Doğan Şirketler Grubu Holding A.Ş'ye kullandırılan dövize endeksli kredi için yapılan anlaşmanın, ''tamamen banka lehine yapılan bir anlaşma olduğu ve firmanın borçlarının yaklaşık yüzde 15 seviyesinde artırıldığı'' bildirildi. 
     Vakıfbank Genel Müdürlüğü, bir gazetede krediye ilişkin yer alan haberler üzerine, yaptığı yazılı açıklamayla konuya açıklık getirdi. 
     Açıklamada, Vakıfbank'ın en önemli fonksiyonunun kredi vermek olduğu, özel hukuk hükümlerine göre faaliyet gösteren Banka'da pek çok kişi ve kuruluşa kredi kullandırıldığı ve bu fonksiyonu yerine getirirken de Bankalar Kanunu ve ilgili mevzuat çerçevesinde hareket edildiği kaydedildi. 
     Bankaların en önemli gelir kaynağının kredilerden elde edilen faiz, komisyon ve sair gelirlerin oluşturduğunun belirtirdiği açıklamada, bu nedenle kredi risklerinin zamanında tahsil edilebilmesi kadar sürdürülebilir bir faiz geliri elde etmenin de bankacılık açısından büyük önem taşıdığının altı çizildi. 
     Açıklamada, ''Bu nedenle bankalar, risk teminat dengesini gözetmek suretiyle, faiz gelirlerini sürdürme amacıyla zaman zaman borç ötemelesi yapmaktadır'' denildi. 
     
     DOĞAN ŞİRKETLER GRUBU İLE YAPILAN ANLAŞMA 
     Açıklamada, Vakıfbank'ın kredili müşterilerinden olan Doğan Şirketler Grubu'na kullandırılan dövize endeksli kredi konusunda varılan anlaşmaya ilişkin şu bilgilere yer verildi 
     ''Dövize endeksli kredi ile ilgili olarak, 31 Aralık 2002'de Banka yönetimi tarafından karı artırmak amacıyla 18 trilyon 836 milyar 123 milyon 480 bin lira tutarında kur farkı işletilerek, tahsil edilmediği halde gelir olarak yazılmıştır. Bu suretle kredinin kuru 1 milyon 605 bin liraya çıkmıştır. 
     Bu kur farkının firmadan talebi sırasında Doğan Grubu tüm kredilerini cari kurdan kapatma teklifinde bulunmuştur. Ancak döviz kurlarının düşmesi nedeniyle bu ödeme bankanın zararını telafi etmemektedir. Doğan Grubu ile varılan mutabakat gereğince 18.8 trilyon lira, kur farkına karşılık grubun Bankamıza olan borcu 13 milyon 454 bin 374 dolar artırılmış ve bu kur farkı borcu ile beraber, toplam 37 milyon 250 bin dolar ve 28 milyon 720 bin euro tutarındaki alacaklarımız da, kurların 1 milyon 605 bin lirayı geçebileceği muhtemel tarih olan 30 Haziran 2005'de yüzde 10, 31 Aralık 2005'de yüzde 20'si, 30 Haziran 2006'da yüzde 25'i ve 31 Aralık 2006'da yüzde 45'i olmak üzere, 2006 sonuna kadar tamamen tasfiyesi, toplam 37 milyon 250 bin dolar ve 28 milyon 720 bin euro tutarındaki kredilere orjenal vadelerinin dolacağı 26 Nisan 2004 ve 9 Haziran 2004 tarihlerine kadar yüzde 8, bu tarihlerden sonra yüzde 7 faiz uygulaması yönünde mutabakata varılmış ve protokol imzalanmıştır.'' Açıklamada, yapılan anlaşmanın tamamen Banka lehine bir anlaşma olduğu, firmanın borçalarının ''yaklaşık yüzde 15 seviyesinde artırıldığı, artırılan tutarlar ile birlikte tüm borçların yüzde 7 faiz ve bir plan dahilinde tasfiyesinin'' öngörüldüğü vurgulandı. 
     
     ''SİYASİ BASKI SÖZ KONUSU DEĞİL'' 
     Açıklamada, bu kararın alınmasında tamamen bir bankacılık tekniğinin ön plana çıktığı ve hiçbir şekilde siyasi baskının söz konusu olmadığı da ifade edildi. 
     Diğer kredili müşterilere tanınmayan kolaylığın hiç bir suretle Doğan Holding'e de tanınmadığının belirtildiği açıklamada, kredibilitesi uygun yeni müşterilere de, aynı şartlarla kredi vermeye hazır olunduğu kaydedildi. 
     Açıklamada, asılsız önyargı ve iddiaların Banka'nın ticari itibarını zedelediği kaydedildi. 
     
</TEXT>
</DOC>
