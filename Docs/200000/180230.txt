<DOC>
<DOCNO> 180230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun11.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Irak için 65 milyar dolarlık yeni paket... 
</HEADLINE>
<TEXT>

     ABD Başkanı George Walker Bush yönetiminin, Irak'ta işlerin beklendiği gibi gitmemesinden dolayı ortaya çıkan yeni ihtiyaçların karşılanması için, boyutu 65 milyar doları bulabilecek yeni bir ek paket hazırlamakta olduğu bildirildi. 
     Beyaz Saray kaynakları, yeni paketin, muhtemelen Bush'un BM Genel Kurulu toplantılarına katılacağı 23 Eylül tarihinden önce açıklanacağının Kongre yetkililerine iletildiğini belirttiler. 
     Kongre'nin Mart sonunda Irak için kabul ettiği 79 milyar dolarlık ilk paketteki kaynağın tükenmek üzere olduğu kaydediliyor. 
     Bush'un yeni paketi yıl sonlarında hazırlamayı planladığı, ancak Irak'ta durumun öngörülenden daha fazla harcamaya yol açmasından dolayı bu paketin erkene alındığı ifade edildi. 
     Yeni paketin, hem Irak'ta ABD ordusunun süren askeri operasyonlarını, hem de ülkenin yeniden imarına katkı için yeni bazı kaynakları kapsayacağı bildirildi. 
     Beyaz Saray yetkilileri, paketin boyutu hakkında bir sayı telaffuz etmekten kaçınırken, yönetimden sızan haberlerde, bunun üst sınırının 65 milyar dolar olabileceği belirtildi. 
     Yönetim kaynakları, bunun 55 milyar dolarının operasyonlar, 10 milyar dolarının da Irak'ın imarı için kullanılabileceğini söylediler. 
     Gözlemciler, Bush'un yeni paketinin, ABD'nin ekonomik durumunun parlak olmamasına karşın, Kongre'de fazla muhalefetle karsılaşmasının beklenmediği yorumunda bulundular. 
     
</TEXT>
</DOC>
