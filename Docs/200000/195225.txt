<DOC>
<DOCNO> 195225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun16.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar'a saldırı Irak'taki yabancı birlikleri tedirgin etti 
</HEADLINE>
<TEXT>

     Irak'ın Nasıriye kentinde dün İtalyan askeri üssüne yönelik yapılan saldırıyı kınayan Avustralya, askerlerinin Irak'ta kalacağını açıkladı. 
     Irak'a 800 askerle 100 kadar destek personeli gönderen Avustralya'nın Dışişleri Bakanlığı sözcüsü, Nasıriye'deki saldırının Avustralya'nın siyasetini değiştirmeyeceğini kaydetti. 
     Sözcü, ''Bu terörist saldırıyı kınıyoruz, ancak böyle saldırılar uluslararası toplumun kararlılığını azaltmayacaktır'' diye konuştu. 
     
     GÜNEY KORELİ ASKERLER 
     Bu arada, Irak'ta konuşlandırılmış Güney Koreli askerlerin ikinci bir emre kadar Nasıriye'de görev yaptıkları üsten çıkmalarının yasaklandığı bildirildi. 
     Güney Kore Genelkurmay Başkanlığı'nin sözcüsü, ''Güney Koreli askerler, askeri kampları dışında faaliyette bulunmama talimatı almıştır. Yasaklama, güvenlik koşullarının görevlerini kamp dışında yerine getirebilmelerine elverişli olduğu zamana kadar sürecektir'' dedi. 
     Seul, geçen ay Nasıriye'ye 464 asker göndermiş, şiddet eylemlerinin sürmesine rağmen, ABD'nin talebi doğrultusunda yeni asker gönderme kararı almıştı. 
     Nasıriye'de dün düzenlenen saldırıda, son rakamlara göre 9 Iraklı ve 19 İtalyan olmak üzere toplam 28 kişi hayatını kaybetti. 
     
</TEXT>
</DOC>
