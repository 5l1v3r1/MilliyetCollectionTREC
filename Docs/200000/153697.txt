<DOC>
<DOCNO> 153697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun07.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf çeken cep telefonları satışları artırdı.. 
</HEADLINE>
<TEXT>

     Fotoğraf çekmek başta olmak üzere cep telefonlarına eklenen yeni özelliklerin satışları yüzde 16 artırdığı bildirildi. 
     Pazar araştırmaları sonuçlarına göre artış, 2003 yılının ilk 3 aylık döneminde meydana geldi. ''International Data Corp.'' adlı kuruluş uzmanlarından Ross Sealfon, söz konusu dönemde satışların, bir yıl önceye oranla, 92 milyon adetten 107.6 milyon adede yükseldiğine dikkati çekti. Sealfon, ''satışlara bakarak, bu yılın sağlam bir yıl olacağını söyleyebiliriz'' diye konuştu. 
     Cep telefonlarının yeni özelliklerinin başında gelen renkli ekranlar ve fotoğraf çekme kabiliyetinin, tüketiciyi yeni telefon almaya teşvik ettiği bildiriliyor. Bunlara ek olarak sadece ses değil veri aktarmaya yarayan cep telefonlarının da ilgi gördüğü belirtildi. Bu tür cep telefonları satışının, bir yıl önceye oranla 4 kat artarak 1.7 milyon adede ulaştığı ''İnternational Data'' tarafından ifade edildi. 
     Uzmanların verdiği bilgiye göre, pazar payı yüzde 35.5 olan Nokia firması cep telefonu piyasasında aslan payını elinde tutmaya devam ediyor. Nokia'nın söz konusu dönemde 38 milyon adet telefon sattığı ve bu rakamın, en yakın takipçisi olan Motorola'nın iki katı olduğu açıklandı. Pazar paylarına göre cep telefonu üreticilerini sınıflandırılmasında, yüzde 15.5 ile Motorola ikinci, yüzde 12.3 ile Samsung üçüncü, yüzde 7.4 ile Siemens dördüncü, 5.2 ile LG Electronics beşinci durumda. 
     




</TEXT>
</DOC>
