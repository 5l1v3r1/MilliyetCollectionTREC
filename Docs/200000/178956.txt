<DOC>
<DOCNO> 178956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko28.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Eylül ayı döviz ihale programını açıkladı... 
</HEADLINE>
<TEXT>

     Merkez Bankası, Eylül ayında düzenleyeceği döviz alım ihalesinde 40 milyon doları ihale ve 20 milyon doları opsiyon hakkı kullanımlarıyla olmak üzere günlük olarak alınacak tutarın en fazla 60 milyon dolar olacağını bildirdi. 
     Merkez Bankası tarafından yapılan açıklamada, Eylül ayı döviz alım ihale programı hakkında bilgi verildi. 
     Açıklamaya göre, Mayıs-Ağustos döneminde gözlemlenen arz fazlasının Eylül'de de devam etmesi beklenmekle birlikte, mevsimsel faktörlerin etkisiyle arz fazlasında gözlemlenebilecek dalgalanmalar dikkate alınarak, ihalelerde alınacak günlük tutarın daha esnek bir yöntemle belirlenmesine karar verildi. 
     Bu kararın piyasa katılımcıları ile kesintisiz devam eden iletişim sürecinde alındığı belirtilen açıklamada, şöyle denildi 
     ''Bu çerçevede, Eylül ayı boyunca günlük olarak 40 milyon dolar tutarında döviz alım ihalesi açılacak, buna ek olarak sadece ihalede döviz satmaya hak kazanan kuruluşlara banka veya özel finans kurumu ihalede gerçekleşen ortalama fiyat üzerinden ek satım opsiyonu tanınacaktır.'' Bu şekilde kullanılabilecek opsiyon tutarının her kuruluşun ihalede sattığı tutarın yüzde 50'si ile sınırlı olacağı bildirilen açıklamada, böylelikle, 40 milyon doları ihale ve 20 milyon doları opsiyon hakkı kullanımlarıyla olmak üzere günlük olarak alınacak tutarın en fazla 60 milyon dolar olacağı ifade edildi. 
     
     TELAFİ AMAÇLI DÖVİZ ALIMI YAPILMAYACAK 
     Ayrıca, ihalelere teklif gelmemesi ya da opsiyon hakkının kullanılmaması durumunda, takip eden ihalelerde satın alınmayan döviz tutarlarını telafi etmek amacıyla döviz alımı yapılmayacağı kaydedilen açıklamada, bu çerçevede, Eylül'de, ABD tatil günü olan 1 Eylül 2003 hariç 21 iş günü döviz alım ihalesi düzenleneceği bildirildi. Açıklamada, Eylül'de düzenlenecek olan döviz alım ihalelerinde alınacak toplam tutarın en fazla 1 milyar 260 milyon dolar olmasının planlandığı belirtildi. 
     Açıklamada, şöyle denildi 
     ''İhale sonrası döviz satma opsiyonunu kullanmak isteyen kuruluşlar, ihale sonuçlarının ilan edilmesinin ardından kullanmak istedikleri opsiyon miktarını saat 15.30'a kadar Döviz ve Efektif Piyasaları Müdürlüğü'nün 312 309 19 66-89 numaralı telefonlarına bildireceklerdir. Opsiyon kullanma süresinin bitimini takiben, ihale sonrası kuruluşlarca kullanılan opsiyon miktarı ilan edilecektir.'' Açıklamada, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası'nın dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebileceği bildirildi. 
     
     ''KURLARDA OYNAKLIK YAKINDA TAKİP EDİLMEYE DEVAM EDİLECEK'' 
     Ayrıca, bu dönem içinde döviz arz fazlasında öngörülenin dışında önemli ve kalıcı değişmeler olması durumunda, günlük ihale tutarlarında önceden duyurularak değişiklik de yapılabileceği bildirilen açıklamada, ''Diğer taraftan, her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebilecektir'' denildi. 
     Merkez Bankası, güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak, 6 Mayıs 2003 tarihinden bu yana döviz alım ihaleleri düzenliyor. 
     6 Mayıs-29 Ağustos 2003 döneminde gerçekleştirilen ihalelerle toplam 3 milyar 10 milyon dolar tutarında döviz alımının yapıldığını belirtilen açıklamada, böylece, Mayıs-Temmuz aylarında yapılan aşırı oynaklığı önlemeye yönelik 4 adet doğrudan döviz alım müdahalesinde alınan 2 milyar 83 milyon dolar ile birlikte, Mayıs-Ağustos döneminde Merkez Bankası'nca alımı yapılan toplam döviz tutarı 5 milyar 93 milyon dolara ulaştığı bildirildi. 
     Mayıs ayında günlük 20 milyon dolar olarak açıklanan ihale tutarları, döviz arz fazlasının mevsimsel faktörlerin de etkisiyle artarak devam edeceği öngörüsüyle, Haziran ayında 30 milyon dolara, Temmuz ayı başında 40 milyon dolara, 17 Temmuz 2003 itibarıyla da 50 milyon dolara çıkarılmıştı. 
     
</TEXT>
</DOC>
