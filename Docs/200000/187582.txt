<DOC>
<DOCNO> 187582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo32.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester United'dan Salgado'ya süper teklif... 
</HEADLINE>
<TEXT>

     İspanya'nın Real Madrid takımında oynayan Michel Salgado'nun, bu sezon sonunda takımıyla sözleşmesinin sona ermesinden dolayı Avrupa'daki birçok kulübün bu futbolcunun peşinde olduğu, Manchester United'ın bu futbolcuya 4 yıl için 15 milyon Euro önerdiği iddia edildi. 
     İspanyol spor gazetesi As'ın bugün manşetinden ''Manchester'dan Salgado'ya süper teklif'' başlığı altında verdiği haberde, 30 Haziran 2004'de sözleşmesi sona erecek Salgado için, İngiltere'nin Manchester United takımının şimdiden girişimlerde bulunduğu öne sürüldü. 
     İngiliz teknik direktör Alex Ferguson'un Salgado'yu çok beğendiği ve alınmasını istediğini yazan gazete, İngiliz kulübünün yıldız futbolcuya imza atılırken 3 milyon Euro ve her sezon için 3 milyon Euro olmak üzere 4 yıllık kontrat teklifinde bulunduğunu kaydetti. 
     Real Madrid'in, 28 yaşındaki defans oyuncusunu takımda tutmak için görüşmelere başladığı, ancak şimdilik bu futbolcuya önerilen rakamın Manchester United'ın önerdiğinin yarısı kadar olduğu bildirildi. 
     Bu arada, İtalyan AC Milan ve İngiliz Chelsea takımlarının da İspanyol futbolcunun peşinde oldukları ileri sürüldü. 
     Celta Vigo'dan transfer olduğu 1999-2000 sezonundan bu yana 205 kez Real Madrid formasını giyen Salgado, mavi-beyazlı formayla 2 gol attı. 

     
</TEXT>
</DOC>
