<DOC>
<DOCNO> 173066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur21.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Bağ-Kur yasası'nı onayladı... 
</HEADLINE>
<TEXT>

     Cumhurbaşkanı Ahmet Necdet Sezer'in onayladığı 4956 sayılı ''Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanununun ve Tarımda Kendi Adına ve Hesabına Çalışanlar Sosyal Sigortalar Kanununun Bazı Maddelerinin Değiştirilmesi, Yürürlükten Kaldırılması ve Bu Kanunlara Geçici Maddeler Eklenmesi Hakkında Kanun'' BAĞ-KUR'u yeniden yapılandırıyor. 
     Yasaya göre, kurum, Çalışma ve Sosyal Güvenlik Bakanlığı'na bağlı olmaktan çıkarılarak, Sosyal Güvenlik Kurumu Başkanlığı'nın ilgili kuruluşu haline getiriliyor. Kurum, idari ve mali bakımdan özerk olacak. 
     Kurum bünyesinde finansman ve aktüerya dairesi ile bilgi işlem dairesi kurulacak. 
     BAĞ-KUR'da çalıştırılacak personelin atama usul ve esaslarını da düzenleyen yasa, denetmen ve denetmen yardımcısı çalıştırılmasını da öngörüyor. 
     Kurumun yönetim kurulu altı üyeden oluşacak asil üyeliklerinin boşalması halinde, en çok oy alandan başlayarak yedek üyeler göreve çağrılacak. 
     Yasa, BAĞ-KUR Genel Kurulu'nda tarım sigortalıları ile kurum çalışanlarından birer üye bulunmasını da düzenliyor. 
     
     KİRA GELİRLERİ 

     Kuruma ait gayrımenkullerin kira bedelleri, her yıl DİE'ce açıklanan Tüketici Fiyat Endeksi'nden az olmamak üzere rayiç veya emsal değer dikkate alınarak belirlenecek. Kurum gelirlerinin en yüksek getiriyi sağlayacak şekilde yönetilmesi esas olacak. 
     Gelirlerin değerlendirilmesine ilişkin usul ve esaslar Kurum, Bakanlık, Maliye Bakanlığı, Hazine Müsteşarlığı, Merkez Bankası ve Sermaye Piyasası Kurulu Başkanlığı'nın ortaklaşa hazırlayacağı ve Bakanlar Kurulu'nca çıkarılacak yönetmelikle belirlenecek. 
     BAĞ-KUR sigortalısı sayılmak için, gelir vergisi mükellefleri ile gelir vergisinden muaf olmak kaydıyla esnaf ve sanatkar sicili ya da kanunla kurulu meslek kuruluşlarına kayıtlı olma şartı aranacak. 
     Sigortalılığın başlangıç ve bitiş tarihlerinin tespitinde, esnaf sanatkar sicili ve kanunla kurulu meslek kuruluşlarının kayıtları esas alınacak. 
     
     MALULİYET VE ÖLÜM AYLIĞI ŞARTLARI 

     Üç ay içinde kayıt ve tescilini yaptırmayan sigortalılar, kurumca resen kayıt ve tescil edilecek. 
     Yasa, vergi dairelerine, mükelleflerin tescil ve terkin işlemlerini 3 ay içinde bildirme yükümlülüğü de getiriyor. Kamu kurum ve kuruluşları, kurumun talebi üzerine sigortalıların sigortalılık işlemlerinde esas alınacak bilgileri vermek zorunda olacak. 
     Kurumdan maluliyet aylığı alınabilmesi için prim borcu bulunmaması koşulu aranacak. BAĞ-KUR sigortalılarına ölüm aylığı bağlanabilmesi için en az 5 tam yıl hizmet süresi şart olacak. 
     Sigortalının ölümü halinde, 18 yaşını, orta öğrenim yapması halinde 20 yaşını, yüksek öğrenim yapması halinde 25 yaşını doldurmayan ve sosyal güvenlik kurumları kapsamında çalışmayan çocukları ile yaşı ne olursa olsun evli olmayan kız çocuklarının her birine yüzde 25 oranında aylık bağlanacak. 
     
     İNTİBAKLAR 

     Diğer sosyal güvenlik kurumlarına tabi bir işte çalıştıktan sonra bu kanun kapsamına girenlerin basamakları, diğer sosyal güvenlik kanunları kapsamında geçirilen süre dikkate alınarak intibak ettirilmek suretiyle belirlenecek. 
     Aylıkları ödeme dönemini, Çalışma ve Sosyal Güvelik Bakanlığı'nın bağlı kuruluşu Sosyal Güvenlik Kurumu belirleyecek. 
     Ev kadınları ve Türkiye'de ikamet eden yabancı uyruklular da isteğe bağlı sigortalı olabilecekler. 
     BAĞ-KUR kapsamına giren sigortalılardan Kuruma tescillerini zamanında yaptırmayanlar, sigortalılıkları sona erdiği halde bu durumlarını Kuruma bildirmeyenler ve sağlık karnelerini usulsüz kullananlara 50 milyon lira idari para cezası verilecek. 
     Sağlık karne veya kartını başkasına kullandıran, kullanan ve buna yardımcı olanlara BAĞ-KUR'ca yapılan sağlık gideri iki kat olarak müteselsilen tahsil edilecek. 
     
     SAĞLIK SİGORTASI 

     Askerlik borçlanma tutarı, talep tarihini takip eden ay başından itibaren 6 ay içinde ödenecek. Borçlanma primleri süresi içinde tam olarak ödenmezse borçlanma geçersiz sayılacak. 
     Sağlık sigortası yardımlarında, bu kanuna göre zorunlu sigortalı olanlar, yaşlılık ve malullük aylığı alanlar ile bunların eş ve bakmakla yükümlü oldukları ana ve babaları yararlanabilecek. Ölüm aylığı alanlar da sağlık sigortasından yararlanacak. 
     Bu kanuna göre, ilk defa sigortalı olanların sağlık yardımından yararlanmaları, en az 8 ay, yeniden sigortalı olanların ise en az 4 ay eksiksiz sağlık sigortası primi ödemiş olmaları, sağlık ve sigorta prim borcu bulunmaması şartına bağlanıyor. 
     Ayakta yapılan tedavilerde poliklinik muayene ücretinin ve verilen ilaç bedellerinin nasıl uygulanacağı ve hangi oranda olacağı Kurumca belirlenecek. Sağlık hizmetlerinin gerektirdiği giderler Sağlık Bakanlığı'nın yataklı tedavi kurumları için belirlediği fiyat tarifesini geçemeyecek. 
     Sağlık sigortası hesabında toplanan paralar başka bir amaçla kullanılamayacak. 
     Kuruma kayıt ve tescili yapıldığı halde, bu tarihten itibaren 5 yıl ve daha fazla hiç prim ödememiş olan sigortalılar hakkında, sigortalılık hakları saklı kalmak kaydıyla sigortalılık işlemleri durdurulacak. Ancak, sigortalıların bu süreye ilişkin primleri, ödeme tarihinde bulundukları gelir basamağının prim tutarı üzerinden hesaplanarak tahsil edilecek. 
     
     TARIMDA KENDİ ADINA VE HESABINA ÇALIŞANLAR 

     Yasa, tarımda kendi adına ve hesabına çalışanlarla ilgili düzenlemeler de öngörüyor. 
     Buna göre, sigortalılığın sona ermesinde, fiilen çalışmanın sona erdiği tarih esas alınacak. Sigortalılar, sigortalıklarının sona erdiği tarihten itibaren üç ay içinde Kuruma bildirimde bulunacak. 
     Köy ve mahalle muhtarları, bu kanuna göre sigortalı sayılanları sigortalılıklarının başladığı tarihten, sigortalılığı sona erenleri ise sigortalılıklarının sona erdiği tarihten itibaren en geç üç ay içinde Kuruma bildirmekle yükümlü olacak. 
     
     PRİM BORÇLARINA YAPILANDIRMA 

     Yasayla, BAĞ-KUR sigortalısının 30 Haziran 2003 tarihine kadar olan prim ve gecikme zammı ile diğer borçların yeniden yapılandırılmasına olanak sağlandı. 
     Sigortalı, yasanın yayımı tarihinden itibaren 30 gün içinde kuruma başvuracak bu kapsamda primlerin belli bir oranı ödenecek ve kalanı borçlunun durumuna göre taksitlendirilecek. Taksitlendirmede Hazine tarafından Türk Lirası cinsinden ihraç edilen devlet iç borçlanma senetlerinin aylık ortalama faizi bileşik bazda esas alınacak. 
     Bu konudaki uygulamanın esasları yönetmelikle belirlenecek. 
     Yasa, BAĞ-KUR'un merkez teşkilatı için 47, taşra için 476 olmak üzere toplam 523 yeni kadro ihdasını da öngörüyor. 
     
</TEXT>
</DOC>
