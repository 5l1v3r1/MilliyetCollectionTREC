<DOC>
<DOCNO> 195459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/kohen.html </URL>
<DATE> 2003/11/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Saddam'ın rövanşı... 
</HEADLINE>
<TEXT>

   
   IRAK'ta bütün işaretler, Saddam Hüseyin'in ABD'den intikam almakta olduğunu gösteriyor... 
   İşgal kuvvetlerine karşı girişilen saldırıların niteliğine ve boyutuna bakılırsa, bunun organize bir gerilla savaşına ve hatta popüler bir direniş hareketine dönüştüğü açık. 
   Hedef sadece Amerikan askerleri değil artık. Önceki gün görüldüğü gibi, İtalyan güçleri de yeni hedefler arasında. Gerilla faaliyeti sadece Bağdat eksenli "üçgen"de odaklanmıyor, ülkenin çeşitli bölgelerini de kapsıyor. Bu savaşta kullanılan yöntemler ve silahlar da giderek daha "sofistike" bir hal alıyor örneğin helikopterlerin roketlerle düşürülmesi gibi ... 
   
   DÜNKÜ "Washington Post"ta, Irak'taki Amerikan komutanlarından Gen. Charles Swannack ile bu konuda yapılmış ilginç bir söyleşi yer alıyor. Generale göre, bu gerilla savaşı, bizzat Saddam Hüseyin ve yanındaki bazı subayların eseri. Daha savaş başlamadan Iraklı diktatör, böyle bir savaş için gereken planları hazırlamış ve silahları gizlemiş... 
   Gen. Swannack'ın bu sözleri, CIA'nın son raporu ile birlikte okunduğunda, Saddam'ın "rövanşı"nı nasıl almakta olduğu daha iyi anlaşılıyor. Rapora göre, ABD'ye karşı direniş hareketi giderek yaygınlaşıyor. Halen bu hareketin içinde 50 bin kişinin yer aldığını belirten CIA, "ABD hızla stratejisini değiştirmezse, bu savaşı kaybedebilir" mesajını da veriyor... 
   
   BU son gelişmeler ve uyarılar, Bush yönetimini Irak politikasını yeniden değerlendirmeye ve Irak'taki temsilcisi Paul Bremer'i Washington'a çağırıp yeni bir talimat vermeye itti. 
   Washington'dan gelen haberler, yeni ABD stratejisinin, sorunu "Iraklılaştırma" amacını güttüğünü öne sürüyor. Bunun anlamı, halen ABD'nin elinde bulunan yönetimin, Iraklılara süratle devredilmesidir. 
   Eğer Bush yönetiminin planladığı şey bu ise, ABD'nin Irak politikası bir U - dönüşünün eşiğinde demektir. Bu takdirde ABD'nin üstlendiği güvenlik ve yeniden yapılanma sorumluluğunu, Iraklılara devredileceğidir gerekecektir. 
   Aslında Bush yönetiminin - şimdiye kadar pahalıya mal olan - hatası, her şeyi kendi başına, bildiği gibi yapabileceğine inanmış olmasıdır. Eğer ABD baştan BM'nin desteği ile ve uluslararası bir barış gücünün katkısı ile hareket etseydi ve de sorumluluğu Iraklılarla paylaşsaydı, bu noktaya gelinmezdi. 
   
   ŞİMDİ gerek güvenliğin sağlanmasında, gerekse siyasi düzenin kurulmasında Iraklıları ön plana çıkaran seçenekler üzerinde duruluyor. Örneğin "Afgan modeli"nden söz ediliyor. Veya mevcut Geçici Yönetim Konseyi'nin genişletilip bir an önce seçimlere gidilmesi planlanıyor. 
   Bu, Irak'ta giderek yaygınlaşan ve Saddam tarafından yönlendirildiği söylenen direnişi sona erdirir mi "Iraklılaştırma" politikası, birbirine karşı düşen unsurlardan oluşan Yönetim Konseyi'nin dizginleri ele alıp herkesin kabul edeceği bir düzen kurmasını sağlayabilir mi 
   Bugün galiba tek bilinen şey, Irak'ın geleceğinin "çok bilinmeyenli bir denklem"e dönüşmüş olmasıdır. 
   
      
   
</TEXT>
</DOC>
