<DOC>
<DOCNO> 171496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun06.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarında yolsuzluk 
</HEADLINE>
<TEXT>

   Vakıflar Genel Müdürlüğü, Karayolları Vakfı'nda 1996 - 2001 yılları arasında araç muayenelerinde alınan zorunlu bağış paralarıyla şimdiki değeri trilyonları bulan yolsuzluk yapıldığını ortaya çıkardı... 
   ANKARA Milliyet 

   
   Vakıflar Genel Müdürlüğü, araç muayenelerinde alınan zorunlu bağış paralarıyla yaklaşık bir trilyon liralık yolsuzluk yapıldığını belirledi. Genel müdürlüğün savcılığa sevk ettiği ön inceleme raporu doğrultusunda vakfın Muhasebe Müdürü Metin Kürüm tutuklandı. 
   Karayolları Genel Müdürlüğü bünyesinde bulunan ve gelirleri mercek altına alınan Karayolları Vakfı'nda büyük çapta yolsuzluk olduğu ortaya çıkarıldı. Genel Müdürlük müfettişlerinin incelemelerinde, 1996 - 2001 arasındaki muhasebe kayıtlarında usulsüzlük saptandı. 
   
   Şahsi hesaplara aktarılmış 
   Muhasebe hileleriyle beş yıllık süreçte ulaşılan yolsuzluğun bedeli de bugünün değeriyle yaklaşık bir trilyonu buldu. Raporda, vakıf kasasından çekilen paranın vakfa bağlı üç işletmeye aktarılır gibi gösterildiği, Kürüm'ün borç ilişkisi içinde olduğu Antalya ve Ankara'daki şirket sahiplerinin şahsi hesaplarına aktarıldığı ifade edildi. 
   NTV'nin haberine göre, hazırlanan ön inceleme raporunun cumhuriyet savcılığına sevk edilmesinin ardından Kürüm tutuklandı. Vakıflar Genel Müdürlüğü yetkilileri, gelecek hafta konuya ilişkin asıl raporun da savcılığa gönderileceğini, ardından soruşturmanın genişleyeceğini belirtti. 
   
   
</TEXT>
</DOC>
