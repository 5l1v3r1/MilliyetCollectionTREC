<DOC>
<DOCNO> 193016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun39.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te boru hattında patlama 
</HEADLINE>
<TEXT>

     Kerkük'ün 35 kilometre güneydoğusundaki bir petrol boru hattında bugün bir patlama meydana geldiği, olay yerine gelen güvenlik güçlerinin çok daha güçlü bir patlamayı önlediği bildirildi. 
     Petrol yataklarından sorumlu Iraklı yetkili Saek el Caburi, yaptığı açıklamada, petrol boru hattında sabotaj sonucu patlama meydana geldiğini, patlamanın boru hattında hasara neden olduğunu, ancak yangın çıkmadığını belirtti. 
     Caburi, patlama üzerine bölgeye gelen uzmanların yaptığı aramalar sırasında, boru hattına yerleştirilmiş ve her an patlamaya hazır çok sayıda dinamit, el bombası ve çeşitli patlayıcı madde bulduklarını kaydetti. 
     Bölgeye çağrılan Irak polisi ile Amerikan askerlerinin bu patlayıcıları etkisiz hale getirdiğini söyleyen Caburi, bu sayede çok daha güçlü bir patlamanın önlendiğini ve bir çevre felaketinin eşiğinden dönüldüğünü belirti. 
     Güvenlik güçlerinin Kerkük-Bağdat karayolunu trafiğe kapatarak bölgede geniş çaplı arama operasyonu başlattıkları kaydedildi. 
     
</TEXT>
</DOC>
