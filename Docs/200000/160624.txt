<DOC>
<DOCNO> 160624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur19.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aileler, ÖSS'ye hazırlanan çocuklarının başarısını zorlaştırıyor 
</HEADLINE>
<TEXT>

     Üniversite sınavına hazırlanan gençlerin ailelerinin, aşırı kaygı ve panik durumu nedeniyle çocuklarının başarısını ciddi derecede azalttığı, psikolojik destek sağlayıp olumlu yönlendirdiklerinde ise başarıyı artırdıkları belirtildi. 
     ÖSS sınavı, liseden sonraki meslek hayatını belirleyecek olması nedeniyle gençlerin stresini ve gelecek adına endişelerini artırıyor. 
     Okula ek olarak dershaneye gitmek zorunda kalındığından ve dershane ücretlerinin pahalı olmasından dolayı maddi zorluğa giren ailelerin çocuklarından beklentileri arttığından, bu durum, gençler üzerindeki mevcut başarı beklenti stresini büyüterek, onların bu konudaki çözümsüzlük duygularını çoğaltıyor. 
     Bazı ailelerin çevrenin de etkisiyle sınavı, ''olmak ya da olmamak'' gibi algıladığına dikkati çeken uzmanlar, bu kaygının gençleri olumsuz etkilediğini, ailenin sınav konusunda gösterdiği aşırı kaygı ve panik durumunun çocuklarının başarısını artırmak yerine ciddi derecede azalttığını vurguluyorlar. 
     
     ''YARIŞ ATI'' BENZETMESİ 
     Bazı okul, dershane ve ailelerin aşırı başarı baskısının gençleri ''yarış atı'' konumuna soktuğunu, sınav harici kendi psikolojik yönlerini ikinci plana atmalarına neden olduğunu belirten uzmanlar, şu uyarılarda bulunuyor 
     ''Ders çalışma gerekliliği nedeniyle sosyal ilişkileri ve eğlenme zamanları azalan gençler, bu dönemdeki stres durumundan daha fazla etkilenerek, daha tahammülsüz hale gelebilmekte, psikolojik yönden ciddi gerilim içine girebilmektedir. Sınavı kazanamama durumunda birçok ailenin çocuğuna iş ve meslek imkanı sağlama açısından zorlanacağı gerçeği, birçok gençte sınav sonrası için belirsizlik düşüncesini oluşturmaktadır. 'Başka alternatif yok' düşüncesi nedeniyle gençlerin gerilim ve huzursuzluğu artmaktadır.'' 
     
     MESLEK SEÇİMİNİ ONLARA BIRAKIN 
     Gençlerin, kendi istedikleri meslek alanlarına yönelmelerine imkan tanınması gerektiğini ifade eden uzmanlar, şu bilgileri veriyor 
     ''Kendi istediği meslek haricinde anne, baba ve çevrenin istediği meslek seçimine zorlanan gençlerde ciddi derecede ikilem ve bu konuda içsel çatışma oluşmakta, bu durum sınav performansını etkilemektedir. Uzun süre ders çalışmak zorunda kalan gençlerde, tahammülsüzlük, çabuk sinirlenme, çabuk yorulma, öğrenme performansının düşmesi, mutsuzluk, anne baba ile çatışmalarda artış, uyku ve yemek düzenlerinde değişiklikler görülebilmektedir. Sadece başarı beklentisi olan gencin o döneme ait zorluklarını dikkate almayan, çocuğunu anlamak için gayret göstermeyen, olayın sadece tek yönünü düşünen ve bu aşamada çocuğunu psikolojik olarak yalnız bırakan anne ve babalar, sınav başarısını ve çalışma motivasyonunu olumsuz etkilemektedir.'' Bazı anne babalar tarafından yapılan önemli hatalardan birinin de çocuğunu daha başarılı olan diğer arkadaşlarıyla kıyaslamaları olduğunu vurgulayan uzmanlar, bu durumda artan kaygı ve stres nedeniyle baş ağrısı, mide bulantısı, ders çalışmaya başlayınca uyuklama gibi bedensel belirtilerin ortaya çıkabileceğini belirtiyor. 
     
     SINAV SONRASI TUTUM 
     Uzmanlar, olası kötü sınav sonuçları sonrasında bilinçsizce yapılan yargılama ve eleştirilerin öğrencilerin sıkıntılarını artırdığını, ebeveyn ile çocuk arasındaki ilişkileri bozduğunu ifade eden uzmanlar, bu etkilerin bir sonraki sınava kadar sürebildiği uyarısında bulunuyorlar. 
     İdeal ve psikolojik yönden rahat bir öğrenme ve çalışma ortamının öğrencinin başarısını artıracağına değinen uzmanlar, şu önerilerde buluyor 
     ''Her bir genç, kendi kapasite ve yeteneğine uygun bir yüksek öğrenim kurumuna girebilecektir. Öğrenmeyi azaltan en önemli negatif etkenlerden biri, o olay ile ilgili yaşanan stres ve kaygı durumudur. Bu durumda bir kısır döngü oluşmakta, öğrenci aslında rahat bir ortamda öğrenebileceği birçok şeyi kaygı ve stres ortamında öğrenememekte ve bu başarısızlık onun kaygı durumunu daha da artırmaktadır. Sınav süreci ve sınav sonuçlarının öğrenilme aşamasında mümkün olduğunca öğrencilere psikolojik destek sağlayarak, onların bu sıkıntılı dönemlerinde yanlarında olmak ve olumlu yönlendirmeyle başarılarını artırmak gerekir.'' 
     
</TEXT>
</DOC>
