<DOC>
<DOCNO> 162978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo12.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan-Nihat dünyanın en iyi 10 forveti arasında... 
</HEADLINE>
<TEXT>

     İtalya'nın en saygın ve en yüksek tirajlı gazetesi olan Corriere della Sera, dünyanın en iyi forvet ikilisini seçmek için internetten oylama başlatırken, oylamada yer alan en iyi 10 forvet ikilisi arasında Hakan Şükür-Nihat Kahveci de bulunuyor. 
     Tirajı 750 bini bulan Corriere della Sera'nın listesinde, Türkiye'den Hakan Şükür-Nihat Kahveci'nin yanı sıra İtalya'dan Alessandro Del Piero-Francesco Totti, İngiltere'den Michalel Owen-Wayne Rooney, Fransa'dan David Trezeguet-Thierry Henry, Hollanda'dan Ruud Van Nistelrooy-Patrick Kluivert, Almanya'dan Miroslav Klose-Fredi Bobic, Brezilya'dan Ronaldo-Rivaldo, İspanya'dan Raul Gonzalez Blanco-Fernando Morientes, Arjantin'den Hernan Crespo-Claudio Lopez ve Portekiz'den Pauleta-Helder Postiga isimleri yer alıyor. 
     Hafta sonuna kadar sürecek oylamada şimdiye kadar oy kullanan 525 kişinin yüzde 57.71'i Del Piero-Totti, yüzde 14.29'u Trezeguet-Henry ikilisini seçerken, Hakan Şükür-Nihat Kahveci ikilisi yüzde 2.10 oranıyla 8. sırada bulunuyor. 
     Oy kullanmak için gazetenin ''www.corriere.it'' adresine girip, ''sondaggi'' kısmını tıklamak gerekiyor. 

     
</TEXT>
</DOC>
