<DOC>
<DOCNO> 189278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun42.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın bilançosu Siviller 7 bin, ABD askeri 100'ü aştı .. 
</HEADLINE>
<TEXT>

     Irak'ta Kerbela'da üç Amerikan askerinin öldürülmesiyle 1 mayıstan bu yana öldürülen Amerikan askerlerinin sayısı yüzü aştı. 
     AFP'nin çıkardığı bilançoya göre, ölen Iraklı sivilleri, BM görevlilerini, İngiliz askerlerini ve çatışma dışındaki nedenlerle ölen Amerikalıları da bu sayıya eklemek gerekiyor. 
     Amerikan-İngiliz ittifakı, savaşın bittiği açıklanan 1 mayıstan bu yana hemen her gün saldırıya uğruyor. Saldırılarda ya da çatışmalarda ölen yüz askerden başka yüz kadar Amerikalı da çatışma dışındaki nedenlerden ötürü can verdi. Bu süre içinde 650'den fazla Amerikan askeri yaralandı. 
     20 martta Irak savaşının başlamasından çatışmaların sona erdiği tarihe kadar da, 138 Amerikan askeri öldü. Bunların 114'ü çatışmada, 24'ü kazalarda can verdi. 
     İngiltere tarafına gelince, savaşın başından bu yana 50'den fazla İngiliz askeri öldü. 1 mayıstan bu yana öldürülen asker sayısı da 11. 
     
     SİVİLLER 
     Irak'ta verilen sivil kayıp sayısıysa tam bir bilmece. 
     1 mayıstan bu yana ölen ya da yaralanan Iraklı sivillerin sayısı tam olarak bilinemiyor. 
     Ölen sivillerin sayısı bazılarınca yüzlerle, bazılarınca ise binlerle ifade ediliyor. 
     Üyelerinin çoğu ABD ve İngiltere'de yaşayan barış yanlıları olan ''Iraq Body Count'' adlı sivil toplum kuruluşuna göre, savaş başından bu yana büyük bölümü bombardımanlarda olmak üzere en az 7 bin sivil öldü, binlercesi yaralandı. 
     
</TEXT>
</DOC>
