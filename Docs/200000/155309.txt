<DOC>
<DOCNO> 155309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun26.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstenmeyen mail" gönderenlere karşı zafer... 
</HEADLINE>
<TEXT>

     ABD'de, aynı anda binlerce kişiye, özellikle reklam amacı taşıyan, istenmeyen elektronik postalar spam gönderdiği gerekçesiyle yargılanan bir kişi, internet servis sağlayıcısı Earthlink firmasına 16,4 milyon dolar tazminat ödemeye mahkum oldu. 
     Ülkenin güneyindeki Georgia eyaletindeki federal mahkemenin aldığı bu karar, internet sektöründe ''spam''e karşı zafer olarak nitelendirildi. 
     Merkezi Atlanta'daki Earthlink şirketinin açıklamasına göre, Mart 2002'den beri, değişik kimlikler kullanarak, yasadışı yollarla ele geçirdiği elektronik posta adreslerine yaklaşık 825 milyon e-posta gönderen Howard Carmack'ın, şirkete 16,4 milyon dolar tazminat ödemesine karar verildi. 
     ABD'nin en büyük 3. servis sağlayıcısı Earthlink'in bu davayı kazanmasının ardından, AOL, Yahoo ve Microsoft gibi firmaların da Carmack aleyhinde dava açabilecekleri belirtiliyor. 
     Earthlink yetkilisi Karen Cashion, Carmack gibi ''spam'' yayan bir kişiye karşı kazanılan davanın tüm internet kullanıcılarının yararına olduğunu söyledi. 
     Davayı kazanan Earthlink, ''spam''leri engelleyici yeni bir programı geliştirmeye uğraşıyor. 
     
</TEXT>
</DOC>
