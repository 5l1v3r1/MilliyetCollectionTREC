<DOC>
<DOCNO> 196902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur33.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatrocu Kerem Yılmazer de patlamada öldü... 
</HEADLINE>
<TEXT>

     İstanbul Büyükşehir Belediyesi Şehir Tiyatroları sanatçısı Kerem Yılmazer, Levent'teki patlamada hayatını kaybetti. 
     AA muhabirinin edindiği bilgiye göre, patlamanın meydana geldiği sırada özel bir televizyon kanalına dublaj için gitmekte olan Yılmazer, olayda can verdi. 
     Kerem Yılmazer'in cenazesi, daha sonra İstanbul Üniversitesi Cerrahpaşa Tıp Fakültesi morguna kaldırıldı. 
     
     ÇOK YÖNLÜ BİR SANATÇIYDI 

     Levent'teki bombalı saldırıda hayatını kaybeden Kerem Yılmazer 58 , çok yönlü usta bir sanatçıydı. 
     İstanbul Büyükşehir Belediyesi Şehir Tiyatroları sanatçısı Kerem Yılmazer, 1945 yılında Denizli'de dünyaya geldi. 
     Ankara Üniversitesi Hukuk Fakültesi'ni bitiren Yılmazer, 1988'de İstanbul Büyükşehir Belediyesi Şehir Tiyatroları'nda konuk sanatçı olarak çalışmaya başladı ve 1990'da kadrolu oldu. 
     Özel tiyatrolarda da çalışan Yılmazer, ''Eşkıya Aşkı'', ''Kirli Yüzlü Melek'', ''Gökçeçiçek'' Kozluca Hüseyin , ''Ben Doğarken Ölmüşüm'', ''Gelin'', ''Kızlar Sınıfı'' ve ''Tatilde''nin de aralarında bulunduğu 12 filmde rol aldı. 
     Televizyon seyircilerinin de yakından tanıdığı Kerem Yılmazer, ''Dikiz Aynası'', ''Pembe Panjurlu Ev'', ''Yalnızlığın Öteki Adı'', ''Karar Sizin'', ''Çekirdek Ailesi''nin gibi dizilerde oynadı. 
     Yılmazer, 1960'lı ve 1970'li yıllarda şarkıcılık yaptı, birçok müzikalde de rol aldı. 
     Yurtdışında sahne sanatları üzerine eğitim alan Yılmazer, Şehir Tiyatroları'nda da ''Kuşlar Müzikali'', ''Genç Osman'', ''Hürrem Sultan'', ''Kuyruklu Yıldız Altında'', ''Tensing'' adlı oyunlarda rol aldı. 
     Kerem Yılmazer, İstanbul Büyükşehir Belediyesi Şehir Tiyatroları'nda bu sezon ''Bizans Düştü'' adlı oyunda kadı, ''Hakimiyet-i Milliye Aşevi'' adlı oyunda da Halide Edip Adıvar'ın kocası Adnan Adıvar rolündeydi. 
     Yılmazer, tiyatro sanatçısı Göksel Kortay ile evliydi. 
     
</TEXT>
</DOC>
