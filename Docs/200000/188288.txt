<DOC>
<DOCNO> 188288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun16.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da yine Le Pen korkusu... 
</HEADLINE>
<TEXT>

     Fransa'da yayımlanan Liberation gazetesi, 21 ve 28 Mart'ta yapılacak bölge seçimlerinde, aşırı sağcı Ulusal Cephe Partisi lideri Jean-Marie Le Pen'in ciddi bir oy patlaması yapmasından endişe edildiğini bildirdi. 
     Liberation, ''Eğer Le Pen tekrar ortaya çıkarsa'' başlığıyla manşetten verdiği haberde, ''ekonomik ve sosyal sorunlarla birlikte, sol parti içindeki çekişmeler yüzünden, Le Pen'in bölge seçimlerinden zaferle çıkmasından ciddi bir biçimde korkulduğunu'' yazdı. 
     Fransa'da seçmenlerin bölge seçimlerine çok fazla ilgi duymaması ve oy atmak için sandığa gitmek istememesinin de Le Pen'in oy oranını artırmasında önemli faktör olacağı tahmin ediliyor. 
     Le Pen, geçen yıl yapılan cumhurbaşkanlığı seçimlerinin ilk turunda büyük bir başarı elde ederek, Sosyalist Lionel Jopin'in önünde yarışı ikinci olarak tamamlamıştı. 
     Jospin'in siyaseti bırakma kararı almasına yol açan bu seçimlerin ardından, ''Fransa'nın neden aşırı sağa kaydığını'' sorgulayan yoğun tartışmalar yaşanmıştı. 
     
</TEXT>
</DOC>
