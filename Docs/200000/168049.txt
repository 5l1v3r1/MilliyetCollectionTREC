<DOC>
<DOCNO> 168049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko31.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TPAO, BP ile Karadeniz'de petrol arayacak 
</HEADLINE>
<TEXT>

     Türkiye Petrolleri Anonim Ortaklığı, TPAO İngiliz petrol firması BP ile ortaklaşa başlattığı proje kapsamında, Sinop ilinin doğusunda kalan deniz alanlarını kapsayan sahalarda petrol arama çalışmaları yapmak üzere anlaşma imzaladı. 
     Bu arada TPAO Çayırdere sahasında, 200 milyon metreküp doğalgaz rezervi belirlendi. 
     Enerji ve Tabii Kaynaklar Bakanlığı'ndan yapılan açıklamada, BP'nin bölgede jeoloji ve jeofizik deniz aramaları yaptığı ve 8 bin 498 kilometre iki boyutlu sismik, gravite ve manyetik çalışmalarını sonlandırdığı kaydedildi. 
     Yapılan çalışmalar ve etüdler sonrasında, doğu Karadeniz bölgesinde, deniz tabanından itibaren 4 bin metre derinliğe, 2 adet kuyu sondajına karar verildiği belirtildi. 
     Bu amaçla, petrol arama gemilerinden Norveç bandıralı R V Ramform Challenger, önümüzdeki hafta İstanbul'a gelecek. Haydarpaşa açıklarına demirleyecek olan petrol arama gemisi, daha sonra karadenize açılacak ve bin 300 metre su derinliğindeki petrol yataklarının yeri ile ilk kuyunun kesin yerini belirleme faaliyetlerini gerçekleştirecek. 
     
     SİLİVRİ DOĞALGAZ DEPOLAMA TESİSİ 
     Açıklamada, Kuzey Marmara ve Değirmenköy sahalarının, yeraltı doğalgaz deposu olarak geliştirilmesi ve işletilmesi Silivri Doğalgaz Depolama Projesi için, BOTAŞ ile TPAO arasında Temmuz 1999'da bir anlaşma imzalandığı da hatırlatıldı. 
     TPAO'nun bu tarihten sonra, temel mühendislik hizmetleri ve kuzey Marmara sahasında, karadan kazılacak olan uzun açılımlı kuyular için sondaj ve kuyu tamamlama faaliyetlerinin etüdlerini sona erdirdiği, şu anda 6 adet kuyunun yüzey sondajlarının tamamlandığı, kuyuların yatay sondaj ve tamamlama operasyonlarının, 2004 yılı Haziran'ında bitirilmesinin programlandığı kaydedildi. 
     Toplam 1.6 milyar metreküp kapasiteli ilk yeraltı doğalgaz depolama projesi olan Silivri Doğalgaz Depolama Projesi'nin, 2005 yılında devreye alınacağı belirtilirken, Çayırdere-1 sahasında da 200 milyon metreküp üretilebilir doğalgaz rezervi belirlendiği bildirildi. 
     
</TEXT>
</DOC>
