<DOC>
<DOCNO> 197050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko17.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK kararları... 
</HEADLINE>
<TEXT>

     Türkiye'nin en büyük bankalarından biri olan Akbank'ın sermayesi 2.5 katrilyon liraya yükseltildi. 
     Sermaye Piyasası Kurulu'nun SPK bu haftaki bülteninde ''özel durumlar''da pekçok büyük şirketin sermaye artırımına gitmesine izin verildi. 
     Kurul, sermaye artırımına giden kuruluşlar arasında yer alan Akbank'ın 1.2 katrilyon lira olan sermayesinin, hiçbir şart gözetmeksizin, 2.5 katrilyon lira olmasına onay verdi. 
     Eczacıbaşı İlaç Sanayi'nin, Lüleburgaz üretim tesislerinde yer alan fabrika ve lojmanlar ile makine-teçhizatın yeni kurulacak ve ticaret unvanı Eczacıbaşı Sağlık Ürünleri Sanayi ve Ticaret A.Ş. olarak öngörülen şirkete, Kurumlar Vergisi Kanunu'nun 28. Maddesi kapsamında, ayni sermaye olarak konulması bölünme ve bu işlem nedeniyle, sermayesinin 200 trilyon liraya çıkarılması talebi de incelendi. Bölünme işlemine ilişkin Eczacıbaşı'nın, kanun ve yönetmelikler çerçevesinde yerine getirmesi gereken yükümlülükleri 31 Aralık 2003 tarihine kadar yapması istendi. SPK, madde madde sıraladığı yükümlülüklerin Eczacıbaşı'na bildirilmesine karar verdi. 
     Marmaris Altınyunus Turistik Tesisleri kayıtlı sermaye tavanını yükseltme talebi, kurul tarafından onay görürken, Ülker Gıda Sanayi ve Ticaret A.Ş'nin, Anadolu Gıda Sanayi A.Ş. ile devralma suretiyle birleşme talebi, genel kurul toplantılarının yapılmasına müteakip gerçekleşebilecek. Kurul, Milliyet Gazetecilik A.Ş'nin, Simge Yayıncılık ve Dağıtım A.Ş. ile devralma suretiyle yapacakları birleşme ve sermaye tutarlarının artırılması talepleri de kabul gördü. 
     Bu arada, Kent Yatırım Menkul Değerler A.Ş'nin sermayesinde Tasarruf Mevduatı Sigorta Fonu Başkanlığı'nın sahip olduğu yüzde 81.9 oranındaki payların, Euro Yatırım Menkul Değerler A.Ş'ye devredilmesi olumlu karşılanırken, Stok Menkul Değerler A.Ş'nin ortaklık yapısının değişimine izin verildi. 
     Kurul, Alfa Menkul Değerler A.Ş'nin, SPK'nın tebliğlerine aykırı olarak 9 Nisan 2003 tarihinde gerçekleştirmiş olduğu bazı hisse senedi işlemlerine ilişkin alım emirlerini sesans takip formlarına geçirmemesi nedeniyle, 7.6 milyar lira idari para cezası verilmesini kararlaştırdı. 
     
     DUYURULAR 
     SPK, bu haftaki bülteninde, ''Halka Açık Anonim Ortaklıkların Bölünmelerinde Uygulanacak Esaslara'' ilişkin duyuru da yer aldı. 
     Buna göre, halka açık anonim şirketler, bölünme işlemini yalnızca, kısmi bölünme suretiyle gerçekleştirecekler. Halka açık ananim ortaklıkların bölünmesinde, devralan ortaklığın, anonim ortaklık olması ve bölünmenin yeni ortaklık ya da ortaklık kurulması yoluyla gerçekleştirilmesi zorunlu olacak. 
     Kurumlar Vergisi Kanunu'nun 28. maddesi kapsamındaki mükelleflerin, bu yılın sonuna kadar üretim ve turizm yatırım veya işletme belgesine sahip turizm tesislerinin, bu tesislere ilişkin gayrimenkullerinin tamamının veya bir kısmının teşvik belgeli yatırım yapmak üzere kurulacak bir sermaye şirketine veya yeni kurulacak yabancı ortaklı anonim şirkete, sermaye olarak konması halinde doğan kazanç, Kurumlar Vergisi'nden istisna olacak. 
     Son bilanço toplamının yüzde 15'nin altında kalan mal varlığı devirlerinde, devralan şirket veya şirketlerin satışı, kiralanması, devralan şirkete sermaye olarak konulan malvarlığı unsurlarının satışıyla, devralan şirketteki ortaklık yapısı değişikliklerinin SPK tebliğleri çerçevesinde kamuya açıklanması zorunlu hale getirildi. 
     Bankaların kurucusu olduğu ileri fiyatlama yöntemi, uygulanan yatırım fonlarının katılma belgelerinin, kurucusu bankaya iadesinde, katılma belgesi bedelinin, talimatın verildiği gün ödenebilmesi için, kurucu banka tarafından yatırımcıya kredi kullandırılmasının, kurulun, doğrudan müdahale yetkisi olmayan bir bankacılık işlemi olduğuna karar verildi. 
     Ancak işletilecek faiz oranı hakkında işlem öncesi yatırımcıya bilgi verilmesinin uygun olacağına, öte yandan, aracı kurumların, kurucu olduğu ileri fiyatlama, uygulanan yatırım fonlarının katılma belgelerinin aracı kuruma iadesinde katılma belgesi bedelinin talimatının verildiği gün ödenebilmesi için, kurucu aracı kurum tarafından kredi kullandırılmasının mümkün olmadığı kararlaştırıldı. 
     
</TEXT>
</DOC>
