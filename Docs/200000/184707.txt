<DOC>
<DOCNO> 184707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyü bozulmasın 
</HEADLINE>
<TEXT>

   Fenerbahçe'nin yıldızı Pierre van Hooijdonk, müthiş destek verdiklerini söylediği taraftara mesaj yolladı "Artık olay çıkarmasınlar, takıma zarar vermesinler" 
      MEHMET DEMİRCAN 

   
   "Hediyemiz hazır" 
   SARI - Lacivertli takıma transfer olduktan sonra klas golleri, profesyonel davranışları ve usta futbolu ile dikkat çeken Pierre van Hooijdonk, taraftarlara mesaj gönderdi. Hollandalı yıldız, Galatasaray derbisine gelecek kadar cesur olan Fenerbahçe seyircisinden müthiş etkilendiğini söyledi, "Bu taraftara şampiyonluk hediye etmemiz gerekir" dedi. Ancak Hooijdonk, İzmir'deki ceza maçını da hatırlattı, "Artık olay çıkarmasınlar" diye konuştu. 
   
   Forması kapış kapış 
   HOOİJDONK olaylardan, hem taraftarın hem de takımın zarar gördüğünü belirtti, "Onlardan tek isteğim, stadda bizi 90 dakika desteklesinler. Şükrü Saraçoğlu büyüsünü lütfen bozmasınlar. Bizi sahamızda kimse yenemez" ifadesini kullandı. Bu arada Hooijdonk, sadece Fenerium ve arkadaşları tarafından ilgi görmediğini vurguladı, "Hollanda'dan gelen misafirlerime bile forma bulmakta zorlanıyorum. Yedek formam bile maç sonunda kayboluyor" dedi. 
   
   Tahkim'den ret    SARI - Lacivertli ekibin, bir maçlık saha kapatma cezasına yaptığı itiraz ve yürütmeyi durdurma istemi Tahkim Kurulu tarafından reddedildi. Kurul dün akşamki toplantısında hakem ve gözlemci raporlarının saha kapatmayı gerektirecek ağırlıkta olduğu kanaatine vardı. Gaziantep kalecisi Ömer'e, aynı müsabakadaki açıklamaları nedeniyle verilen bir maçlık ceza da delil yetersizliği gerekçesiyle kaldırıldı. 
   
   İzmir sırrı    YUSUF KOBAL 

   Daum sıkıntılı 
   FENERBAHÇE Teknik Direktörü Christoph Daum, Gençlerbirliği karşısında hangi 11'le sahaya çıkacağını düşünürken, takımdan keseceği futbolcusuna belli etmemek için de yoğun çaba harcıyor. Tuncay'ın cezasının bitmesi ve diğer oyuncuların da formda olması nedeniyle tatlı bir sıkıntı yaşayan Daum, yarınki maçtan hemen önce kararını verecek. 
   
   Kim kesilecek 
   ALMAN hoca, savunmada Luciano, Tomas ve Petkov ile Fatih'ten vazgeçmiyor. Ancak orta sahada Aurelio ve Kemal'in yanına hangi oyuncusunu koyacağını da sır gibi saklıyor. Serhat, Selçuk, Ümit'ten birini kesecek Daum, Hooijdonk ve Tuncay ile hücum edecek. Bu arada yönetim İzmir'de 100 milyar liralık ürün satmayı planlıyor. 
   
   "Havamız değişti"    YALÇIN TÜRK 

      Kemal'in bakış açısı 
   DAUM'UN jokeri gibi Kemal. Heryerde oynuyor sağda, solda, ortada. "Patron, Daum. Ne isterse yaparım" diyor. Alman hocanın disiplini sayesinde takımın havasının değiştiğini söyleyen genç oyuncu, devam ediyor "Antrenmanlar tempoya rağmen, çok neşeli. İlişkilerimiz mükemmel. Çevremde son 10 yılda böyle bir ortamın yakalanmadığı söyleniyor. Geniş kadro yapısında herkes yedek kalabilir. Ben de kulübede oturabilirim. Formda olan oynayacak." 
   
   "Artık Savaşıyoruz" 
   KEMAL, taraftarın da takımı ateşlediğini belirtiyor. Fenerbahçeli oyuncu, "Şu anda Beşiktaş ve İstanbulspor üstümüzde. Öncelikli rakiplerimiz onlar. Beşiktaş'ın oturmuş kadro avantajı var. Ayrıca iyi de gidiyorlar. Ama bu yıl rakipler, Fenerbahçe'den ürküyor. Çünkü savaşıyoruz. Ayrıca Tuncay, Hooijdonk gibi gol silahlarımız var. Başarıya aç ve genç bir takımız. Hiçbir eksiğimiz yok. Bu nedenle başarılı olmak zorundayız. Hedef iki kupa" diyor. 
</TEXT>
</DOC>
