<DOC>
<DOCNO> 156395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko21.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Condomi prezervatiflerinin kurucusu Gothe Modacıyım diyebilirim 
</HEADLINE>
<TEXT>

     İlaç üreticilerinden İlsan İltaş, Alman Condomi firmasıyla prezervatif sektörüne giriyor. 
     İşbirliğinin kamuoyuna duyurulması amacıyla düzenlenen basın toplantısında konuşan İlsan İltaş Pazarlama ve Satış Koordinatörü Dr. Erkin Pekmezci, bugüne kadar ilaç üretimi ve pazarlamasına odaklanmış olan İlsan İltaş'ın kondom alanına girerken, bu ürünün birey ve toplum sağlığını ilgilendirdiği gerçeğinden haraket ettiğini söyledi. 
     Türkiye'de cinsel yolla bulaşan hastalıklar gözönünde bulundurulduğunda kondom kullanım oranının düşük olduğunu kaydederek, dünyada yıllık kondom satışının 10 milyar adet, Türkiye'de ise yıllık tüketimin 100 milyon adet civarında olduğunu bildirdi. 
     Global pazarın yılda yaklaşık 500 milyon adet büyüdüğünü anlatan Pekmezci, Avrupa'nın en büyük kondom üreticilerinden olan Alman Condomi firmasıyla Türkiye pazarına girmeye karar verdiklerini ve bazı ürünlerin eczanelerde satılmaya başladığını bildirdi. 
     Türkiye'de kondom kullanım oranının yüzde 8 olduğunu belirten Pekmezci, ilk etapta yüzde 5'lik bir pazar payı hedeflediklerini anlattı. 
     Pekmezci, ürünlerin satış fiyatına ilişkin bilgi vermezken, fiyatın ne çok pahalı, ne çok ucuz olacağını kaydetti. 
     Erkin Pekmezci, ''Güven İçinde Aşkın Zirvesinde'' sloganıyla Türkiye kondom pazarına adım atan Condomi'nin, alışveriş merkezlerinin tuvaletlerine konulan afişler, internet sitesi www.sizinkinekadar.com ve condomiman karekteriyle olaya eğlence boyutunu getirdiğini söyledi. 
     
     ''EREKSİYON GİYSİSİ'' 

     Condomi'nin Kurucusu ve Yönetim Kurulu Üyesi Oliver Gothe de konuşmasında 15 yaşında çok utangaç bir gençken eczaneden ilk kondom alma girişiminin tam bir felaket olduğunu anlatarak, ''O dönemlerde kondom satın almak damgalanmak ile eş anlamlı bir eylemdi. Belki de bu deneyim, benim 19 yaşında ilk kondom dükkanımı açma kararı almamda etkili olmuştur'' diye konuştu. 
     Mesleğinin kondom tasarlamak olduğunu bu nedenle moda endüstrisinde çalıştığını söyleyebileceğini kaydeden Gothe, ''ereksiyon giysisi'' tasarımı konusunda ödüller aldığını da dile getirdi. 
     Türkiye'nin ilginç bir ülke olduğunu kaydeden Gothe, Almanlara oranla daha yüksek bir cinsel aktivite gösteren Türk erkeklerinin genelde büyük boy kondom kullandığını söyledi. 
     Kalitenin kendileri için vazgeçilmez olduğunu anlatan Gothe, bir dönem kondomların lastik gibi koktuğunu daha sonra kokulu kondomları üretmeye başladıklarını belirterek, ''Türkiye için rakı ya da şampanya kokulu kondomlar üretebiliriz'' diye espri yaptı. 
     
     İLSAN İLTAŞ 

     1964 yılında kurulan şirket, 1999'da Hexal Grubu'na katıldı. Büyümeyi ve pazar payını artırmayı hedefleyen İlsan İltaş, 2001 yılı sonunda Türkiye İlaç pazarında 50 yıllık bir geçmişe sahip olan Koz İlaçları-Biokem'i satın alarak bünyesine kattı. 
     
     CONDOMI 

     Çokuluslu ve Alman kökenli Condomi üretiminin büyük bir kısmını Almanya'da gerçekleştiriyor. Yıllık 720 milyon üretim kapasitesi olan Condomi'nin 2002 yılı cirosu 30 milyon euro. Şirketin yaklaşık 550 çalışanı bulunuyor. 
     
</TEXT>
</DOC>
