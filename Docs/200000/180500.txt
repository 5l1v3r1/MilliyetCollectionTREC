<DOC>
<DOCNO> 180500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko05.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğday, stokçunun elinde patladı... 
</HEADLINE>
<TEXT>

     Buğdayda bu sezon kalitenin yükselmesi ve bir yıllık ihtiyacın 3 ay içinde piyasaya sunulmasının ardından, Çukurova'da buğday fiyatları 280 bin liraya kadar geriledi. 
     Adana Çiftçiler Birliği Başkanı Cumali Doğru, Toprak Mahsulleri Ofisi'nde TMO , 380 bin lira civarında olan buğdayın kilogram fiyatının serbest piyasada 280 bin liraya kadar düştüğünü bildirdi. 
     Türkiye'nin yıllık buğday ihtiyacının 20 milyon ton civarında olduğunu belirten Doğru, şunları söyledi 
     ''İç Anadolu buğdayının hasat edilmesiyle bu ihtiyacın tamamı 3 ay içinde piyasaya sunuldu. Bu arz da serbest piyasadaki talebi düşürüp fiyatları geriletti. Bugüne kadar Türkiye'nin buğday sorunu yoktu, sadece kaliteli buğday sorunu vardı. Bu yıl geçen yıllara göre buğdayda kalite yüksek çıktı. Tüm bu gelişmeler buğday fiyatlarının serbest piyasada düşmesine ve TMO fiyatlarının altında kalmasına neden oldu.'' Doğru, fiyatların Ekim-Kasım aylarında yeniden yükselişe geçebileceğini de sözlerine ekledi. 
     
     ''STOKÇUNUN ELİ YANDI'' 
     Ziraat Mühendisleri Odası ZMO Adana Şube Başkanı Ayhan Barut da özellikle 2001-2002 yıllarında üreticinin aleyhine buğdayda spekülasyonlar yapılarak, rantçılara ve stokçulara yönelik politika uygulanıp, hasat döneminde fiyatların düşük tutulduğunu savundu. 
     Daha sonra ithalat fonlarının yükseltilmesiyle iç piyasada buğdayın prim yaptığını anlatan Barut, şöyle konuştu 
     ''Bu uygulamalar, ürün üreticinin elinden çıkınca yapılmış, tüccar ve stokçular yararlanmıştı. Böylece üreticinin kazanacağı parayı spekülatörler kazanıyordu. Ancak, bu durum tersine dönünce şimdi buğdayla oynayanların eli yandı. Hükümetin, uygulamalarıyla daha önce elinde buğday tutup, ürün bittikten sonra pahalı satıp tüketiciye ekmeği daha pahalı yedirecek oyun kırıldı. Her zaman için hasat zamanı ürüne gerçek değerini yansıtarak üretici lehine hareket edilmeli. Bu yıl üreticiler, buğdayı iyi fiyattan elinden çıkardı ve stokçuların eli yandı.'' 
     
</TEXT>
</DOC>
