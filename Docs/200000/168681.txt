<DOC>
<DOCNO> 168681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/altan.html </URL>
<DATE> 2003/07/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eski "çaçaça"da, tuhaf bir sendeleme... 
</HEADLINE>
<TEXT>

     Örneğin, onca uyarıya karşın, otoyollarda bazı sürat divanelerinin arabaları sollayıp durmaktan bir türlü vazgeçemeyişleri gibi... 
     
     Türkiye'de uyarı, öneri, olası sakıncalar üstüne dikkat çekme falan, filan feztekizin vazgeçtik kimsede hiçbir etki yaratmamasını bir de tam tersine, kötü kişi yapar, içine tepetaklak düşülecek belalara doğru koşulduğunu haber vermeye çalışanları... 
     
     Önceki gün bir deprem paniği yaşandı İstanbul'da... Çünkü oturduğu yerin depreme dayanıklı olmadığını bilen milyonlarca insan var İstanbul'da... 
     Ta yıllardan beri, kaçınılmaz bir İstanbul depreminden söz edilip durulmuyor mu 
     Ama yine sürüp gidiyor, depreme dayanıksız çeşit çeşit inşaat gecekondulardan, gecekondu azmanı malzemesi yetersiz taze apartmanlara dek... 
     Neden 
     Çünkü açıktan bir avanta, beleşinden bir ev, kestirmeden yüklüce bir kar sağlama tutkusu var kitlelerde... 
     
     Malum ya, İstanbul'un taşı toprağı altın... Özellikle kestirmeden köşeyi dönme hayalleri içinde yaşayan mesleksiz kurnazlarla, kasabalardan gelme yığınlar için... 
     Gösterişli ama iskeleti çürük çarık yapılar ve bir yapsatçıyla anlaşma fırsatı aranan kaçak maçak gecekondular salgınının sonunda nasıl bir bedele mal olacağı da artık iyice ortaya çıkmakta... 
     Üç beş fısıltı, hemen bir panik yaratıyor İstanbul'da... 
     Ve herkes biliyor ki, bir gün bu deprem yaşanacak... 
     
     İki yüzyıldan bu yana uluslararası ilişkilerde de, bir çeşit aynı tür beleşçilik sürüp gitmiyor mu 
     19. yüzyılın başında Fransa'nın dümen suyuna girme, kimbilir kimlerin başına ne zümrüdüanka kuşları kondurdu o dönemde... 
     Ama 1871'de Bismarck, III. Napoleon'u yenince ve Alman birliğini kurunca Berlin'in gözü, Osmanlı üstünden Orta Asya'ya dikildi... 
     
     Osmanlı'nın ise 16. yüzyılın ikinci yarısından sonra hazinesi kurumaya başlamıştı... 
     Parasız iktidarların yöneticilerini tavlamak kolaydır. 
     II. Wilhelm de İttihatçıları el altından sulayıp, harisin harisi Enver Paşa'yı o kadar kolay tavladı ki... Hem de yoğun bir Türk ırkçılığı propagandası başlatarak... 
     
     Sonunda Rusya'ya, İngiltere'ye, Fransa'ya, İtalya'ya savaş ilan edip yenildik ve 4 milyon 300 bin kilometrekarelik bir etkinlik alanını yitirerek, oralarda 34 devletin birden kurulmasına olanak sağladık. 
     Ve bütün bunları bir başarı olarak yansıttık içeriye. 
     Durumu daha objektif olarak değerlendirmeye kalkanlar da, imha edildi. 
     
     Cumhuriyet döneminde de, "Türk'e Türk propagandası" ile ırkçılık sürüp gitti... 
     Ekonomik açmaz ve çıkmazlardan söz etmek, olası sakıncalar üstünde durmak ve dış dünyadaki gelişimlerle kıyaslamalar yapmak, ihanet sayıldı. 
     
     2. Dünya Savaşı'ndan sonra galip devletler iki kutba ayrılınca, Washington'a doğru öylesine bir dümen kırıldı ki, Allah Allah... 
     Zaten 19. yüzyıl ortasından, 20. yüzyılın ortasına kadar, kaç ağabey devletin dümen suyundan geçmiştik Fransa, Almanya, Lenin iktidarı... 
     Ve derken ABD... 
     
     NATO'nun da, ucuz köylü taburlarına gereksinmesi vardı. 
     Böylesi aşırı bir teslimiyetçiliğin de, sonunda hayır getirmeyeceğini söylemeye çalışanlar, yine hain sayıldı. 
     Çift harcırahlı Avrupa ve Amerika gezileriyle postları... Abartmalı iltifatlar ve savunma güçlerinin yüzde 95 oranında NATO emrine girmesi nasıl olsa en ucuz nefer bizimkiydi 23 sente mal oluyordu bir tanesi... 
     
     Ne eksisi - artısı'yla objektif ve analitik bir tarih bilincinin gelişmesi isteniyordu ne alternatifsiz aşırı teslimiyetçi bir dış politikanın eleştirisi ne de ekonomik dengesizliklerle çıkmazların gündeme getirilmesi... 
     
     Gorbaçov ile başlayan büyük değişimler de pek algılanamadı. Hamaset edebiyatıyla hep aynı plakları çalmak, çok kişinin daha kolayına geliyordu... 
     Zaten hamasetçiliğin bulutları içinde kimse aldırmamıştı, güngünden daha çok yaygınlaşan vurgun, soygun, rüşvet ve talanlara... 
     Derken Washington'un da tutumu değişiverdi Türkiye'ye karşı. 
     
     Ve bir de, yerli yersiz deprem paniği... 
     Tabii yine biz hep haklıyız ve güçlüyüz ve gerektiğinde haddini de bildiririz küstahlık edenlere... 
     
     Enseyi karartmayın... Bütün bu eski beleşçiliklerle demagojilerin birikiminden kaynaklanan çalkantılar, ancak daha 20 yıl sürer... 
     Sonra Sonra 21. yüzyıl dinamikleri, daha derinliğine sarmalamaya başlar Türkiye'yi de... 
     
     

</TEXT>
</DOC>
