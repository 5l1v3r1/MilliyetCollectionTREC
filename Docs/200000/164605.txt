<DOC>
<DOCNO> 164605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo09.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamerun forveti Eto'a ile Brezilyalı Ronaldinho paylaşılamıyor 
</HEADLINE>
<TEXT>

     Türkiye'nin de katıldığı FIFA Konfederasyon Kupası, oyuncular için bir transfer pazarına dönüştü. 
     Türkiye Milli Futbol Takımı'nın bu akşam Konfederasyon Kupası'nda karşılaşacağı Kamerun Milli Takımı'nın forvet oyuncusu Sauel Eto'o, Avrupa takımların en fazla ilgilendiği oyuncuların başında geliyor. 
     Kupanın ilk maçında Brezilya'ya attığı golle takımının galibiyetini sağlayan oyuncuyu transfer etmek için İngiltere'nin Manchester United ile Fransa'nın Lyon ve Marsilya takımları yarışıyor. 
     İspanya'nın Real Majorca takımında top koşturan 23 yaşındaki oyuncuyu alabilmek için takımların en az 15 milyon Euro'yu gözden çıkarmaları gerekiyor. 
     Öte yandan, Brezilya Futbol Takımı'nın yıldız oyuncusu Ronaldinho'nun İspanya'nın Real Madrid ve Barselona ile İngiliz Manchester United takımlarının yakın takibinde olduğu ve bu takımlarının üst düzey yöneticilerini Paris'e gönderdikleri bildirildi. 
     
     TÜRK SEYİRCİ YARGILANIYOR 
     Öte yandan, Le Parisien gazetesinde yer alan bir haberde, Türk Milli Futbol Takımı'nın ABD ile Sain-Etienne kentinde yaptığı maçta sahaya şişe atan ve adı açıklanmayan Türk gencin, pazartesi günü yargılanacağı belirtildi. 
     
     ABD'YE YAKIN KORUMA 
     Konfederasyon Kupası'na katılan ABD Futbol Takımı, güvenlik güçleri tarafından en fazla korunan takımların başında geliyor. 
     Fransız terörle mücadele timleri, ABD takımını bir an olsun yalnız bırakmıyor. 
     FIFA'nın talebi üzerine Fransız güvenlik güçlerinin, takımları çok fazla sıkmadan, ancak etkili bir koruma uyguladıkları bildiriliyor. 
     
     BARTHEZ BABA OLUYOR 
     Fransa Milli Futbol Takımı'nın yıldız kalecisi Barthez'in, yarın baba olması bekleniyor. 
     Fransa'nın Japonya ile oynadığı maçta sahaya çıkan Barthez'e, Fransa Milli Futbol Takımı Teknik Direktörü Santini tarafından özel izin verildi. Barthez, Yeni Zelanda ile oynanacak maçta sahaya çıkmayacak. 
     Fransız Milli Takım oyuncusu Pires, Japonya maçına ilk defa takım kaptanı olarak çıktı. Pires, Fransız Milli Futbol Takımı'nın 99. kaptanı olma unvanını aldı. 
     
     BREZİLYALILAR, PARREIRA'YA KIZGIN 
     Kamerun'a yenilen Brezilya'nın Teknik Direktörü Parreira, ülkesinin basını tarafından yoğun eleştirilere hedef oluyor. 
     Brezilya futbol yorumcuları, ''Parreira, takımımızı zayıflatmaktan başka işe yaramıyor'' şeklinde yorumlar yaptı. 
     Brezilya karşısında alınana 1-0'lık galibiyetin Kamerun'da büyük sevinçle karşılandığı, elektrik kesintisi yüzünden maçı izleyememelerine rağmen, taraftarların sabaha kadar barlarda dans ederek bu zaferi kutladığı bildirildi. 
     
     MİLLİ TAKIMDA ASLAR SAHAYA ÇIKIYOR 
     Fransız spor gazetelerine göre, A Milli Futbol Takımı Teknik Direktörü Şenol Güneş, bu akşam yapılacak karşılaşmada, bir önceki maçta oynatmadığı Rüştü, Yıldıray ve Fatih Akyel'i bu kez sahaya sürecek. 
     Türk Milli Futbol Takımı'nın, TSİ 20.00'de ''Stade de France'' stadyumunda Kamerun ile oynanacağı maçı Paraguay Federasyonu'ndan Amarialla Demarquei yönetecek. 
     
</TEXT>
</DOC>
