<DOC>
<DOCNO> 156529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yasam/ayas.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvaltıdan asla vazgeçmeyin 
</HEADLINE>
<TEXT>

Diyetisyen Dilara Koçak, kilo vermek isteyenlere bir Çin atasözünü öğütlüyor 'Kahvaltıyı kimseye verme, öğle yemeğini dostuna, akşamı ise düşmanına ver' 
     Ekmeği makarnayı kesmeden zayıflayın - 3 Ayşegül Aydoğan 

     Zayıflama diyetlerinin başarısı, doğru uygulanması, bir uzman diyetisyen veya doktor kontrolünde yapılması kadar egzersizle tamamlanmasına da bağlı. Kilo vermeyi hedefleyenlerin beslenmelerinin yanı sıra hareket etme ve egzersiz programlarında da değişikliğe gitmesini salık veren uzmanlar, yanlış diyet ve egzersizlerin faydadan çok zarar getirdiğine işaret ediyor. Amerikan Hastanesi Diyet Bölümü Şefi Uzman Diyetisyen Dilara Koçak'la yanlış diyetin zararları, doğru egzersizin nasıl olması gerektiğini ve kilo korumanın formüllerini konuştuk... 
     
Sağlıksız diyet nelere yol açar 
     Yanlış diyette yüz, kol ve bacaklar gibi istenmeyen bölgeler incelir, kaslı bölge gider, yağlar kalır. 'Su içsem yarıyor' diyenlerin mazisinde mutlaka bir kötü diyet vardır. 
     
Diyet ürünler zayıflatır mı 
     Diyabetik demek şeker yerine tatlandırıcı konulmuş demek. 'Çikolata yedim ama diyabetikti. Bir şey olmaz değil mi ' diye soranlar var. İçinde un, yağ, kakao var. Yani kalorisi sıfır değil. 
     
Diyetten sonra kilo almamak için neler yapmalı 
     Kilo verdikten sonra genelde kahvaltı alışkanlığı bırakılıyor, bu yüzden kilo alınıyor. Kahvaltı, ömür boyu sürdürülmesi gereken bir alışkanlık. Sabah ve öğle yenecek ki akşama az acıkacaksın. Bir Çin atasözü var. Sabah kahvaltını kimseye verme, öğle yemeğini dostuna, akşam yemeğini düşmanına ver. 
     
Suyun faydası nedir 
     Bilinenin aksine su zayıflatmaz. Diyetlerde sıcak - ılık su verilmesinin nedeni, midede uzun süre 80 dakika kalması. Su içildiğinde mide dolu hissedilir, az yenir. Soğuk su ise mideyi 20 dakikada terk eder. Aradaki fark bu. 
     
Hangi egzersizler yapılmalı 
     Ev işleri, alışverişteki yürüyüşler insanların yağ yakmasını sağlayacak nitelikte değil. Yağ yakabilmek için belli bir nabız sayısında en az 20 dakika hareket etmek lazım. Vücut yağ yakmaya 18 - 22 dakika sonra başlar. Sadece bisiklete binmek, yürüyüş yapmak, yüzmek, koşmak doğru egzersiz kabul edilmemeli. Beraberinde mutlaka kas gruplarını çalıştıran bir egzersiz eklenmeli. 
     
Uygun nabzı nasıl ölçeriz 
     Nabız aralığını hesaplayan çok basit bir formül vardır. Yaş, 220'den çıkarılır. Elde edilen sayının yüzde 60 - 70'i 1 dakikada atan uygun nabız sayısını gösterir. Örneğin 20 yaşında olan biri için 220 - 20, 120 - 130 atmalıdır ki 30 dakika süreyle bu kişi sadece yağ yaksın. 
     
Egzersiz aç karnına mı yapılmalı 
     Sabah erken yapılmak isteniyorsa aç karnına yürüyüş yapılabilir. Ama saat 10.00'da egzersiz yapılacaksa aç kalmamalı. 1 saat önce kahvaltı yapılmalı. Egzersiz bittikten sonra süt, yoğurt, peynir ile beslenilmeli. 
     
DR. YASEMİN BRADLEY'İN DİYET YEMEK TARİFLERİ      PİLAV İstediğiniz tip pirinç kullanabilirsiniz ancak esmer pirinci tercih etmenizde fayda var. Pilavınıza keten tohumu da karıştırın. Vücudunuz için gerekli yağları içeren bir tohumdur. Kepek gibi kabızlığı da önler. Yarım kahve fincan pirince 1 kaşık keten tohumu ekleyerek üzerini bir parmak geçecek kadar su koyup haşlayın. Eğer esmer pirinç kullanıyorsanız daha fazla su kullanın. Karıştırıp dinlendirin. 
     ELMALI PİLAV 1 fincan pirinci, üzerini bir parmak geçecek kadar su koyup haşlayın. 1 elmayı kabuklu veya kabuklarını soyduktan sonra küçük küçük doğrayın. Pirinç fokurdamaya başladığında elmaları da ekleyin. 
     MUZ TATLISI 1 muzu çatalla ezdikten sonra buzdolabında birkaç saat bekletip tarçın ve bir kaşık cevizle süsleyin. 
     ÇİN PİLAVI 1 orta boy soğanı ve kıyılmış 1 yeşil biberi teflon tavada bir tatlı kaşığı zeytinyağıyla yumuşayıncaya kadar çevirin. Dilimlenmiş 1 kase mantarı da içine atın. 5 dakika kadar karıştırırak pişirin. Bu sosu ayrı bir tencerede pişirdiğiniz yağsız pilavın 1 fincan pirinçle üzerine dökerek yiyin. 
     MERCİMEK SALATASI Yarım fincan yeşil mercimeği haşlayıp süzün. 1 çay kaşığı zeytinyağı ve 1 limonun suyuyla karıştırın ve marul yapraklarıyla servis yapın. 
     SOYA BURGER 2 bardak soya fasulyesini haşlayın. Bir tencereye kıyılmış 1 iri soğan, 2 domates, yarım bardak köftelik ince bulgur ve 1 kaşık zeytinyağıyla birlikte haşlanmış soya fasulyesini koyup su ekleyerek tekrar haşlayın. Püre kıvamına gelince ocaktan indirin. Soğuduktan sonra içine ince kıyılmış maydanoz, limon suyu ve baharatı tuz hariç karıştırıp 'blender'dan geçirin. Elinizde yuvarlak burger köfteler haline getirin. Çavdar veya mısır ununa bulayıp 1 çay kaşığı yağla sıvanmış veya fırında yağlanmış tepside önlü arkalı ısıtın. Marul yaprağı veya marul salatasını içinde servis edin. 
     

</TEXT>
</DOC>
