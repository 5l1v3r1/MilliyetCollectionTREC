<DOC>
<DOCNO> 169984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko09.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Hükümetimize desteğimizi sürdüreceğiz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, reform yolundan sapmadığı sürece hükümeti desteklemeyi sürdüreceklerini belirterek, ''Kıbrıs sorunuyla ilgili olarak da hükümetin baştaki enerjisini, yapıcı yaklaşımını, çözüm arayan siyaset üslubunu yeniden benimsemesini istiyoruz'' dedi. 
     Boğaziçi Üniversitesi-TÜSİAD Dış Politika Forumu tarafından düzenlenen ''Annan Planı Hayaller ve Gerçekler'' konulu konferansın açılışında konuşan Özilhan, Temmuz sıcağında Türkiye, gündeminin görünürde çok daha kaygı verici dış politika gelişmeleriyle meşgulken, bir Kıbrıs konferansı düzenlemelerini garipseyenlerin olabileceğini ifade ederek, ''Bu garipsenmesin'' dedi. 
     Özilhan, Kıbrıs sorununun Türkiye'nin yaklaşık 50 yıllık önemli bir meselesi olduğunu belirterek, sorunu yaratan koşulların değiştiğini, aktörlerin bir kısmının sahneden çekildiğini, dünyanın yepyeni bir döneme girdiğini, ancak Kıbrıs'ın bir sorun olarak varlığını koruduğunu söyledi. 
     Kıbrıslı Türklerin bir toplum olarak isteklerine uygun bir çözüm arayışından yana olduklarını ifade eden Özilhan, ''Bu tutumumuzda kolaycılığa kaçarak ucuz siyaset yapanların iddia ettiği üzere asla bir ver kurtul tavrı içinde de olmadık'' diye konuştu. 
     Tuncay Özilhan, Kıbrıs sorununa artık Türkiye'nin global çıkarları çerçevesinde soğuk savaş sonrası ile 11 Eylül sonrası dünyasının gerçeklerini de özümseyerek bakmak gerektiğine inandıklarını vurguladı. 
     İki kez değiştirilen Annan Planı'nın son haliyle Türkiye'nin bugüne kadar uluslararası kamuoyu önünde savunduğu tezlere yaklaştığını düşündüklerini ifade eden Özilhan, şöyle devam etti 
     ''Kıbrıs Rum Yönetimi'nin plandan duyduğu rahatsızlığın bu konuda önemli bir gösterge olduğu inancındayız. Kıbrıs Türk toplumunun geleceğiyle ilgili pekçok kaygının, planın kurduğu hassas dengeler sayesinde geçersizleştiğini görüyoruz. Daha önemlisi Kıbrıs Türk toplumunun ezici bir çoğunluğu buna inanıyor ve plan çerçevesinde bir çözümü arzuluyor.'' 
     
     ''ÇÖZÜM ANNAN PLANI ÇERÇEVESİNDE GERÇEKLEŞEBİLECEK'' 
     Tuncay Özilhan, 1 Mayıs 2004 tarihinde Kıbrıs Rum Kesimi'nin Ada'nın tümünü temsilen Avrupa Birliği AB üyesi olmasından önce bu sorunun çözülmesinin Türkiye'nin ve Kıbrıs Türklerinin menfaatlerine uygun olduğuna inandıklarını dile getirerek, ''Bir çözümün ise bugünkü konjonktürde ancak Annan Planı çerçevesinde gerçekleşebileceği açıktır'' dedi. 
     Kamuoyunun Kıbrıs konusunda doğru bilgilendirilmesinin ancak, bu türden açık, kapsamlı ve dürüst bir tartışmayla mümkün olacağını ifade eden Özilhan, şöyle konuştu 
     ''Bu nedenle de tartışmayı yeniden partizan tavırlardan ve hamasetten arındırarak açmak istiyoruz. Kıbrıs sorunu, ortak çıkarlar bunu gerektirdiği için zaten çözülmek zorundadır. Ancak Kıbrıs sorununun çözümüyle Türkiye'nin AB üyeliği arasında da bir bağ kurulduğunu biliyoruz. En azından Kıbrıs Rum Kesimi'nin üyesi olduğu bir AB'nin, Türkiye'nin üyelik sürecini zora sokacağına şüphe yoktur.'' 
     
     ''AB'DE ÖZEL STATÜ TEKLİFİ KABUL EDİLEMEZ'' 
     Tuncay Özilhan, Türkiye'nin gerek Kopenhag gerek Maastricht kriterlerine uyum sağlamak için üzerine düşeni yaptığını ve yapacağını, bu konuda toplum ile hükümetin iradesinin sağlam olduğunu vurgulayarak, şunları kaydetti 
     ''Ancak şu da bilinmelidir ki, Türkiye'nin başta kendisi için sürdürdüğü bu reform hamlelerini bitirdikten sonraki aşama AB üyeliğidir. AB konusunda Türkiye'nin önüne getirilecek herhangi bir özel statü teklifi bizim açımızdan, Türk toplumu açısından kabul edilemez. 
     Reform yolundan sapmadığı sürece hükümetimize desteğimizi sürdüreceğiz. Kıbrıs sorunuyla ilgili olarak da hükümetimizin baştaki enerjisini, yapıcı yaklaşımını, çözüm arayan siyaset üslubunu yeniden benimsemesini istiyoruz.'' Tuncay Özilhan, ''Bundan sonraki çok kısa sürede kendi hükümetimizden çözüme ve barışa yönelik adımlar beklerken elbette Kıbrıs Rum Kesimi'nden ve bir diğer garantör ülke Yunanistan'dan da benzeri açılımlar bekliyoruz'' dedi. 
     AB'nin de, sorunlu bir Kıbrıs'ın üye yapılmasından herkesin zararlı çıkacağı gerçeğinden hareketle çözüme yönelik yapıcı ve akılcı adımlar atacağını umduklarını ifade eden Özilhan, ''Bu çabaların başlangıç noktasında uzun bir barış süreci deneyiminin birikimini yansıtan Annan Planı'nın bulunduğuna şüphe yok'' diye konuştu. 
     
</TEXT>
</DOC>
