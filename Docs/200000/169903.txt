<DOC>
<DOCNO> 169903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/siyaset/asiy.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zamana hassas istihbarat vardı' 
</HEADLINE>
<TEXT>
İşte ABD'nin 'baskın' bahanesi 
Bush'un talimatıyla Başbakan Erdoğan'a mektup yazan ABD Savunma Bakanı Rumsfeld, "gözaltı olayını" istihbarata dayandırdı. Ankara ise "baskını yapan birliğin Washington'a danışmadığını" düşünüyor 
     ABDULLAH KARAKUŞ, UTKU ÇAKIRÖZER Ankara 

     ABD Savunma Bakanı Donald Rumsfeld'in, Başbakan Recep Tayyip Erdoğan'a gönderdiği mektupta Süleymaniye Baskını için, "Operasyon, bölgedeki Amerikan güçlerince zamana hassas, güvenilir istihbarata dayanılarak yapıldı" ifadesini kullandığı bildirildi. 
     Rumsfeld, Irak'ın Süleymaniye bölgesinde 11 Türk askerinin başlarına çuval geçirilerek esir alınması ve 60 saat gözaltında tutulması olayını araştıran komisyonun çalışmalarının bittiği pazartesi günü Erdoğan'a bir mektup gönderdi. 
     
     İki ayrı yorum 
     Mektubu "Başkan George Bush'un talimatıyla bilgi vermek için" yazdığını belirten Rumsfeld, Süleymaniye baskını hakkında genel bir bilgi verdi. Rumsfeld'in "Operasyon, bölgedeki ABD birlikleri tarafından zamana hassas ve güvenilir istihbarat üzerine gerçekleştirildi" ifadelerini kullandığı öğrenildi. Bu sözler Ankara ve Washington'da iki ayrı yoruma yol açtı. 
     Erdoğan'a yakın üst düzey kaynaklar, Rumsfeld'in sözlerini "baskını yapan birliğin Washington'a danışmadığını, onayını almadığını, oparasyonun bölgesel komuta kademesinin kararıyla yapıldığını açıkça ortaya koyan ifadeler" olarak değerlendirdiler. 
     Washington'dan Ankara'ya ulaşan kulislerde ise, ABD tarafının bu ifadelerinin "baskına yol açan istihbaratın sağlamlığını teyit ettiği" görüşünü vurguladığı öğrenildi. 
     
     Eşgüdüm önemli 
     Mektubun kalan bölümünde, benzer olayların yaşanmaması için iki ülke arasında Irak konusunda eşgüdüm ve koordinasyonun önemine işaret eden Rumsfeld, "Bu işbirliği, bizim üniter ve istikrarlı Irak amacımıza ulaşmamıza faydalı olacak" ifadesini kullandı. 
     
     İşbirliğine devam 
     Rumsfeld, mektubun sonuç bölümünde de, Türk - Amerikan stratejik işbirliğinin devamına verdikleri önemi bir cümleyle vurguladı. 
     Mektupla ilgili konuşan tek hükümet yetkilisi olan Dışişleri Bakanı Abdullah Gül de, metnin dün basına farklı yansıdığını savunarak, "Türkiye - ABD ilişkilerinin stratejik önemi, Türk Silahlı Kuvvetleri'ne duyulan saygı dile getiriliyor. Süleymaniye'deki olaydan duyulan üzüntü ifade ediliyor" dedi. 
     
Başkan adına geldi      Diplomatik teamüllere göre Rumsfeld'in muhatabı Milli Savunma Bakanı Vecdi Gönül olmasına karşın mektubun Erdoğan'a gönderilmesi protokol tartışması yarattı. Ancak Başbakan'a yakın kaynaklar, mesajın ABD Başkanı George Bush'un talimatıyla "Türk hükümetinin başbakanına bilgi vermek" amacıyla yazıldığını ve bu ifadenin Rumsfeld tarafından mektubun girişinde aynen kullanıldığını belirterek, bu tartışmanın doğru olmadığını belirttiler. 
     
ABD'ye gideceğim      Dışişleri Bakanı Abdullah Gül gelecek hafta ABD'ye gideceğini resmen açıkladı. ABD Dışişleri Bakanlığı Sözcüsü Richard Boucher'in önceki gece Gül'ün ziyaretine ilişkin bir soruya, "Gelecek haftanın programına bakmadım" şeklinde belirsiz yanıt vermesinden sonra Gül aynı yöndeki soruya, "Evet kesinleşti. Gelecek hafta gidiyorum. Ortada sıkıntılar varsa dışişleri bakanları bunları çözmek için konuşurlar. Herhalde bakanlar kurulunun diğer üyeleri gidecek değildi" karşılığını verdi. Gül, ABD Dışişleri Bakanı Colin Powell'ın da, tezkere krizinin etkisine karşın Türkiye'ye gelerek temaslarda bulunduğunu anımsattı. 
     
Geç gelen onay      Süleymaniye baskınını soruşturmakla görevli Türk-Amerikan ortak komisyonunun Genelkurmay tarafından önceki gün duyurulan ortak açıklaması, ABD tarafından 24 saat gecikmeli olarak dün yayımlandı. Genelkurmay'ın ABD'deki onay süreci tamamlanmadan belgeyi kamuoyuna duyurmasından rahatsız olan ABD yönetimi, Ankara'daki büyükelçiliği tarafından duyurduğu İngilizce versiyonuna, "Bu açıklama 15 Temmuz günü Washington tarafından onaylanmıştır" ifadesini ekledi. 
     Dışişleri Bakanı Gül ise, açıklama zamanlaması konusunda yaşanan rahatsızlığı, "Önemli olan onaylanmasıdır" diye değerlendirdi. 
     
     

</TEXT>
</DOC>
