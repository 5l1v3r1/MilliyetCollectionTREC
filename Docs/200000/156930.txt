<DOC>
<DOCNO> 156930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur07.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix fırtınası şimdiden koptu, biletler tükendi... 
</HEADLINE>
<TEXT>

     Tüm dünyayı sallamaya hazırlanan ''Matrix'' fırtınası, Türkiye'de şimdiden koptu. Sinemalarda yarın izleyiciyle buluşmaya hazırlanan filmin 2 hafta önceden satışları başlayan biletleri tükendi. 
     Türkiye'de ilk kez 136 kopyayla 250 salonda gösterime giren film unvanını da kazanan ''Matrix Reloaded''ın 136 kopyasından 48'i Türkçe, 88'i altyazılı. Toplam 37 şehirde ve KKTC'de izleyiciyle buluşmaya hazırlanan film, şimdiden büyük bir gişe hasılatı elde edeceğinin işaretlerini vermeye başladı. 
     Özellikle büyük kentlerdeki sinemalarda ''Matrix Reloaded'' için yer bulabilmek imkansız. İstanbul'un büyük sinemalarından Etiler AFM Akmerkez yetkilileri, filmin cuma akşam seansları için biletlerinin tükendiğini söyledi. Seyirciden gelen taleplerin halen sürdüğü ve hafta sonunda yer kalmadığı ifade edildi. 
     Başkent sinemalarında da durum İstanbul'dan farksız. On Multiplex sinemasında az sayıda ve ön sıralarda yer kalırken, Migros Odeon Cineplex'in rezervasyon yetkilileri de telefonlara yetişemiyor. Görevliler, cuma günü bütün seansların dolduğunu, hafta sonunda ise sadece en ön sıralarda yer bulunabildiğini kaydettiler. 
     
     KASIM'DA YENİSİ GELİYOR... 

     ''Matrix Reloaded'' filminin yönetmenliğini Andy ve Larry Wachowski kardeşler üstleniyor. 
     Keanu Reeves'in ''Neo'', Carrie-Anne Moss'un ''Trinity'', Lawrence Fishburne'ün ''Morpheus'' rollerinde yeniden seyirciyle buluşmaya hazırlandığı filmde, diğer rolleri Hugo Weaving, Matt McColm, Monica Bellucci ve Jada Pinkett-Smith paylaşıyor. 
     Senaryosunu da Wachowski kardeşlerin kaleme aldığı filmin müzikleri Don Davis'in imzasını taşıyor. Felsefesi, replikleri, gizli şifreleri, referansları, kıyafetleri, aksiyon sahneleri ile ilgi çeken filmin ikinci halkası, Neo'nun kendi gücü ve misyonunun iyice farkına vardığı bir noktada, yani ilk filmin bittiği yerde başlıyor. 
     Neo ve arkadaşlarının dünyada ''tek insan şehri'' olarak kalan Zion'u makinelerin elinden kurtarma mücadelesi verdiği film, müthiş aksiyon ve dövüş sahneleriyle nefes kesiyor. 
     ''Matrix'' efsanesinin üçüncü ve son halkası ''Matrix Revolutions'' ise kasım ayında seyirciyi selamlayacak. 

     
</TEXT>
</DOC>
