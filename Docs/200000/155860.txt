<DOC>
<DOCNO> 155860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur16.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fahri trafik müfettişleri polisten şikayetçi... 
</HEADLINE>
<TEXT>

     Aydın'daki gönüllü fahri trafik müfettişleri, sürücülerden çok, polisin tutumundan şikayetçi. 
     Fahri Trafik Müfettişleri 2003 Yılı 1. Dönem Toplantısı'nın açılışında konuşan Emniyet Müdür Yardımcısı Zeynel Abidin Göksu, Türkiye'de henüz trafikte elektronik denetime, anayol, cadde ve bulvarlarda da kameralı sisteme geçilmediğini belirterek, toplum içinde de trafik kültürünün yerleşmediğini söyledi. 
     Türkiye'de trafik denetimlerinin yüzde 25'inin fahri trafik müfettişleri tarafından yapıldığını kaydeden Göksu, şöyle konuştu 
     ''Resmi otoritelerin yanında sivil, aydın, gönüllü bir kuruluş olan ve yasanın vermiş olduğu bir görevi, kanun yararına ve tarafsız şekilde yaparken, trafikte yolcu, yaya veya sürücü olarak toplumumuzu bilinçlendirme mücadelesinde, fahri trafik müfettişlerine büyük görevler düşmektedir. Ümidimiz, halkımızın 7'den 70'e her kesiminin trafik eğitimi almasıdır'' Emniyet Müdürü Göksu, 1998'den 2003'a kadar 13 bin 706 trafik suçu ihbar tutanağı teslim alındığını, 2003 yılının 4 aylık döneminde ise 299 trafik suçu ihbarının müfettişlerce yazıldığını kaydetti. 
     Toplantıda söz alan fahri trafik müfettişleri de polislerin kendilerine gerekli saygı ve ilgiyi göstermediğini, yazdıkları ceza tutanaklarının teslim edilmesinde güçlük çektiklerini bildirdi. 
     Aydın-Ortaklar arasındaki güzergahta, yol kenarlarında bekleyen hayat kadınlarının görüntü kirliliği yarattığı gibi, trafik kazalarına neden olduklarını da belirten müfettişler, bu kişilerin uzaklaştırılması için daha çok çaba gösterilmesini istediler. 
     
     ''POLİS DE KURALLARA UYSUN'' 
     Fahri trafik müfettişleri, ayrıca polisin kendilerine karşı daha dayarlı olmalarını, vatandaşın uyduğu trafik kurallarına uymalarını, yolcu otobüslerinin sürücülerinin dinlenme tesisleri çıkışlarında alkol kontrolünden geçirilmelerini, trafik polislerinin öğrenci servislerini daha sık denetlemelerini ve çok fazla yolcu almalarını engellemelerini, Aydın-İzmir Otobanı'nda radar kontrollerinin sıklaştırılmasını ve yolda radar kontrolü olduğunu karşı yönden gelen sürücülere çeşitli hareketlerle bildiren araç sürücülerine de ceza yazılabilmesi yetkisi verilmesini istediler. 
     
</TEXT>
</DOC>
