<DOC>
<DOCNO> 167145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur26.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Felçli fareler embriyon kök hücrelerle tamamen iyileşti... 
</HEADLINE>
<TEXT>

     Amerikalı bilim adamları, felçli fareleri insan embriyonundan alınan kök hücrelerle tamamen iyileştirmeyi başardı. İnsanlar üzerindeki deneylerin 2 yıl sonra yapılması planlanıyor. 
     İngiliz New Scientist dergisinde yayımlanan habere göre, California Üniversitesi'nde görevli bilim adamı Hans Keirstad, deney sonucunu, Washington'da yapılan ''BIO 2003'' konferansında açıkladı. 
     Keirstad ve ekibi, insan kök hücrelerini önce ''oligodendrosit'' denilen belirli sinir hücrelerine dönüştürdü. Bu hücreler, ''myelin'' adı verilen, sinir hücrelerini nöron koruyan bir kılıf üretiyor. 
     Hücreleri farelerin hasar görmüş omuriliklerine yerleştiren bilim adamları, felçli farelerin 9 hafta sonra yürüyebildiğini gözlemledi. 
     Daha sonra yapılan analizler sonucunda, oligodendrosit hücrelerin, zarar görmüş sinir hücrelerini sardığı ve ''myelin'' kılıfları ürettiği tespit edildi. Bilim adamları, ayrıca büyüme faktörlerinin yeni sinir hücrelerinin üretilmesinde uyarıcı rol üstendiğini kaydetti. 
     Johns Hopkins Üniversitesi'nde görevli Douglas Kerr başkanlığındaki bir ekip, bir hafta önce farelerin zarar görmüş omuriliklerine herhangi bir hücreye dönüştürülmemiş embriyon kök hücresi yerleştirmişti. Journal of Neuroscience dergisinde yayımlanan araştırma sonucunda, fareler 24 hafta sonra ayağa kalkabilmişti. 
     Keirstad, başka bir hücreye dönüştürülmeyen kök hücrelerin tümör oluşturma riskinin büyük olduğunu belirterek, insanlar üzerinde ilk deneyleri 2 yıl sonra yapmaya planladığını söyledi. 
     
</TEXT>
</DOC>
