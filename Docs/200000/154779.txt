<DOC>
<DOCNO> 154779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun10.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Saddam muhtemelen hayatta.." 
</HEADLINE>
<TEXT>

     ABD Savunma Bakanı Donald Rumsfeld, Irak'ın devrik Devlet Başkanı Saddam Hüseyin'in muhtemelen hayatta olduğunu söyledi. 
     Rumsfeld, CNN muhabiriyle yaptığı mülakatta, ''Eğer öldüğüne dair kanıtınız yoksa, muhtemelen hayatta olduğunu varsaymalısınız'' dedi. 
     Saddam'ın, Irak operasyonu başlamadan önce kaçma planları yapmak için çok uzun zamanı olduğunu belirten Rumsfeld, ''Saddam, kendisini korumak için geniş önlemler aldı. Hemen hemen her gece ayrı yerlerde kalıyordu. Bu yerler, Bağdat'ın içindeki, civarındaki ve ülkenin her hangi bir bölgesindeki özel konutları da içeriyordu. Bu durumda, güvenliğine bu kadar dikkat eden birini bulmak zor olacaktır'' diye konuştu. 
     Aynı şartların, Saddam'ın oğulları Uday ve Kusay için de geçerli olduğunu ifade eden Rumsfeld, Uday ile Kusay hakkında ellerindeki bilgilerin, Saddam hakkındaki bilgiler kadar kısıtlı olduğunu söyledi. 
     Açıklamasında, hayatta olması halinde Saddam'ın başka bir ülkeye kaçmış olabileceğine inandığını söyleyen Rumsfeld, ''Bu her zaman mümkün. Irak halkından, birçok şey yapmalarına imkan tanıyacak çok para çaldılar, çok çaba sarf ettiler, birçok ikametgahları, korumaları ve yolları vardı. Parayı dışarıda sakladılar. Kim bilir Her şeyi ortaya çıkaracağız'' dedi. 
     Rumsfeld ayrıca, Irak'ın kitle imha silahları bulunduğuna ve bunları bulacaklarına dair inancını vurguladı. 
     Kitle imha silahlarını bulmanın zaman alacağını ifade eden Rumsfeld, tökezmeleyeceklerini, yapacakları işin, ''Bazı şeylerin nerede olduğunu biliyoruz'' diyecek insanları bulmak olduğunu belirtti. 
     Rumsfeld, ele geçirdikleri Iraklıların, Savunma Bakanlığı, CIA ve FBI yetkilileri tarafından sorgulandığını kaydetti. Iraklı esirlerin büyük bölümünün, Irak Başbakan Yardımcısı Tarık Aziz de dahil olmak üzere yalan söylediğini kaydeden Rumsfeld, ''ABD, sonunda kanıtları bulacaktır'' dedi ve herkesten sabırlı olmasını istedi. 
     
</TEXT>
</DOC>
