<DOC>
<DOCNO> 171607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko13.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş 2 milyonuncu otomobile hazırlanıyor 
</HEADLINE>
<TEXT>

     2 milyonuncu otomobilini üretim bandından indirmeye hazırlanan Türk Otomobil Fabrikaları A.Ş TOFAŞ , bugüne kadar ürettiği tüm modellerin ilklerini ve Anadolu'da kullanılan antik otomobilleri müzesinde sergiliyor. 
     TOFAŞ Bursa Anadolu Arabaları Müzesi Müdürü Zeynep Döndüren, 17 bin 318 metrekarelik alan üzerinde kurulan müzedeki en eski eserin, 2 bin 600 yıllık Üçpınar Tümülüsü'nde ortaya çıkarılan ''Akhamenidler''e ait araba olduğunu belirtti. 
     Müzedeki en yeni arabanın ise 2001 yılında TOFAŞ'ın son çıkardığı model olan ''Albea'' olduğunu kaydeden Döndüren, ziyaretçilerin, bu dönemler arasında Anadolu'da arabaların geçirdiği evrimi görerek yaşadıklarını bildirdi. 
     Müzeye gösterilen ilgiden son derece memnun olduklarını ifade eden Döndüren, açıldığı 28 Haziran 2002 tarihinden bugüne kadar 25 bini aşkın ziyaretçiyi ağırladıklarını, bunlar arasında çok sayıda yabancının da bulunduğunu söyledi. 
     Döndüren'in verdiği bilgiye göre, müzede, değişik dönemlerde yapılan at, merkep ve öküz arabaları, faytonlar, top arabaları ile eskiden kullanılan dolgu tekerlekler ve bugün kullanılan lastik tekerleklerin kolleksiyonları yer alıyor. 
     38 motorsuz, 10 motorlu taşıtın bulunduğu müzeyi ziyaret edenler, TOFAŞ'ın Bursa'daki fabrikasının ilk üretimi olan 1971 model Murat 124'ü, 131 modellerini, ''Kuş Serisi''nin ilk üretimlerini, 1 milyonuncu TOFAŞ otomobilini, ünlü F1 pilotu Michael Schumaher'in deneme sürüşü yaptığı Palio Kit Car yarış otomobilini ve Vehbi Koç'un makam otomobili gibi TOFAŞ tarihinde önemli yer tutan otomobilleri görme olanağı bulabiliyorlar. 
     Bu arada, TOFAŞ'ın yarın Başbakan Tayyip Erdoğan'ın da katılacağı 2 milyonuncu otomobilinin üretim bandından indirilmesi töreninde, müzede bulunan otomobillerin fabrikaya taşınarak sergileneceği öğrenildi. 
     
</TEXT>
</DOC>
