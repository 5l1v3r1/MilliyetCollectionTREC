<DOC>
<DOCNO> 194175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yasam/yas06.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>

   
   Portakal suyu da dişe zararlı...    FRANKFURT Milliyet 
   ALMAN bilim adamları, kola ve portakal suyu gibi asitli içeceklerin diş minesine zarar verdiğini açıkladı. Jena Üniversitesi'nden Klaus Jandt, kola gibi asitli içecekler ile portakal suyu gibi meyve asidi içeren içeceklerin diş minelerindeki kalsiyumu eriterek, aşınmaya yol açtığını ifade etti. Jandt "Bir içecek ne kadar asitliyse diş minesine o kadar zarar verir" dedi. 
   
   Sigara içirtmeyen sutyen üretildi    İSVİÇRE'NİN 'Triumph International' adlı iç giyim firması, sigara içilmesine engel olduğunu iddia ettiği sutyen üretti. Tokyo'da tanıtılan sutyen, lavanta veya yasemin kokusu yayıyor. Lavanta kokusu sakinleştiriyor, yasemin ise sigara kokusunu mide bulandırıcı hale getiriyor. 
   
   Eğitimli kadında kanser riski fazla    DIŞ HABERLER 
   İNGİLTERE'DE son 13 yılın meme kanseri istatistikleri incelenerek yapılan araştırmada eğitimli ve çalışan kadınların meme kanserine yakalanarak hayatını kaybetme riskinin, vasıfsız işlerde çalışan ya da çalışmayan kadınlara oranla daha yüksek olduğu belirlendi. Kadınların geç yaşta çocuk sahibi olmaları, az sayıda doğum yapmaları ve bebeklerini emzirmekten kaçınmaları, meme kanseri riskini artırıyor. 
   
   
</TEXT>
</DOC>
