<DOC>
<DOCNO> 183875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun09.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli kadınlar artık "daha özgür" takılıyor... 
</HEADLINE>
<TEXT>

     Çinli kadınların evlilikle ilgili görüşlerinin değiştiği bildirildi. 
     Çin'in başkenti Pekin'de yapılan bir araştırmaya göre, 5 bin ile 15 bin yuan 620-1860 dolar aylık geliri bulunan ve halen bekar olan kadınların yüzde 50.2'si bekar kalmayı tercih ediyor. Bu kadınların yüzde 48.3'ü, ekonomik olarak bağımsız oldukları ve bir erkeğe bağımlı olmaya ihtiyaçları bulunmadığı görüşünde. 
     Çinli kadınların yüzde 12.2'si kendilerinden üstün erkekle olmak istemezken, yüzde 6.5'i ''çok meşgul olduğunu'', yüzde 23.4'ü de ''gerçek duyguların varlığına inanmadığını'' söylediler. 
     Halkın Günlüğü gazetesinin haberine göre, Çinli kadınlar ''birlikte yaşama'' düşüncesine artık sıcak bakıyor. Evli olmayan çiftlerin aynı evi paylaşması, 1980'lere kadar Çin toplumunda hoş karşılanmıyordu. Artık Çinli kadınların yüzde 80'inden fazlası, birbirini seven çiftlerin ''evlilik belgesine'' ihtiyacı olmadığı görüşünü savunuyor. 
     Sichuan eyaletinin merkezi Chengdu şehrinde yapılan araştırmada, tamamına yakını üniversite mezunu olan orta yaş ve üstü kadınların yüzde 80'i, cinsel yaşamın niteliğinin önemli olduğunu vurguladı. 
     Öte yandan bazı akademik kuruluşların raporlarında, Çinli kadınların sağlık sorunlarına dikkat çekildi. Çin Tıp Akademisi'nin yayımladığı rapora göre, ülkenin en büyük şehirlerinden Şanghay'da yaşayan kadınların yüzde 35'i düzenli uyuyamamaktan şikayetçi. 
     Tianjin Kadın Hastalıkları Merkezi'nde geçen yıl tedavi gören 20-29 yaş arasındaki 16 bin 700 kadının yüzde 8.3'ünde cinsel hastalık görüldü. Uzmanlar, kadınlarda cinsel hastalığa yakalanma yaşının düştüğüne işaret ettiler. 
     Pekin'deki bir başka araştırmanın sonucu ise kadınlara yönelik cinsel tacizin arttığını ortaya çıkardı. 
     
</TEXT>
</DOC>
