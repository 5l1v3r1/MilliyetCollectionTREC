<DOC>
<DOCNO> 158115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kambiyoda af, barışa barış 
</HEADLINE>
<TEXT>

Vergi barışında ödemelerini aksatanlara yeni ödeme planı, ihracat gelirlerini belli sürede yurda getirmeyenlere de kolaylık sağlanacak 
     ŞULE YÜCEBIYIK 

     Maliye Bakanlığı Müsteşarı Hasan Basri Aktan, vergi barışı yararlanmak üzere başvuran ancak ödemelerini aksatan mükellefler için kolaylık sağlayacaklarını açıkladı. 
     İstanbul Üniversitesi İktisat Fakültesi Maliye Kulübü'nce 2002 Kurumlar Vergisi rekortmenleri için düzenlenen ödül töreni sonrasında soruları yanıtlayan Aktan, şunları söyledi "Bu mükellefler gerçekten ödemekte zorlanıyorlarsa kendileriyle yeni bir ödeme planı yapacağız. Amaç vergi borçlarını yakın zamanda ödemelerini sağlamak. Borçlarına yönelik gecikme faizi işleyecek. Bu faizlerin birikip mükellefi daha da zor duruma düşürmemesi için kolaylık sağlayacağız." 
     
     'Kambiyo barışı getirilecek' 
     Bu arada ihracatçıların ihracat gelirlerini üç ay içinde ülkeye getirme zorunluluğuna uymayanlar için de kambiyo affı yapmaya hazırlanıyor. 
     9. Uluslararası Ev Tekstili Fuarı'nın açılışına katılan Sanayi Bakanı Ali Coskun, vergi barışının ardından, prim borçlarının takside bağlanmasını öngören SSK ve Bağ - Kur barışının getirileceğini belirtti ve "Onun arkasından da kambiyo barışı getirme yolunda çalışmalar var" dedi. Kambiyo barışı için Hazine, DTM, Merkez Bankası ve Bankalar Birliği'nin yürüttüğü çalışma ihracat taahhütleri ve bedellerinin Türkiye'ye getirilme zorunluluğuna ilişkin kolaylıkları kapsıyor. 
     Türk Eximbank Genel Müdürü Ahmet Kılıçoğlu da bugüne kadar taahhüt kapatma süresinin uzatılması gibi gecici çözümler getirildiğini ancak artık köklü çözümler gerektiğini belirterek şöyle dedi "Örneğin taahhütleri kapatma için süre verilebilir. Bir ara yüzde 50'si ile kapatma olanağı getirilmişti, bu şekilde düzenleme olabilir." 
     

</TEXT>
</DOC>
