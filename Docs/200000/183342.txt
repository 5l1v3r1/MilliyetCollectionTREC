<DOC>
<DOCNO> 183342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun07.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de İsabel kasırgası esmeye devam ediyor 7 ölü.. 
</HEADLINE>
<TEXT>

     ABD'nin orta Atlantik bölgesini vuran Isabel kasırgası, 7 kişinin ölümüne, 2 milyondan fazla kişinin elektriksiz kalmasına yol açtı. Kasırga, 2 binden fazla uçak seferini engelledi, evlerin çatılarını uçurup ağaçları kökünden söktü. Başkent Washington'da resmi kuruluşlarla okullar bir gün daha tatil edildi. 
     Atlantik Okyanusu'nda önce North Carolina eyaletini vuran Isabel kasırgası, Maryland ve Virginia eyaletlerini de içini alacak şekilde başkent Washington bölgesine doğru ilerliyor. Ancak, kasırga kıyıdan içeriye doğru yol aldıkça yavaşlayarak bir kategori düştü ve tropikal fırtına sınıfına alındı. 
     Meteoroloji uzmanları, saatteki hızı 120 kilometreyi aşan rüzgarı kasırga olarak nitelendiriyor. Tropikal fırtınada ise rüzgarın hızının saatte 65 ile 120 kilometre arasında olduğu belirtiliyor. 
     Yetkililer, Isabel'den dolayı meydana gelen çeşitli trafik kazalarında 4 kişinin öldüğünü, 2 kişinin elektrik akımına kapılarak can verdiğini, 1 kişinin de devrilen bir ağacın altında kalarak yaşamını yitirdiğini aktardılar. Ancak, Isabel'in yol açtığı yoğun yağış yüzünden meydana gelmeye başlayan sel baskınlarında çok sayıda kişinin ölmüş olmasından korkuluyor. 
     Uzmanlar, bu tip kasırgalarda can kayıplarının yaklaşık yüzde 80'ine tellerin sebep olduğunu belirtiyor. Kasırganın yol açtığı maddi hasarın boyutu ise milyarlarca dolar olarak dile getirilirken, henüz tam bir tahminde bulunulamıyor. 
     Amerikalı yetkililer, çalışanların güvenliği, metro ve benzeri toplu taşım sistemlerinin kasırga yüzünden işlemeyişi, elektrik kesintisi gibi nedenlerle ikinci bir gün daha tatil ilan etti. Bu çerçevede Washington'daki 350 bin memur bugün de işe gitmeyecek. ABD kongre üyelerinin büyük bir kısmı ise Washington'ı terketmişti. 
     Washington Belediye Başkanı Anthony Williams, Isabel kasırgası sırasında ve sonrasında ortaya çıkabilecek problemlerle uğraşmak için Ulusal Muhafızlar'ı yardıma çağırdı. Ulusal Muhafızlar, Beyaz Saray'ın kontrolünde bulunuyor. Ancak acil durumlarda Washington'daki en üst düzey idare olan belediye yardım talep edebiliyor. Washington bölgesinde, birçok yerin kasırgayla uçmaması için kum torbaları kullanılıyor. Washington Hastanesi de, kum torbalarının dağıtımında yardım ediyor. 
     ABD Başkanı George W. Bush, dinlenmek için gittiği Maryland'deki Camp David konukevinde, kasırgadan şu ana kadar en ağır etkilenen North Carolina'da olağanüstü hal ilan etti. 
     Böylece North Carolina, olağanüstü hal ilan edilen başkent Washington, Maryland, West Virginia, Delaware, Pennsylvania ve New Jersey eyaletlerine eklendi. Bu eyaletlerde kasırgadan etkilenenler, geçici ev bulunması, evlerdeki hasarın tamiri, düşük faizli kredi sağlanması için hükümet desteği alacak. 
     
     SEL ENDİŞESİ 
     Washington bölgesinde metronun birbirine bağladığı komşu eyaletler Virginia ve Maryland'de de olağanüstü önlemler alınıyor. Virginia'nın Fairfax ilçesinde, şiddetli yağmurun neden olabileceği sel felaketine karşı yetkililer, birçok kişiyi ''zorunlu olarak'' evlerinden alıp sığınaklara yerleştirdi. North Carolina ve Virginia'da toplam 250 bin kişinin sığınaklara yerleştirilmesi bekleniyor. 
     Virginia'nın başka bir ilçesi Alexandria'da ise itfaiye, kasırgayla elektriğin kesilmesi halinde, yangın tehlikesine karşı mum yerine fener kullanılmasını tavsiye etti. Halka, elektrik kesintisi durumunda kömür veya gazlı mangalların evde kullanılmasının zehirlenmelere yol açacağı uyarısında da bulunuldu. Ayrıca Virginia sakinlerinden, kasırga durumunda etrafa çarparak zararı artıracağı endişesiyle, çöplerini dışarı çıkarmamaları istendi. 
     Maryland'de ise Vali Robert Ehrlich, Isabel kasırgası geçinceye kadar eyalette yaşayanlardan, evlerini terketmemeleri uyarısında bulundu. 
     
     KASIRGANIN GÜCÜ 
     Meteoroloji uzmanları, Isabel'in kasırga sınıfından tropikal fırtınaya dönüşmesine karşın başkentte devam eden şiddetli rüzgar ve yağmurdan dolayı tehlikenin geçmediği uyarısında bulunuyorlar. 
     Bölgedeki 19 havaalanında yaklaşık 2000 uçuş da, Isabel'in yolunda olduğu için iptal edildi. Bu durum, bütün ABD'de iç hat uçuşlarını da etkiledi. Washington'daki üç havaalanı da, kasırganın beklendiği saatlerde kapatıldı, ancak bugün ilerleyen saatlerde açılmaları bekleniyor. 
     Amerika Tüketici Federasyonu, kasırga yüzünden sigorta şirketlerine en az 20 bin rüzgar hasarı başvurusu olmasını beklediklerini ve maliyetin 500 milyon dolar olarak hesaplandığını bildirdi. Bunun yanı sıra, sel sigortası için de başvurular bekleniyor. 
     
</TEXT>
</DOC>
