<DOC>
<DOCNO> 152911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/ydilmen.html </URL>
<DATE> 2003/04/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Demirlek faciası 
</HEADLINE>
<TEXT>

     Galatasaray mutlak surette üç puana ihtiyacı olduğu için tüm hatlarıyla rakibine saldırdı. Çift santrfor ile oynayan Adanaspor da ani ataklarla tehlikeler yarattı. Maç müthiş tempolu giderken Adanaspor bir kontratakta golü buldu. Galatasaray iki dakika geçmeden beraberliği sağladı. Hemen ardından da ikinci golü attı. Yardımcı hakem golü verdiği halde ne hikmetse Bülent Demirlek ofsayt gerekçesiyle iptal etti. Bu oyunun ilk kırılma noktası oldu. Çünkü Galatasaray 2-1 öne geçse riske girmeyecek, belki de rakibine fazla pozisyon vermeyecekti. Riskli oyun devam edince gelişen bir Adanaspor kontratağında Bülent Demirlek, Cafer'in düşürülmesine penaltı çalmadı. Çünkü aklı hala iptal ettiği goldeydi. Bu pozisyondan sonra Adanaspor ikinci golü attı. 
     Bülent Demirlek ikinci yarı tamamen dağıldı. Garip garip kararlar verdi. Bu arada Galatasaray son bölümlerde Adanaspor kalesini şut yağmuruna tuttu. Direkten dönen toplar, kaleci Murat'ın muhteşem kurtarışları Galatasaray'a galibiyet izni vermedi ve şampiyonluk yolunda çok ağır bir yara aldılar. 
     Ümit Karan'ın elle attığı golü kapalı tribünün önünde bulunan yan hakemin iptal etmesi ise çok enterasandı. Erhan Sönmez, ilk yarıda Galatasaray'ın attığı golde bayrağını kaldırmayarak doğru yaptı, Ümit Karan'ın Bülent Demirlek ve diğer yardımcı hakem tarafından verilen golünü iptal etmekle de alkışlanacak bir karara imza attı. 
     Bülent Demirlek maçın bütün kritik anlarındaki kararları ise maçı katletti. Keşke bir kural çıksa da futbolcular gibi hakemler de maç içinde değişebilse. 
     
     
     


SPOR 

































</TEXT>
</DOC>
