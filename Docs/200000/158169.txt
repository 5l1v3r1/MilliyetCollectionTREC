<DOC>
<DOCNO> 158169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/yas05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıralı sahili dünya güzeli 
</HEADLINE>
<TEXT>

Bilim adamları, üç yıllık çalışmanın sonucunu açıkladı Mükemmel bir sahilde ne olması gerekiyorsa, Olimpos'ta var 
     DIŞ HABERLER SERVİSİ 

     Maltalı, Galli ve Türk bilim adamlarının üç yıllık bir araştırması, 'mükemmel bir sahilde' ne gibi özellikler bulunması gerektiğini ortaya çıkardı. Güney Galler'deki Glamorgan Üniversitesi'nde bilim adamları, anket yaptıkları 1000 turistten, "mükemmel bir sahilde" bulunması gereken 28 özelliği işaretlemelerini istedi. Bu özellikler arasında yarlar, manzara, denizin rengi ve temizliği gibi özellikler yer alırken, sahilde harabe bir kale bulunması ya da arkada dağlar olması da cazip unsurlar arasında gösterildi. 
     
     Bilgisayar belirledi 
     Bu 28 ayrı kategoriye 1 ile 5 arasında puan veren uzmanlar, verileri bilgisayara yükledi. 
     Hesaplamaların ardından, kayalardan çıkan ve sürekli yanan doğalgaz nedeniyle 'Yanartaş' olarak da bilinen Chimera'nın eteklerinde, Antalya'nın Olimpos beldesi yakınında eski bir liman köyü olan Çıralı en güzel beş sahil arasında birinci olurken, Malta'daki Dingli Yarları ve Fungus Kayası ile Galler'deki Little Haven ve Poppit Kumsalı da listede yer aldı. 
     

</TEXT>
</DOC>
