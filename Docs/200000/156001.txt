<DOC>
<DOCNO> 156001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sonspo01.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Hakem, bizim penaltıları görmezden geldi... 
</HEADLINE>
<TEXT>

     Adanaspor Kulübü Başkanı Çağdaş Ergin, Beşiktaş karşısında yenilgiyi haketmediklerini söyledi. 
     Çağdaş Ergin, rakipleri karşısında ezilmediklerini ve çok pozisyon bulduklarını, ancak gol yollarında acemice davrandıklarını belirterek, ''Ümit, Cafer, Necati ve Ercan çok rahat goller kaçırdı'' dedi. 
     Hakem Serdar Tatlı'nın, ceza alanı içinde Beşiktaşlı Yasin'in topu elle düzeltmesini görmezden geldiğini ifade eden Ergin, konuşmasını şöyle sürdürdü 
     ''Yenilgiyi haketmedik. Hakem Serdar Tatlı'nın tutarsız kararları nedeniyle yenildik. Beşiktaş lehine rahat penaltı kararları veren Tatlı, özellikle İbrahim'in ceza alanında Volkan'ı düşürmesi, Yasin'in elle oynaması ve diğer pozisyonları görmezden geldi. Üzüntülüyüz. Bu maçın sonucu beraberlik olmalıydı. 
     Düşme korkumuz kalmadı. Yine de ligde kalan Samsunspor, Bursaspor ve Kocaelispor maçlarını mutlaka kazanmalıyız. Maç boyunca destek veren taraftarlara minnettarız. Kendimizi diğer maçlarda alacağımız galibiyetle affetireceğiz.'' Bu arada Adanasporlu futbolculara 1 gün izin verildiği de bildirildi. 
     
</TEXT>
</DOC>
