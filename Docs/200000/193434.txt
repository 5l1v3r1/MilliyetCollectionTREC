<DOC>
<DOCNO> 193434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/gureli.html </URL>
<DATE> 2003/11/05/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Takiye kemale erdi 
</HEADLINE>
<TEXT>

   
   Son dönem politikanın en uzun süre "in" olan sorusu "Tayyip Erdoğan değişti mi, değişmedi mi " 
   Nihayet Erdoğan değiştiğini kendisi söyleyerek, herkesi meraktan kurtardı. Savaş Ay ile yaptığı söyleşide Sabah, 4 Kasım bu değişimin nedenini de "büyük bir tevazu" içinde "Bizim kemalat olgunluk dediğimiz durum hasıl oldu artık" diyerek açıkladı. 
   Başbakanlık koltuğuna oturunca kendini padişah sanarak, Başbakanlık konutunda tarikat şeyhlerini ağırlayan Erbakan'ın öğrencisi Erdoğan'ın, hocasının akıbetinden ders alıp kemale erdiği anlaşılıyor. 
   Erdoğan'ın nasıl ve ne yönde değiştiğini anlamak için, eskileri bir yana bırakıp başbakan olduktan sonraki "kemalat" döneminde yaptıklarından birkaçını anımsayalım. 
   Önce, partisinin tüzüğünü değiştirterek, lider sultasının altyapısını sağlamlaştırdı. Sonra, bu altyapının üzerinde iktidarını garantiye alacak maddi olanakları sağlamaya koyuldu. 
   Bunun son örneği bütçede görülüyor. Kendi işine gelmeyen alanlarda "tasarruf" gerekçesiyle bütçe kısıntısı yapılırken, Başbakanlık bütçesi yüzde 63 gibi yüksek bir oranla artırılıyor. Başbakana bağlı olan ve geçen yıl hiç ödeneği olmayan bir fona, "hayır işlerine" harcanmak üzere 308 trilyon lira ayrılıyor. Adı üstünde, başbakanın istediği gibi kullanabildiği "örtülü ödenek" de 175 milyardan 200 milyar liraya çıkarılıyor. 
   Bir yandan da devlet adına teftiş ve denetim yapan, yolsuzlukları ortaya çıkaran müfettişlerin devre dışı bırakılmasının yolu açılıyor. 
   "Kemalat" dönemini yaşayan Erdoğan herkesi hayran bırakan olgun bir üslup içinde üniversite rektörlerine "terbiye ve adab" dersi veriyor. Her yerde büyük bir "kemalat" ile kadrolaşırken, özerk bir bilim kurumu olan TÜBİTAK'ı da ele geçirmek amacıyla, 12 kişilik Bilim Kurulu'nun seçtiği başkanın atamasını engelliyor, bir yandan da görev süresi biten 6 üyenin yerine kendi istediklerinin seçilmesi için olgun biçimde dayatma yöntemleri sergiliyor. 
   Okullara dağıtılan ders kitaplarının başına büyük bir tevazu örneği olarak kendi fotoğrafını ve mesajını koydurarak okullara siyaseti sokmanın en kamil olgun becerisini gösteriyor. 
   Erdoğan'ın "kemalat durumu"na ilişkin örnekler pek zengin, ama bu haftalık bu kadar. 
   
   Bir şiir    Şiir Ülkesi dergisi her ay şiirle dolu olarak yayımlanıyor ve şiirin okşayıcı soluğunu estiriyor. Ekim sayısından Uğur Hacıhanefioğlu'nun dizelerini paylaşalım 
   "bir sessizlik adımlarında dallarda sevişken rüzgarla kuşlarla okuyorum baharı kapımda su kuşları çığlık çığlığa rüzgarın dindiği yer burası duyguların suya kestiği bir şeyler söyle neden bu gözyaşları" 
   
      
   
   
</TEXT>
</DOC>
