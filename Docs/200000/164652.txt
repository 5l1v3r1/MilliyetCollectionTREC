<DOC>
<DOCNO> 164652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/guncel/gun05.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteliyi harç çarpacak 
</HEADLINE>
<TEXT>

YÖK tarafından hazırlanan raporda üniversite harçlarına yüzde 20 zam yapılması ya da fakültelere göre farklılaşan oranlarda artış yapılması öngörülüyor 
     ANKARA Milliyet 

     Yükseköğretim Kurulu YÖK , 2003 - 2004 eğitim - öğretim yılı için üniversite harçlarına en az yüzde 20 zam yapılmasını önerdi. YÖK, harç olarak bilinen katkı paylarına zam yapılması konusunda Milli Eğitim Bakanlığı'na MEB alternatiflerden oluşan rapor hazırladı. İlk alternatifte harçlara bu yıl hedeflenen yüzde 20 enflasyon oranında zam yapılması öngörüldü. Buna göre lisans programlarında okuyanlar 42 milyon ile 372 milyon lira arasında harç ödeyecek. 
     
     İkinci öğretime 3 milyar harç 
     En yüksek harçlar devlet konservatuvarıyla tıp, diş hekimliği ve eczacılık fakülteleri öğrencilerinden alınacak. Açıköğretim fakültesi harçları da 35 milyondan 42 milyon liraya yükselecek.İkinci öğretime devam eden öğrencilerin ödeyeceği harçlar da 492 milyon lirayla 3 milyar 804 milyon lira arasında değişecek. En yüksek harcı Yabancı Diller Yüksekokulu öğrencileri ödeyecek. Bunu, 2 milyar 718 milyon lirayla Devlet Konservatuvarı ve Sivil Havacılık Yüksekokulu izleyecek. 
     
     Enflasyonla orantılı 
     Tapu Kadastro, Sağlık Hizmetleri, Sivil Havacılık, Turizm ve Otelcilik, Sosyal Bilimler ve Yerel Yönetimler yüksekokullarında okuyan ikinci öğretim öğrencilerinden ise 492 milyon lira harç alınacak. 
     YÖK'ün hazırladığı diğer seçenekler arasında yüzde 25 ve yüzde 35 artış oranları yer aldı. Geçen yılki enflasyon oranı ve devletin öğrenci başına ödediği cari ödenek baz alınarak hesaplanan alternatifte de fakültelere göre farklılaşan oranlarda artış önerildi. YÖK'ün raporu MEB'in görüşüne sunuldu. MEB'in onayının ardından Bakanlar Kurulu YÖK'ün önerilerini de göz önünde bulundurarak harç miktarlarındaki artışı belirleyecek. 
     

</TEXT>
</DOC>
