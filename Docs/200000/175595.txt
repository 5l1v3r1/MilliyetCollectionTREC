<DOC>
<DOCNO> 175595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/siyaset/asiy.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sarayı yoksullara kaldı 
</HEADLINE>
<TEXT>

   Musul'daki saraya yerleşen yoksul aileler, susuz, elektriksiz yaşıyor, yerlerde yatıyor ama yine de "Sarayda kalmak çok güzelmiş" diyor 
      NAMIK DURUKAN 

   
   Savaş sonrası yağmalanan ve çerçevelerine kadar sökülen Saddam Hüseyin'in sarayları şimdi yüzlerce yoksula mek n oluyor. Kuzey Irak'ın Erbil, Duhok ve Akra kentlerinden Musul'a göç eden Iraklılar, Saddam Hüseyin ve ailesinin tatil için kullandığı Cumhuriyet Sarayı'na yerleşti. Bir zamanlar Saddam Hüseyin'in balkonundan Dicle Nehri'ni seyrettiği sarayın tüm odaları evsizler tarafından dolduruldu. Akra'dan gelip 12 kişilik ailesiyle saraya yerleşen Kaplan Mehmet Yunus, ev kiralayacak para bulamadığı için 200 kişinin yaşadığı saraya yerleşmek zorunda kaldığını söyledi. 
   
   'SADDAM'IN ODASI BENİM' 
   "Kırık dökük de olsa, kapı ve penceresi olmasa da sarayda kalmak güzelmiş" diyen Yunus, sözlerini şöyle sürdürdü "Daha önce saraya ancak çok uzaktan bakabilirdik. Saddam burada zevk ve sefa içinde yaşardı. O duyguyu yaşamak sonunda bize de nasip oldu. Yağmaya uğramasaydı daha iyi olurdu ama yine de burada yaşamak güzel. İzin verirlerse hep burada kalmak isteriz. Onun yattığı odada şimdi ben yatıyorum, balkondan seyrettiği Dicle'yi ben de izliyorum. Saraydan dış dünyaya bakmak insanı meğer ne kadar değiştiriyormuş. İyi ki buraya gelmişiz. Yerel yöneticiler izin verdiği sürece, burada bedava oturmaya devam edeceğiz." 
   
   ELEKTRİK DE OLSA... 
   Sarayın yeni sahipleri, genelde Kaplan Mehmet Yunus'la hemfikir... Oturacak tek bir koltuk, yakacak tek bir lamba olmasa bile herkes sarayda olmaktan memnun... Yemekler, sarayın orta yerine kurulan ocakta pişiriliyor. Kurulan yer sofrasına yerleşen Iraklılar, tencereye hep birlikte kaşık sallıyor. 
   
   
</TEXT>
</DOC>
