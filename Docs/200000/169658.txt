<DOC>
<DOCNO> 169658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/magazin/amag.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dudu'nun 'Kuzu'yla alakası bile yok 
</HEADLINE>
<TEXT>

Tarkan'ın 'Dudu'su çıkar çıkmaz önce giyimine 'taklit' dendi, ardından da 'Kuzu Kuzu' şarkısına benzetildi ama... 
     ALİ'CE 
Ali Eyüboğlu 

     Tarkan'ın son çalışması 'Dudu'yla birlikte şarkıcının sinirlerini geren tartışmalar da başladı. 'Dudu'nun tanıtım konserinde sahneye, beyaz takım elbise ve bir beyaz bandanayla çıkan Tarkan'ı Eminem'e, yeni saç tipini ise İngiliz futbolcu Beckham'a benzetenler oldu. Tarkan'ın bu çalışmasının umdukları gibi çıkmadığını söyleyip 'Dudu' için "Kuzu Kuzu'nun aynısı" yorumunu yapanlar da vardı. Araştırdık... 
     
     Notalarını çıkardık 
     Nazan Öncel'in Dudu'sunun sözleri uzun ve ezberlenmesi zor. 'Dudu', 'Kuzu Kuzu'nun yanına yaklaşacak kadar güçlü bir şarkı değil. 'Dudu' ile 'Kuzu Kuzu' arasında iddia edildiği gibi bir benzerlik olup olmadığını ise müziğin okulunu okuyanlara sorduk, notalarını yazdırdık. İki şarkı arasında en küçük bir benzerliğin olmadığını gördük. 
     
     Değil 8, bir bile yok 
     Bu konuda yazılı bir kural yok ama yaygın bir kanaat var "Müzikte sekiz mezura kadar esinlenmek aşırmak serbest" derler. 'Dudu'yla 'Kuzu Kuzu' arasında değil 8, bir mezurluk bile benzerlik çıkmadı. 'Dudu' laminör bir parça, 'Kuzu Kuzu' ise miminör... Aralarında dört ses var. Ancak benzerlik "u" harfleriyle kuruluyorsa o başka. 
     

</TEXT>
</DOC>
