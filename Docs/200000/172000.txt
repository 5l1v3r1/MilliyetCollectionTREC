<DOC>
<DOCNO> 172000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur23.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Türkiye tam bir şantiye oldu... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Türkiye tam bir şantiye haline geldi'' dedi. 
     Ordu'nun Aybastı İlçesi Perşembe Yaylası Şenlikleri'ne katılan Güler, yaptığı konuşmada, hizmet için iktidara geldiklerini ve halka hizmette sınır tanımadıklarını söyledi. 
     Bakan Güler, şöyle devam etti 
     ''Biraz önceki türküde olduğu gibi 'Aşk kağıda sığmıyor' bizim yapacağımız hizmetler de sözlere sığmıyor. Yaptığımız çalışmalar günlere, zamanlara sığmıyor. İnşallah sizlere çok güzel çalışmalar sunacağız. Görüyorsunuz, yollar yapılıyor. Türkiye tam bir şantiye haline geldi.'' Güler, dün Ordu'nun Mesudiye İlçesi'nde Topçam Barajı ve Hidroelektrik Santralı ulaşım yollunun temelini attıklarını hatırlatarak, bu bölgeyi İç Anadolu'ya bağlayacak 113 yıllık bir rüyayı gerçekleştirmeye başladıklarını kaydetti. 
     Türkiye'de büyük atılımları gerçekleştireceklerini ifade eden Güler, söyle devam etti 
     ''Bütün okullar bilgisayara kavuşuyor. Bin 300 bilgisayar okullara dağıtıldı. Devamı da gelecek. Diğer hizmetlerimizi de sürdürüyoruz. Bir yandan uydudan madenleri arıyoruz. Bir yandan bölgemize doğalgaz getiriyoruz. Enerji konusunda ciddi adımlar atıyoruz. Barajlar, göletler yapıyoruz. Yaptığımız çalışmalar hep sizin için. Sizler bizim arkamızda böyle dimdik durdukça, biz hem yoksullukla hem yolsuzlukla ciddi mücadeleler vereceğiz ve hortumları da böyle teker teker keseceğiz.'' 
     
</TEXT>
</DOC>
