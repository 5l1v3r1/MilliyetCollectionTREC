<DOC>
<DOCNO> 185828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo28.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları'ndan Esra ve Pelin şampiyonayı değerlendirdi.. 
</HEADLINE>
<TEXT>

     Voleybol Federasyonu Başkanı Prof.Dr.Hüsnü Can ve milli voleybolcular Esra Gümüş ile Pelin Çelik, Gazi Üniversitesi Vakfı Özel İlköğretim Okulu'nu ziyaret ederek, öğrencilerin sorularını yanıtladılar. 
     Prof.Dr.Hüsnü Can, 40 yıldır sporla uğraştığını belirterek, öğrencilere, ''Spor insanı her yönden geliştiriyor. Bu yaşlardan başlayarak mutlaka spor yapmalısınız'' dedi. 
     Ay-yıldızlı voleybolcular Esra ve Pelin ise voleybola ortaokul yıllarında başladıklarına değinerek, ''Bayanlara en uygun spor dalı voleybol olduğu için bu branşı seçtik. Çok güzel hatıralarımız oldu. Disiplinli olmayı ve sorumluluk almayı öğrendik. Sabırla çalıştık ve sonunda bu başarılar geldi'' diye konuştular. 
     
     ALMANYA VE POLONYA MAÇLARI 
     Avrupa Şampiyonası'nda Almanya maçına çok tedirgin başladıklarını kaydeden Esra, maçın başlarında karşı tarafa ayak uyduramadıklarını ve ilk 2 sette yenik duruma düştüklerini, fakat son 2 sette gerçek oyunlarını ortaya koyarak Almanya'yı ''ezdiklerini'' söyledi. 
     Almanya Milli Takımı'ndaki oyuncuların el hareketlerinin kendi ayıpları olduğuna dikkati çeken Pelin ise Türk seyircisini kendi yanlarına almak yerine karşılarına almakla büyük hata yaptıklarını bildirdi. 
     Polonya karşısındakı tutuk oyunla ilgili bir soruya ise milli voleybolcular, ''Polonya bizi çok iyi analiz etmiş. Takım çok iyi motive olmuş. Onlar bize göre daha tecrübeliydiler. Ayrıca Cumhurbaşkanı'nın da maça gelmesi bizi heyecanlandırdı. 10 maç yapsak 8'ini biz kazanırdık. Ama onlar çok iyi oynayarak Avrupa birinciliğini hakettiler'' diye konuştular. 
     Polonya maçı sonrasında buruk bir sevinç yaşadıklarını ifade eden Esra, sevinmekle sevinmemek arasında kaldıklarını, fakat seyircinin tezahüratlarıyla mutlu olduklarını sözlerine eklediler. 
     
     BİZDEN ÖNCEKİLER BİRŞEY YAPAMADILAR 
     Öğrencilerden birinin ''Milli takıma seçildiğiniz ilk sene Avrupa ikincisi oldunuz neler hissediyorsunuz '' sorusuna, bu derecenin kendileri için çok gurur verici bir derece olduğunu söyleyen Esra, ''Tabii ki milli takıma ilk seçildiğimiz sene böyle bir derece aldığımız için çok mutluyuz. Diliyoruz Dünya Şampiyonası'nda da ikinciliğin altına düşmeyiz. En kötü derecemiz ikincilik olsun'' ifadelerini kullandılar. 
     Deniz Esinduy'un vefatının takımı nasıl etkilediği biçimindeki soruya ise milli voleybolcular, ''Bizi çok olumsuz etkiledi. Bizim vazgeçecegimizi düşündüler. Ama biz acımızın içine gömülmedik, acımızı içimize gömdük. Bu ikinciliği ona hediye ediyoruz'' diye konuştular. 
     Şampiyona sonrasında kendilerine gösterilen ilgiden çok memnun olduklarını da belirten voleybolcular, bununla birlikte sorumluluklarının çok arttığını ve 1-15 Kasım tarihleri arasında Japonya'da yapılacak Dünya Kupası'nda en iyi dereceyi elde etmek istediklerini sözlerine eklediler. 
     
</TEXT>
</DOC>
