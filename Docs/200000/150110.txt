<DOC>
<DOCNO> 150110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/spor/spo04.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAŞIRTAN TASARRUF 
</HEADLINE>
<TEXT>

Trabzonspor'da maddi kriz nedeniyle gündeme gelen tedbirler bardağı taşırdı. Telefonu şehirlerarasına kapatılan Samet Aybaba'nın istifa etmeyi düşündüğü iddia edildi 
     HAKAN CAN 

     Telefonu fırlattı 
     TEKNİK Direktör Samet Aybaba yönetiminde, başarılı sonuçlar alarak taraftarlarını keyiflendiren Trabzonspor'da sıkıntılı günler yaşanıyor. Yönetimin yaklaşık üç aydır futbolculara ödeme yapmaması Bordo - Mavililer'i isyan noktasına getirdi. Bu gelişmelerin yanısıra Teknik Direktör Samet Aybaba'nın odasındaki telefon şehirlerarasına kapatılınca ortalık karıştı. 
     
     İstifanın eşiğinde 
     ASBAŞKAN Erol Tuna'nın gündeme getirdiği tasarruf uygulamasının Aybaba'yı adeta çileden çıkardığı iddia edildi. Tecrübeli teknik adamın bu davranışa çok sinirlendiği ve telefonu koridora fırlattığı bildirildi. Aybaba'nın yakınlarına istifa sinyalleri verdiği ve Türkiye Kupası Finali'nden sonra Bordo - Mavili yönetime istifasını sunmayı planladığı da öğrenildi. 
     
     Verdiği gibi aldı 
     SEÇİM öncesinde kulübe 5 milyon dolara yakın bir yardım yapabileceğini açıklayan Asbaşkan Erol Tuna'nın bugüne kadar sadece 160 milyar lira verdiği iddia edildi. Teknik heyet ve futbolculara olan borçlara karşın Erol Tuna'nın ödediği miktarı kulübün ilk gelirinden tahsil etmesi Bordo - Mavili kulüp içinde yaşanan krizi doruk noktaya tırmandırdı. 
     
     'Aybaba gitmez' 
     TRABZONSPOR Başkanı Özkan Sümer, Teknik Direktör Samet Aybaba ile her zaman görüştüklerini transferle ilgili önerilerini aldıklarını belirterek Aybaba'nın Trabzonspor'da kalacağına inandığını söyledi. Bu arada Sümer'e Avusturya Milli Takımı'nın tecrübeli oyuncusu Herzog'un önerildiği öğrenildi. 
     
     Lee Yong kalıyor 
     TRABZONSPOR Güney Koreli Lee Yong ile yeni sezonda da anlaşabilmek için menajeri Adnan Demir'i Türkiye'ye çağırdı. Bordo - Mavili yöneticiler, Yong ile her hangi bir pürüz yaşamayacaklarını dile getirdiler. Kaleci Petkoviç'in menajerinin de önünüzdeki günlerde Trabzon'a geleceği öğrenildi. Petkoviç'in Trabzonspor'da kalmaya sıcak baktığı açıklandı. 
     
     Dayanışma gecesi 
     Serkan Hacıoğlu 

     TRABZONSPOR Başkanı Özkan Sümer ve yönetim kurulu üyeleri, kulübün bazı eski başkan ve yöneticileriyle İstanbul'daki dayanışma gecesinde biraraya geldi. Özkan Sümer, Trabzonspor'da kurumsal bütünleşmenin mesajını vermeye çalıştıklarını söyledi ve "Bir kurumun sağlıklı ve gelişebilir olması için bütünleşmeye ihtiyacı vardır. Trabzonspor'da tüm dengeler biraraya gelecek, daha büyük hedeflere, daha emin adımlarla yol alacağız" diye konuştu. 
     


SPOR 























</TEXT>
</DOC>
