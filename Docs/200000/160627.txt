<DOC>
<DOCNO> 160627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur22.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanda öldürülen kadının kimliği belirlenemedi... 
</HEADLINE>
<TEXT>

     İzmir'in Buca İlçesi'ne bağlı Kaynaklar Beldesi'ndeki ormanlık alanda, 4 gün önce, elleri arkadan ağaca bağlandıktan sonra boğularak öldürülmüş olarak bulunan kadının kimliğinin tespit edilmesi için robot resmi çizildi. 
     Alınan bilgiye göre, olayla ilgili soruşturmayı yürüten İzmir İl Jandarma Komutanlığı İstihbarat Şubesi ekipleri, 30-35 yaşlarındaki kadının kimliğini tespit etmek için kayıp başvurularını inceledi. Cesedin bulunduğu bölgede oturan vatandaşlarla görüşmeler yapıldı. Ancak bu çalışmalar sonuç vermedi ve maktulün kimliği belirlenemedi. 
     Bunun üzerine olay yerinde çekilen fotoğraflardan yola çıkılarak, uzman ressamlar tarafından kadının robot resmi çizildi. Jandarma, fotoğrafı bölgedeki vatandaşlara ve muhtarlara göstererek, kimliğini tespit etmeye çalışıyor. 
     Kadının kimliği belirlenmeden cinayetin aydınlatılmasının ''zor'' olacağını bildiren jandarma yetkilileri, kadını tanıyanların 156 Jandarma İmdat telefonuna bildirmesini istedi. 
     
</TEXT>
</DOC>
