<DOC>
<DOCNO> 158898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur23.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdür Vekili Sertab Erener, Türkiye'nin gururu oldu 
</HEADLINE>
<TEXT>

     TRT Genel Müdür Vekili Haluk Buran, 48. Eurovision Şarkı Yarışması'nda birinci olan Sertab Erener ve ekibini kutlayarak, Erener'in Türkiye'nin gururu olduğunu belirtti. 
     Buran, yaptığı yazılı açıklamada, TRT'nin, Eurovision Şarkı Yarışması'nda Türkiye'yi temsil edecek sanatçı ve eseri, bu yıl, çok farklı bir yol izleyerek belirlediğini kaydetti. Buran, daha önceki yıllarda ''ısmarlama yoluyla jüriler tarafından belirlenen beste yöntemi yerine Türkiye'yi temsil edecek sanatçı seçimini'' tercih ettiklerini bildirdi. 
     TRT'nin tercihini ünlü sanatçı Sertab Erener'den yana kullandığını ve şarkının TRT yetkilileri ile sanatçının ortak kararıyla belirlendiğini anlatan Buran, Türkiye'yi temsil eden şarkının ilk kez İngilizce seslendirildiğini hatırlattı. 
     TRT'nin bu konuda zaman zaman haksız eleştirilere uğradığını kaydeden Buran, şöyle devam etti 
     ''TRT, Eurovision'un uluslararası bir yarışma olduğu noktasından hareketle Avrupa ülkelerinden izleyicilerin seçeceği eserin sözlerinin anlaşılabilmesinin avantaj sağlayacağı düşüncesindeydi. 
     Kurumumuz, Avrupa Birliği yolundaki Türkiye'nin tanıtımına da büyük ölçüde katkıda bulunan Eurovision Şarkı Yarışması'nda birinci olabilmek için bütün imkanlarını seferber etti. 
     Eylül 2002'de başlayan özverili çalışmalar, sekiz aylık bir maratonun sonunda Eurovision Şarkı Yarışması'nda ülkemize birinciliği getirdi. 
     Kurumumuz adına Türkiye'yi zirveye taşıyan Sertab Erener ve ekibini kutluyorum, bunun daha büyük başarıların habercisi olmasını diliyorum.'' 
     
</TEXT>
</DOC>
