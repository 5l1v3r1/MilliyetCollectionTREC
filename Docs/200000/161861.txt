<DOC>
<DOCNO> 161861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sonspo08.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor hoca için Rıdvan, Aykut ve Rıza ile görüşüyor 
</HEADLINE>
<TEXT>

     Diyarbakırspor Basın Sözcüsü Nedim Özbek, Türk teknik direktörle çalışmak istediklerini, bu mümkün olmazsa yabancı hoca arayışına başlayacaklarını söyledi. 
     Özbek, Ümit Kayıhan'ın sözleşmesinin sona ermesinin ardından yeni çalıştırıcı arayışlarına girdiklerini ve ilk etapta Aykut Kocaman, Rıza Çalımbay ve Rıdvan Dilmen ile görüştüklerini söyledi. 
     İç ve dış transfer çalışmalarına başlamadıklarını, anlaşacakları teknik direktörün talebi doğrultusunda transferleri yapacaklarını anlatan Özbek, şöyle dedi 
     ''Yeni teknik direktörümüz büyük olasılıkla 10 Haziran Salı günü netleşecek. Biz Türk hocayla çalışmak istiyoruz. Bunun gerçekleşmemesi durumunda yabancı hoca arayışına geçeceğiz. 
     10 futbolcumuzun sözleşmesi sona erdi. Takımda hangi futbolcularımızın kalacağına ve hangi oyuncuların transfer edileceğine hocamız karar verecek. Geçmişte bazı takımlar teknik direktörü belirlemeden transfer yaptılar, ancak daha sonra sıkıntı yaşadılar. Biz bu hataya düşmek istemiyoruz.'' 
     
</TEXT>
</DOC>
