<DOC>
<DOCNO> 175112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/eko01.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Araçlarına da el konuluyor 
</HEADLINE>
<TEXT>

   Uzanlar'ın 81 şirketi ve 16 kişi üzerine kayıtlı tüm araçları takibe alındı. Bu araçlar üzerine tahdit konularak, alım - satım işlemleri, hak ve alacaklar donduruldu 
      TOLGA ŞARDAN Ankara 
   
   Emniyet Genel Müdürlüğü, 81 il emniyet müdürlüğüne "acil" kaydıyla gönderdiği yazıyla Uzan Holding yöneticileri ile Holding bünyesindeki araçların saptanarak trafikten men edilmesi talimatını verdi. 
   Şişli Cumhuriyet Başsavcılığı'nın Uzan Holding hakkında başlattığı "kara para" soruşturması kapsamında Şişli 2. Sulh Ceza Mahkemesi'nin verdiği el koyma, hak ve alacaklarını dondurma kararı, Emniyet Genel Müdürlüğü'ne gönderildi. Emniyet, Kaçakçılık ve Organize Suçlarla Mücadele Daire Başkanlığı, holding bünyesinde yeralan ve mahkeme kararında adı geçen 81 şirketin yönetim merkezlerinde yasal aramalar yaparken, Trafik Hizmetleri Başkanlığı da 88 şirket ve 16 kişinin üzerinde kayıtlı bulunan otomobil ve diğer kara taşıtlarına trafikten men etme ve el koyma işlemi başlattı. 
   
   Kayıtlarda inceleme 
   Trafik Hizmetleri Başkanı ve Genel Müdür Yardımcısı Abdullah Bolcu'nun imzasıyla 8 Ağustos akşamı gönderilen yazıda, Şişli 2. Sulh Ceza Mahkemesi'nin kararı hatırlatılarak, Trafik Tescil Şube Müdürlükleri'ndeki araç tescillerinin bilgisayar kayıtlarının incelenmesi ve araçlar üzerine tahdit konarak alımsatım işlemlerinin durdurulması, araçlar üzerindeki hak ve alacakların dondurularak "el konulması" istendi. Bu talimat üzerine il emniyet müdürlükleri kayıtlarında inceleme başlattı. 
   
   Kararda kimler var    Şişli 2. Sulh Ceza Mahkemesi'nin verdiği karara göre, holding bünyesindeki 81 şirketin yanı sıra Kemal Uzan, Yavuz Uzan, Erol Hürbaş, Birol Çilingir, Yaşar Avni Güray, Gürol Demirkol, Hilmi Başaran, Sadık Karagöz, Tacettin Pak, Mustafa Say, Mehmet Koray Özkaya, Çiğdem Karakoç, Nedim Çokçok, Çiğdem Altun, Nurettin Sivlim ve Mehmet Bulat'ın adı geçiyor. 
   Ayrıca, ÇEAŞ'la ilgili inceleme yapan Başbakanlık Başmüfettişleri, şirketin 164 aracı olduğunu ortaya çıkardı. İnceleme sonucunda şirket üzerinde 83 Renault binek oto, 7 minibüs, 29 kamyon, 36 kamyonet, 1 traktör, 2 ambulans, 1 jeep, 1 otobüs ve 1 motosiklet bulunduğu belirlendi. 
   
   
</TEXT>
</DOC>
