<DOC>
<DOCNO> 178817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/dunya/adun.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Saddam konusunu halletmek zorundaydık 
</HEADLINE>
<TEXT>

   Dr. Kelly'nin intiharı soruşturmasında ifade veren Blair, Irak'ın işgalinin Saddam'ın kitle imha silahlarıyla ilgili istihbarat dosyasında açıklanmayan gerekçelerinin de olduğunu ima etti 
      LONDRA Milliyet 

   
   İngiltere Başbakanı Tony Blair, Savunma Bakanlığı bilim danışmanı Dr. David Kelly'nin 18 Temmuz'daki intiharıyla ilgili soruşturma çerçevesinde dün Temyiz Yargıcı Lord Hutton başkanlığındaki juriye 2.5 saat boyunca ifade verdi. Blair, Irak konusunda hazırlanan ve Eylül 2002'de kamuoyuna açıklanan istihbarat dosyalarının savaşa haklılık kazandırmak için kasıtlı olarak "seksi hale getirildiği" yolundaki iddiaları reddetti, "Eğer ileri sürülenler doğru olsaydı istifa ederdim" dedi. 
   Irak'ın kitle imha silahlarıyla ilgili olarak hazırlanan dosyanın savaşa zemin hazırlamak amacına yönelik olmadığını iddia eden Blair, bu dosyanın taslağıyla ilgili olarak yapılan her yorum ve eleştiriden, başbakan olarak haberdar olmadığını da söyledi. Blair, "Bunlar zaten savaşın tek gerekçesi değildi. Biz Saddam konusunu halletmek zorundaydık" diye konuştu. 
   
   Kanıtlayın, istifa edeyim 
   Blair, BBC'nin, Irak'ın kitle imha silahları konusundaki tahminleri başbakanlığın abarttığı haberinin doğru olmadığını belirterek, "Bu fevkalade ve çok ciddi bir suçlama" dedi. Blair, kanıtlanması halinde bunun görevinden istifa etmesini gerektirecek bir suçlama olduğunu söyledi. 
   "Saddam'ın kitle imha silahlarının 45 dakika içinde devreye girebileceği" iddiasını Başbakanlık'ın rapora soktuğunu da kesin bir dille yalanlayan Blair, 45 dakika iddiasının ciddi istihbarat kaynaklarından geldiğini, bu yüzden sorgulanma gereği duymadıklarını ifade etti. 
   BBC yöneticileriyle Başbakanlık konutunda bir öğlen yemeği yenildiğini, bu yemek sırasında Andrew Gillighan'dan söz edilmediğini anlatan Blair, "Eğer BBC haberinin yanlışlığını kabul etseydi konu kapanacaktı" dedi. 
   
   Blair'i suçlayan bakan alay konusu oldu 
   İngiliz basını, Dr. David Kelly soruşturması çerçevesinde önceki gün ifade veren Savunma Bakanı Geoff Hoon'u "ti"ye aldı. Sorgulanmasında "dünyadan habersiz" bir görüntü çizen ve bütün sorumluluğu Başbakan Tony Blair'in üzerine atan Savunma Bakanı için yapılan yorumların bazıları şöyle 
   TELEGRAPH Hoon parmağıyla Blair'i işaret etti. Peki her şeyden habersizse Hoon ne için vardı, ne için bakanlık koltuğunu işgal ediyordu 
   TIMES Öyle bir bakan ki, ya hiç yoktu, ya cahildi, ya da tümüyle bypass edilmişti. Sanki Savunma Bakanı değil de kendisini savunmaktan sorumlu bakan. 
   GUARDIAN "Benim suçum yok" yaklaşımıyla soruşturmanın bütün ateşini Blair'in üzerine çevirdi. Hoon'un tavrı bir Yunus balığının bisiklete binmeye çalışmasına benziyordu. 
   INDEPENDENT Atılan cilalar Başbakan'ın karşı karşıya olduğu güven bunalımını aşmaya yetmez. 
   
   
   
</TEXT>
</DOC>
