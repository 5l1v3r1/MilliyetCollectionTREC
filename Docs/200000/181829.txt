<DOC>
<DOCNO> 181829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/spo01.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da deprem 
</HEADLINE>
<TEXT>

   Tesisler konusunda Başkan Serdar Bilgili ve bazı yöneticiler ile anlaşmazlığa düşen Futbol Şube Sorumlusu Yıldırım Demirören ve Asbaşkan Kıvanç Oktay istifa etti 
      ORHAN YILDIRIM 

   
   Camia sarsıldı 
   BEŞİKTAŞ, dün gece geç saatlerde gelen şok istifalar ile sarsıldı. Başkan Serdar Bilgili ve bazı yöneticiler ile tesisleşme konusunda anlaşmazlığa düşen Futbol Şube Sorumlusu Yıldırım Demirören ve Asbaşkan Kıvanç Oktay yönetim kurulundan istifa etti. İki yöneticinin katılmadıkları bir toplantıda kendi görev ve sorumluluk alanlarında bulunan bazı konulardaki kararların bilgilerine başvurulmadan alınmasını protesto etmek için istifalarını verdikleri öğrenildi. 
   
   Lucescu şokta 
   BU gelişmelerin ardından gözler menajer Sinan Engin'e çevrildi. "Demirören'le geldim, onunla giderim" diyen Engin'in Lazio maçından sonra görevi bırakmasının beklendiği ifade edildi. İstifa Teknik Direktör Lucescu ve futbolcular arasında soğuk duş etkisi yarattı. Ocak ayında yapılacak olan kongre öncesi başkan adayı olması beklenen Demirören'in istifasının bununla ilgili olmadığı ancak Kıvanç Oktay'a destek için bu kararı aldığı belirtildi. Ocakta listeye alınmayacak isimlerin de yönetimden ayrılabileceği vurgulandı. 
   
   'Ayırım yapmam'    KULÜBÜN resmi internet sitesinde taraftarlarla söyleşen Ahmed Hassan, şampiyonlukta ibrenin kendilerinden yana olduğunu söyledi. Mısırlı oyuncu, Sergen'in kendisinden pas alamadığı şeklindeki sözlerinin hatırlatılması üzerine, "Ben sahadaki oyunuma bakarım. Kimse için ayırım yapmam. Kim uygunsa ona topu atıyorum. Beşiktaş'ta çok mutluyum. Takıma ve sisteme alıştım" dedi. 
   
   Beşiktaş pusuda    Siyah - Beyazlılar, dünkü idmanın ardından kapıları kapadı ve maçı beklemeye başladı 
   LİGDE iyi bir grafik çizen Beşiktaş, dün akşam Malatyaspor maçının son taktik idmanını yaparak, kapılarını kapattı. Siyah - Beyazlı futbolcular, saat 13.00'te Nevzat Demir Tesisleri'nde toplu olarak yemek yediler. Daha sonra da 17.30'da maçın taktik provasını yaparak, çalışmalarını tamamladılar. Forvette İlhan'a şans tanıması beklenen Lucescu'nun, kalede ise Bolivya maçında dört gol yiyen Cordoba'yı Kolombiya Milli Takımı'ndan yorgun döneceği gerekçesiyle yedeğe çekerek, Ramazan'a görev vermesi bekleniyor. 
   
   Rekora doğru    SİYAH - Beyazlılar, Malatya maçını da 3 puanla kapatırsa, 1994 - 95 sezonunda olduğu gibi, ilk 5 maçını da kazanarak, bu alandaki kendi rekorunu egale edecek. Dokuz sezon sonra ligin ilk 4 maçını firesiz geçen Kartal, 7 maçtır da rakiplerine gol izni vermedi. Ligde üst üste 11 maçını kazanan Beşiktaş, bugün galip gelirse, 13 maçlık rekora bir adım daha yaklaşacak. 
   
   Biletler satışta    MALATYASPOR maçının biletleri dünden itibaren satışa çıkarıldı. Biletix tarafından satışa verilen biletlerin fiyatları 10 milyon ile 88 milyon lira arasında değişiyor. Şampiyonlar Ligi'ndeki Lazio maçının biletleri de bugünden itibaren 15 ile 240 milyon arasında değişen fiyatlarla satışa sunuldu. 
   
   Malatya iddialı    İSTANBUL'A gelen Malatyaspor, Beşiktaş'tan puan koparmanın hesaplarını yapıyor. Basın sözcüsü Ali Cengiz, iki sezondur Beşiktaş karşısında şanssız mağlubiyetler aldıklarını, bu kez bunu kırmak istediklerini söyledi. 
   
   Açılış günü    ÜSKÜDAR Beşiktaşlılar Derneği'nin restore ettirip, modern bir görünüm kazandırdığı Zeynep Kamil İlköğretim Okulu dün törenle hizmete açıldı. Başkan Serdar Bilgili, 200 milyar liraya yenilenen okula annesi Suzan Bilgili adını taşıyan bir kütüphane yaptırdı. 
   
   
</TEXT>
</DOC>
