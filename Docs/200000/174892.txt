<DOC>
<DOCNO> 174892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur32.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar köyün 1 günlük tek hakimi, erkekler köyü boşalttı... 
</HEADLINE>
<TEXT>

     Bursa'nın Kestel İlçesi'ne bağlı Kozluören Köyü'nde, 500 yıldır sürdürülen, kadınların 1 gün boyunca köy yönetimini ele alması geleneği, tüm erkeklerin köy dışına çıkarılmasıyla bir kez daha yaşatıldı. 
     Uludağ eteklerinde kurulan ve geçmişi Osmanlı Devleti'nin kurulduğu yıllara kadar uzanan Kozluören, bir gün de olsa kadınların iktidara geldiği tek köy olma özelliğini koruyor. 
     Her yıl Ağustos ayının ikinci pazar günü köy muhtarının sabah mührü eşine devretmesiyle başlayan köydeki kadın hakimiyetinde, küçük erkek çocuklar hariç tüm erkekler, yapılan anonslarla köy sınırları dışına çıkarılırken, genç kızlar köy girişinde nöbet tutarak köye erkek girişini önlüyor. 
     Erkeklerin hakimiyetindeki köy yönetiminden, bakkal, kasap ve köy kahvesi işletmeciliğine kadar her türlü işin kadınlar tarafından üstlenildiği köyde, muhtar ve aza eşlerinden oluşan kadın yöneticiler, her yıl yerine getirilmesini istedikleri taleplerini köy karar defterine yazarak, kendi yönetim anlayışlarını da ortaya koyuyorlar. 
     Köy yönetimini ele alan kadınlar, bu yıl da köylerinin ebe ihtiyaçlarının giderilmesini de içeren taleplerini köy karar defterine kaydederek yerine getirilmesini, erkek muhataplarından rica ettiler. 
     Gün boyu kadın hakimiyetinin hüküm sürdüğü köyde, kadınlar, meydandaki tarihi çınar ağacına kurdukları salıncakta sallanarak ve kendi aralarında dans ederek eğlenmeyi de ihmal etmiyor. 
     
     AMAÇ ERKEKSİZLİK DEĞİL, TAM ORTAKLIK 
     Köy muhtarlığı görevini, eşi Abdullah Rahim Ersoy'dan geçici olarak devralan Esan Ersoy, köylerinde 500 yıldır yaşatılan geleneğin yerel yönetimler ve TBMM'deki kadın sayısının artması için bir örnek teşkil etmesini istediklerini söyledi. 
     Amaçlarının erkekleri dışlamak ve sadece rahat bir eğlence ortamı sağlamak olmadığını ifade eden Ersoy, şöyle konuştu 
     ''Savaşta ve barışta iyi ve kötü günde olduğumuz erkeklerimizle yönetimde de birlikte olmak istiyoruz. Bu gelenek, erkekleri dışlayarak günümüzü gün etmek için değil, tüm erkeklere Sizler 364 gün aynen bugünkü bizler gibisiniz. Kendinize geliniz. Dışlanmanın acısını bir gün de olsa yaşayınız. Bakın bakalım iyi mi oluyor mesajını ulaştırmak için yıllardır tekrarlanıyor.'' Ersoy, kadınların mutlu bir hayata kavuşabilmesi için bilinçlenmeleri ve yönetime eşitlik esasına dayalı ortak olmaları gerektiğini vurguladı. 
     Erkeklerin de gönüllü olarak köyü ve yönetimi, kadınların yönetimde daha fazla söz sahibi olabilmesini sağlamak amacıyla kadınlara devrettiği geleneğe karşın, Kozluören Köyü'nde de yönetim sadece erkeklerden oluşuyor, söz sahibi ise yine erkekler... 
     
</TEXT>
</DOC>
