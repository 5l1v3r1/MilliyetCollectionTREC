<DOC>
<DOCNO> 191546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun06.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT PKK'nın elinde Stinger ve SA-7 füzeleri olabilir 
</HEADLINE>
<TEXT>

     Terör örgütü PKK KADEK'in elinde ''bir golf torbasına sığacak büyüklükte omuzdan fırlatılabilen SA-7 ve Stinger füzelerinden bulunabileceği'' öne sürüldü. 
     Stinger'ler Amerikan, SA-7'ler ise Rus yapısı. Söz konusu füzelerin uluslararası silah piyasasından 10 bin dolara temin edilebileceği ifade ediliyor. 
     New York Times gazetesi ''Dünya'' sayfasında konuyla ilgili olarak yayınladığı bir incelemede, teröre karşı dünya çapında savaş açan ABD'nin Bangkok'taki şoförlere kadar pek çok kişiyi ''bu son derece ucuz ve öldürücü'' silahlar konusunda uyanık bulunmaya teşvik ettiğini yazdı. 
     Gazeteye açıklamada bulunan ''Cato'' adlı savunma politikaları enstitüsü başkanı Charles Pena, ''bu füzelerle bir uçağa yönelik saldırıda bulunulduğunun duyulmasının bile tüm ekonomiyi darmadağın etmeye yeteceğini'' söyledi. 
     
     SAYISI BİLİNMİYOR 
     Kısa adı ''Manpads'' insanlar tarafından taşınabilen hava savunma sistemi olan bu füzelerden, halen hükümetler dışındaki örgütlerin elinde kaç adet bulunduğunu uzmanlar dahi kestiremiyor. Stinger füzelerinin önemli kısmının Sovyetlere karşı savaşan Afgan mücahitlerine ABD tarafından verildiği, ancak bunların daha sonra kimlerin eline geçtiğinin belirlenemediği ifade edildi. 
     Teröristler bu füzelerden biriyle, Kenya'nın Mombasa havaalanından kalkan bir İsrail uçağına ateş açmışlar ancak isabet ettirememişlerdi. 
     
     MİLYARLARCA DOLARLIK HARCAMA GEREKİR 
     Bu füzelerden bir tane ele geçirecek terör örgütlerinin yaratacağı tehdide karşı sivil uçakları koruma masrafının çok yüksek olacağına dikkati çeken uzmanlar yolcu uçaklarının füzesavar sistemlerle donatılmasının milyarlarca dolara mal olacağını vurguluyorlar. 
     Yetkililer, ''füzelerin erişim mesafesinin 4-8 km olduğunu ve bunların, bir binanın çatısından, bir depo penceresinden, hatta ıssız bir sokağın köşesinden bile ateşlenebileceğini'' söylediler. 
     
     AR DA HEDEF 
     Charles Pena, ''uçakların yanı sıra yüksek binaların da bu füzelerin hedefleri arasında yer aldığına'' dikkat çekti ve ''hükümetlerin, 10 kattan yüksek tüm binaları korumasının olanaksızlığından'' söz etti. 
     Gazetenin incelemesine eklenen listede füzelere sahip oldukları tahmin edilen terör örgütleri şunlar 
     ''PKK KADEK Türkiye , Silahlı İslami Grup Cezayir , El Kaide Guneydogu Asya ve Ortadoğu , Taliban Afganistan ve Pakistan , Hizbullah Lübnan , Çeçenler Rusya , Kongo'daki asi gruplar, Kolombiya İhtilalci Silahlı Güçleri FARC , Ulusal Kurtuluş Ordusu Kolombiya , Angola'nın Bağımsızlığı için Ulusal Birlik.'' 
     
</TEXT>
</DOC>
