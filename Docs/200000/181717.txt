<DOC>
<DOCNO> 181717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo06.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da G.Saray maçı için Ogün hazır... 
</HEADLINE>
<TEXT>

     Konyaspor, hafta sonundaki Galatasaray maçında, savunmadaki sorunu Ogün ile giderme planları yapıyor. 
     Teknik direktör Hüsnü Özkara, zorlu Galatasaray maçı hazırlıklarının günde çift antrenmanla sürdüğünü, futbolcuların moral ve motivasyonlarının çok iyi olduğunu kaydetti. 
     Galatasaray'ın güçlü ve deneyimli bir ekip olduğunu belirten Özkara, ''Çok yetenekli oyuncuları var. Biz de büyük hedefleri olan iyi takımız. Bu maç bizim açımızdan büyük önem taşıyor'' dedi. 
     Özkara, maçın Avrupa Şampiyonlar Ligi'nde mücadele eden Galatasaray ile gelecek 3 hafta Gençlerbirliği, Bursaspor ve Fenerbahçe ile oynayacak kendileri açısından zor bir karşılaşma olacağını ifade ederek, her iki takımın da önemli bir dönemece girdiğini bildirdi. 
     Lige verilen aradan da yararlanıp maça iyi hazırlandıklarını vurgulayan Özkara, şunları söyledi 
     ''Güçlü ekibin oyun düzenini bozacak farklı bir oyun planı üzerinde çalışıyoruz. İstediklerimizi sahaya yansıtırsak, maçtan kesinlikle puan çıkarırız. Takımda en büyük sorunu savunmada yaşıyoruz. Önceki maçlarda yapılan inanılmaz hatalar yüzünden yenilmeyecek golleri kalemizde gördük. Bu maçta savunmadaki sorunu Ogün ile gidermeyi planlıyoruz. Ogün, her mevkide oynayabilecek çok yönlü bir futbolcu. Tecrübeli oyuncunun cezasının bitmesi, zorlu maçta bizim için büyük avantaj olacak.'' Özkara, takımda kırmızı kart cezalısı Ernani dışında bir eksiklerinin bulunmadığını da dile getirerek, ''Bu eksiklik bizi çok fazla etkilemez. Gereken önlemleri aldık. Galatasaray'dan mutlaka puan alacağız'' diye konuştu. 
     
     ZAFER VE CENK'TEN GOL SÖZÜ 
     Yeşil-beyazlı ekibin deneyimli golcüsü Cenk, saha avantajlarını en iyi biçimde kullanmak istediklerini bildirdi. 
     Galatasaray maçına çok iyi hazırlandıklarını ve galibiyet parolasıyla çıkacakları maçtan mutlaka puan almayı hedeflediklerini belirten Cenk, ''Özellikle seyircimizden 90 dakika boyunca destek bekliyoruz. Her golcü gibi Galatasaray gibi büyük bir takıma gol atmayı ben de istiyorum. Sarı- kırmızılı ekibi eli boş göndereceğiz'' dedi. 
     Zafer Biryol ise, sahaya puan için çıkacaklarını ve ellerinden geleni yapacaklarını ifade ederek, zorlu maçta Galatasaray filelerini havalandıracağını kaydetti. 
     
</TEXT>
</DOC>
