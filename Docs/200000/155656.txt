<DOC>
<DOCNO> 155656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo27.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Elazığspor maçını kazanıp rahat bir nefes almak istiyoruz 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, 11 Mayıs Pazar günü deplasmanda yapacakları Elazığspor maçını kazanarak rahat bir nefes almak istediklerini söyledi. 
     Nurettin Karayaka, yaptığı açıklamada, her iki takımın da şiddetle puana ihtiyacı olduğunu, bu nedenle gergin bir karşılaşma olacağını belirterek, ''Bilinçli oynayan kazanır. Oyuncularımız Fenerbahçe galibiyetiyle moral buldular. Galip gelmememiz için hiçbir neden yok. Elazığspor maçını kazanıp rahat bir nefes almak istiyoruz'' dedi. 
     Elazığspor'un Beşiktaş ile yaptığı karşılaşmayı izlediğini, karşılaşma sonunda bordo-beyazlı taraftarların, Beşiktaşlı oyuncuları alkışlarla sahadan uğurladığını belirten Karayaka, bu karşılaşmanın da centilmence geçmesini umut ettiğini söyledi. 
     Karayaka, Bursa'dan yaklaşık 1500 yeşil-beyazlı taraftarın da Elazığ'a giderek takımlarını destekleyeceğini belirterek, ''Sezon boyunca yanımızda olan taraftarlarımız Elazığ'da da bizi yalnız bırakmayacak. Onların desteğiyle galip geleceğimizi düşünüyorum'' dedi. 
     
     YILMAZ'IN AİLESİNE BAŞSAĞLIĞI 
     Karayaka, dün Gemlik Atatürk Stadı'nda yapılan Gemlikspor-OYAK Ranault hazırlık maçında yaşamını yitiren Yılmaz Bayram'ın ölümünün kendilerini derinden yaraladığını bildirdi. 
     OYAK Renault'lu oyuncunun Bursaspor altyapısından yetiştiğini kaydeden Karayaka, Bursaspor camiası olarak son derece üzgün olduklarını ve futbolcunun ailesine başsağlığı dilediklerini söyledi. 
     
</TEXT>
</DOC>
