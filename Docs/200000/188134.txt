<DOC>
<DOCNO> 188134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun06.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah tüccarlarının telefonla füze siparişi aldıkları iddia edildi 
</HEADLINE>
<TEXT>

     İngiltere'de yayınlanan The Sunday Times gazetesi, İngiliz silah tüccarlarının alıcının kim olduğunu hiç kontrol etmeden, hatta telefonda bile silah satış anlaşmaları yaptıklarını öne sürdü ve ''Bu silahların, füzelerin teröristlerin ellerine düşmeyeceğini kim garanti edebilir '' diye sordu. 
     Bir muhabirinin silah alıcısı gibi davranarak, İngiliz silah tüccarlarından biriyle yerden havaya atılabilen füzeler için telefonda anlaşma sağlamaya çalıştığını belirten gazete, muhabirin Cebelitarık'ta kayıtlı bir firma adına, Peter Scott'un sahibi olduğu ve merkezi Northumberland'da bulunan silah firmasıyla ilişki kurduğunu ve muhabirin muhatabından 200 füze istediğini duyurdu. 
     Ruanda hükümeti adına çalıştığını öne süren Times muhabirinin 120 sterline Kigali'de bir memura verdiği rüşvetle belge toparladığını da duyuran gazete, Scott'un sahibi bulunduğu ''Border Technology and Innovations'' adlı şirketin ise bu talebe tanesi 32 bin sterlinden, doğu Avrupa'dan istenen füzelerin hemen bulunabileceğini söyleyerek yanıt verdiğini bildirdi. 
     Scott'un bu silahların El Kaide'nin eline bile geçmesi ihtimalini göz ardı ederek, silahları isteyen kişiyi hiç soruşturmamasını eleştiren gazete, anlaşma yapılan füzelerin Igla füzeleri olduğuna da dikkat çekti. Gazete böyle bir füzeyle bir yolcu uçağının rahatlıkla düşürülebileceğini kaydederken, Scott'un Times muhabirinin füzeden sonra değişik cephane de istediğini ve her seferinde ''hiç problem değil, hemen buluruz'' yanıtını aldığını öne sürdü. 
     Gazete, haberin büyük bir tehlikeye işaret ettiğini savunurken, hükümetin silah firmaları üzerinde daha katı denetim oluşturması gereğine de dikkat çekti. 
     
</TEXT>
</DOC>
