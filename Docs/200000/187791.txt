<DOC>
<DOCNO> 187791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko40.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Borsa endeksi, üç gün süren satışların ardından bugün gelen alımlarla çıkışa geçti ve 15,000 puanın üzerinde taban oluşturma çabası içinde oldu. 
     Sabah açılıştan itibaren gelen alımlarla 15,000 puanın üstüne çıkan endeks, ikinci seansta da yükseliş trendini sürdürdü ve 15,420 puan seviyesinden kapandı. 
     İMKB Ulusal 100 endeksi, 1. seansta 193.90 puan artışla 15,100.87 puandan kapandı. 2. seansta süren alımlarla 319.73 puan daha yükselen endeks 15,420.60 puandan günü tamamladı. 
     Endeksin günlük bazdaki artışı 513.63 puan ve yüzde 3.45 olarak hesaplandı. 
     Hisse senetleri piyasasında günlük işlem hacmi 1 katrilyon 139 trilyon 57 milyar 824 milyon lira oldu. 
     Borsa uzmanları, endeksin haftanın son işlem gününde 15,100 puan seviyesinin üzerinde kapanış yapmasının çok olumlu olduğunu belirterek, haftaya bir önceki zirve seviyesinin deneneceği görüşünde olduklarını ifade ediyor. 
     İşlem hacminin henüz yeni bir ralli başlatmayı teyit etmediğini savunan uzmanlar, piyasada taban oluşturma çabalarının 15,000 desteğinin üzerinde sürecek gibi göründüğünü belirtiyor. 
     
     DOLAR 
     Dolar, Merkez Bankası'nın açıkladığı kurlarda yükselirken, serbest piyasada küçük çapta geriledi. 
     Kapalıçarşı'da dün 1 milyon 388 bin liradan kapanan dolar, güne 1 milyon 391 bin liradan, 1 milyon 631 bin liradan kapanan Euro da 1 milyon 630 bin liradan başladı. 
     Piyasa kapanışında doların satış fiyatı 1 milyon 386 bin lira, Euro'nun satış fiyatı ise 1 milyon 636 bin lira oldu. 
     Merkez Bankası, doların bugünkü efektif kurunu alışta 1 milyon 381 bin 939 lira, satışta ise 1 milyon 391 bin 661 lira olarak açıkladı. 
     Böylece dolar, Merkez Bankası'nın dün açıkladığı kurlara göre, alışta 5 bin 121 lira, satışta ise 5 bin 157 lira arttı. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 18 Ağustos 2004 vadeli bugün valörlü tahvilin bileşik getirisi 0.54 puan düştü. 
     Bu kağıdın aynı gün valörlü işlemlerinin basit getirisi yüzde 29.89, bileşik getirisi yüzde 30.49 oldu. 
     Dün bu kağıdın aynı gün valörlü işlemlerinde basit getiri yüzde 30.43'ten, bileşik getiri yüzde 31.03'ten kapanmıştı. 
     İMKB Tahvil ve Bono Piyasası Repo Pazarı'nda 3 günlük faiz de ortalama yüzde 28.98 olarak belirlendi. 
     
</TEXT>
</DOC>
