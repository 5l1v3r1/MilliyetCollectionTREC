<DOC>
<DOCNO> 162051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo18.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryaspor'da Tekelioğlu dönemi... 
</HEADLINE>
<TEXT>

     İkinci Futbol Ligi A Kategorisi takımlarından Sakaryaspor, teknik direktörlük için Sadi Tekelioğlu ile sözleşme imzaladı. 
     Kulüp Başkanı Selahattin Aydın'la yaptığı görüşmede 1 yıllık sözleşmeyi imzalayan Tekelioğlu, daha sonra gazetecilere yaptığı açıklamada, 2003-2004 sezonunun büyük mücadelelere sahne olacağını belirterek, ''En iyiyi yapmaya çalışacağız'' dedi. 
     Sakaryaspor'un şampiyonluk mücadelesi vereceğini belirten Tekelioğlu, şunları kaydetti 
     ''Önümüzdeki sezon, ligde ipi göğüsleyen takım olmak istiyoruz. Çünkü, Sakaryaspor bu ligin üstünde bir takım. Yönetim, teknik heyet, taraftar ve sporcu elbirliği, takımı iyi yerlere getirir. Önümüzdeki sezonun sonunda, Süper Lig'e çıkan 3 takımdan biri olmayı istiyoruz.'' Sadi Tekelioğlu, transfere, mevcut kadroyu korumakla başlayacaklarını, ardından da dış transfer için sağlıklı karar vermeye çalışacaklarını sözlerine ekledi. 
     
</TEXT>
</DOC>
