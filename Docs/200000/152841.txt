<DOC>
<DOCNO> 152841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur07.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik ödeneğine yeni düzenleme... 
</HEADLINE>
<TEXT>

     Türkiye İş Kurumu tarafından İşsizlik Sigortası ödemelerinden yararlanma koşullarını kolaylaştırmaya yönelik çalışma yürütülüyor. 
     Alınan bilgiye göre, kurum bünyesinde sürdürülen çalışmalar çerçevesinde, işsizlik ödeneğine hak kazanabilmek için fona en az prim ödeme gün sayısı olan 600 günün daha aşağı düzeye çekilmesi, yine kendi kusuru olmaksızın işini yitirenlere en çok 10 ay olan ödenek verme süresinin 10 aydan daha yukarıya çıkarılması ile en fazla yürürlükteki net asgari ücret düzeyinde bulunan aylık ödenek miktarlarının artırılması planlanıyor. 
     Türkiye İş Kurumu yetkilileri, 4447 sayılı Sosyal Güvenlik Yasası ile Türk çalışma yaşamına ilk kez kazandırılan İşsizlik Sigortası'ndan yararlanma koşullarının günümüzde çok ağır olduğunun belirlendiğini ve bu nedenle tüm taleplere yanıt verilemediğini bildirdiler. 
     Yetkililer, prim kesintilerine 1 Haziran 2000 tarihinde başlanan İşsizlik Sigortası Fonu'nda halen 5 katrilyon 929 trilyon lira para birikmesine karşılık, fondan ilk ödemenin yapıldığı Mart 2002'den Mart 2003 ayı sonuna kadar işsizlere toplam 73 trilyon lira tutarında ödeme yapıldığını kaydettiler. 
     Kurum yetkilileri fondan yararlanma koşullarının daha kolaylaştırılması halinde, daha çok işsize daha fazla ödenek verileceğini, bunun yanı sıra fondan ödenek alan işsizin ailesi ile birlikte sağlık hizmetlerinden yararlanma sürelerinin de uzayacağını ifade ettiler. 
     Çalışma ve Sosyal Güvenlik Bakanı Murat Başesgioğlu da daha önce yaptığı açıklamalarda, İşsizlik Sigortası Fonu'ndan yararlanma koşullarının kolaylaştırılmasına yönelik bakanlık bünyesinde bir çalışma başlatılacağını bildirmişti. 
     
     FONDAN YARARLANMA KOŞULLARI 
     4447 sayılı Sosyal Güvenlik Yasası uyarınca, kendi kusuru olmaksızın işini yitirenlerin işsizlik sigortası ödeneği alabilmeleri için, fona adlarına prim kesintisinin başladığı 1 Haziran 2000 tarihinden itibaren son 120 günü kesintisiz olmak üzere, en az 600 gün süre ile prim ödenmesi gerekiyor. 
     Yasaya göre, fona adlarına 600 gün süre ile prim ödenen işsizlere 6 ay, 900 gün prim ödenenlere 8 ay ve 1080 gün prim ödenenlere ise 10 ay süre ile işsizlik ödeneği veriliyor. Bu süre içinde işsiz ve bakmakla yükümlü olduğu ailesi sağlık hizmetlerinden de yararlanıyor. 
     İşsizlere verilen aylık işsizlik sigortası ödeneği yürürlükteki net asgari ücreti geçemiyor. İşsizlik Sigortası Fonu'na işçinin aylık brüt ücreti üzerinden işçi ve devlet yüzde 1, işveren ise yüzde 2 olmak üzere toplam yüzde 4 oranında prim ödeniyor. 
     
     13 AYDA 73 TRİLYON LİRA 
     İşsizlik sigortası Fonu'ndan ilk ödemenin yapıldığı Mart 2002'den bu yılın Mart ayı sonuna dek geçen 13 aylık sürede işsizlere toplam 73 trilyon 97 milyar 300 milyon lira tutarında işsizlik ödeneği verildi. 
     Türkiye İş Kurumu verilerine göre, işsizlere fondan ilk ödemenin yapıldığı Mart 2002'de 1 trilyon 254 milyar 900 milyon lira, Nisan 2002'de 2 trilyon 413 milyar 800 milyon lira, Mayıs 2002'de 3 trilyon 212 milyar 900 milyon lira, Haziran 2002'de 3 trilyon 842 milyar 900 milyon lira, Temmuz 2002'de 4 trilyon 914 milyar 800 milyon lira, Ağustos 2002'de 5 trilyon 150 milyar 400 milyon lira, Eylül 2002'de 6 trilyon 204 milyar 300 milyon lira, Ekim 2002'de 6 trilyon 391 milyar 700 milyon lira, Kasım 2002'de 6 trilyon 566 milyar 100 milyon lira, Aralık 2002'de 6 trilyon 862 milyar 900 milyon lira, Ocak 2003'de 7 trilyon 91 milyar 200 milyon lira, Şubat 2003'de 9 trilyon 941 milyar 600 milyon lira ve Mart 2003'de 9 trilyon 519 milyar 800 milyon lira olmak üzere, toplam 73 trilyon 97 milyar 300 milyon lira tutarında işsizlik ödeneği verildi. 
     Bu arada prim kesintilerine 1 Haziran 2000 tarihinde başlanan İşsizlik Sigortası Fonu'nda Mart 2003 ayı sonu itibariyle 2 katrilyon 1 trilyon lirası işçi ve işveren payı, 739 trilyon 272 milyar lirası devlet katkısı, 1 trilyon 274 milyar lirası idari para cezası ve 3 katrilyon 188 trilyon lirası da faiz geliri olmak üzere toplam 5 katrilyon 929 trilyon 546 milyar lira birikti. 
     





</TEXT>
</DOC>
