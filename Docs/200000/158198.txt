<DOC>
<DOCNO> 158198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Bin Ladin'i tutuklama operasyonundan "riskli" diye vazgeçmiş 
</HEADLINE>
<TEXT>

     FBI'ın, 1998 yılında Usame Bin Ladin'i Afganistan'da ele geçirmek üzere bir operasyon hazırladığı, ancak daha sonra bundan vazgeçtiği bildirildi. 
     Vazgeçme kararını ''bunun çok tehlikeli olacağını'' savunan devrin Adalet Bakanı Janet Reno'nun verdiği belirtildi. 
     ABC News'un haberine göre, operasyona katılacak ekipler bu amaçla Teksas çölünde yoğun şekilde eğitim gördü. Operasyonun ayrıntıları, halen ABC'de danışman olarak çalışan eski FBI ajanlarından Jack Cloonan tarafından açıklandı. 
     Cloonan'a göre, FBI ajanları o dönemde El Kaide'nin, Taliban'ın Kandahar'daki tesislerinde faaliyet gösterdiğini de belirledi. 
     
     BİN LADİN'İN KALDIĞI EV BİLE SAPTANMIŞ 

     ''Çok iyi istihbarat almıştık. Hatta Bin Ladin'in kaldığı ev bile saptanmıştı'' diye konuşan ajan, ''operasyonun mantıki sonucu, Bin Ladin'in tutuklanmasıydı'' açıklamasında bulundu. 
     Çalıştıkları istasyonun adından ötürü ''Alex istasyonu timi'' olarak adlandırılan ekibin, Özbekistan'dan uçakla Afganistan'a geçmesi ve Bin Ladin'i tutuklamaya çalışmasının planlandığı belirtildi. 
     Ekibin, bu amaçla arazi açısından Afganistan'a benzeyen Teksas'ın San Antonio kasabası yakınlarındaki çölde eğitim gördüğü de Cloonan tarafından ifade edildi. 
     Cloonan'ın verdiği bilgiye göre, FBI ajanlarını bölgeye bir Amerikan uçağı götürecekti. Daha sonra, Bin Ladin'in kapısına dayanacak ajanlardan biri, ''Şeyh Bin Ladin hakkınızda tutuklama emri var'' diyerek, emri tebliğ edecekti. 
     ''Operasyonun ayrıntıları üst makamlara iletilince, devrin Adalet Bakanı Reno'nun hayır dediğini'' belirten Cloonan, ''Belki de çok can kaybı olacağını düşündükleri için böyle davrandılar'' dedi. 
     Ajan Cloonan, ''Operasyon sırasında Usame Bin Ladin'in çevresindeki kişilerin öldürülecek olmasının kaygı yaratmış olabileceğini'' de sözlerine ekledi. 
     
</TEXT>
</DOC>
