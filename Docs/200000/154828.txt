<DOC>
<DOCNO> 154828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko19.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar, Bağ-Kur'un borçlarını görüştü... 
</HEADLINE>
<TEXT>

     Bağ-Kur'un devlet hastanelerine olan borcu, Hazine Müsteşarlığı'nda dün gece geç saatlere kadar süren ve toplantıda ele alındı. 
     Toplantıda, Bağ-kur'a bütçeden aktarılan ödeneklerin öne alınarak, borç stokunun daha fazla artırılmaması benimsendi. 
     Edinilen bilgiye göre, dün akşam 22.00'de başlayan ve yaklaşık 3 saat süren toplantıya, Devlet Bakanı Ali Babacan, Çalışma ve Sosyal Güvenlik Bakanı Murat Başesgioğlu, Maliye Bakanı Kemal Unakıtan ve Sağlık Bakanı Recep Akdağ ile Çalışma Bakanlığı, Maliye Bakanlığı, Sağlık Bakanlığı ve Hazine Müsteşarı ile ilgili bürokratlar katıldı. 
     IMF ile temaslar öncesi sosyal güvenlik kuruluşlarının masaya yatırıldığı toplantıda, öncelikle Bağ-Kur'un devlet hastanelerine olan borcu gündeme geldi. 
     Bağ-Kur'un, Sağlık Bakanlığı'na bağlı devlet hastanelerine 300-500 trilyon lira civarında bir borç stokunun bulunduğunu hatırlatan ekonomi bürokratları, ancak bu rakamın üzerine çıkıldığında devlet hastanelerinin zorlandığını ve hizmet alımı yapamadığını belirttiler. 
     Sağlık Bakanlığı'nın bu konuda ısrarlı davrandığı ifade edilirken, program içinde kalmak kaydıyla Bağ-Kur'a bütçeden ayrılan aylık ödeneklerin öne çekilerek devlet hastanelerine olan borçtaki artışın önüne geçilmesi benimsendi. 
     
     TASARRUF TEDBİRLERİ PAKETİNİN DURUMU 
     Bu arada toplantıda faiz dışı fazlanın tutturulmasına yönelik açıklanan tasarruf tedbirleri paketi uygulamasında, sosyal güvenlik kuruluşları açısından gelinen noktanın da ele alındığı öğrenildi. 
     Emekli Sandığı'nın tedbirlerin hemen hemen tamamını aldığı görülürken, SSK ve Bağ-Kur'da bir takım eksiklikler olduğu ortaya konuldu. 
     Öte yandan bu tedbirlerin bir kısmında aksamalar olsa da, IMF'ye verilen taahhütlerin tutturabileceğini belirten ekonomi bürokratları, prim affı beklentisi ile özellikle, Bağ-Kur'da prim borçlarının ödenmediğinin görüldüğünü kaydettiler. 
     
</TEXT>
</DOC>
