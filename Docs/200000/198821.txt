<DOC>
<DOCNO> 198821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun28.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mamur Bin Ladin'le 3 kez görüştüm 
</HEADLINE>
<TEXT>

     İtalya'dan devlet güvenliğini tehdit ettiği gerekçesiyle sınır dışı edilen Senegalli Müslüman din adamı Abdülkadir Mamur, El Kaide örgütünün lideri Usame Bin Ladin ile 3 kez görüştüğünü söyledi. 
     Mamur, merkezi Londra'da bulunan Eşşark El Avsat gazetesine, Senegal'in başkenti Dakar'dan yaptığı açıklamada, Bin Ladin ile Sudan'da 1993-1996 yılları arasında 3 kez görüştüğünü bildirdi. 
     Bin Ladin'in, Afrika ile Belçika arasında yaptığı elmas ticaretini finanse ettiğini belirten Mamur, Bin Ladin'in bu işe ne kadar para yatırdığını bilmediğini söyledi. 
     Mamur, İtalyan yetkililerinin, evinde, Suudi Arabistan'ın başkenti Riyad'da geçen Mayıs ayında düzenlenen intihar saldırısının 4 komandosunun isteklerini içeren CD'ler bulması sonucu kendisini sınırdışı ettiğini ifade ederek, CD'leri, Avrupa'ya dağıtılmak üzere İngiltere'nin başkenti Londra'daki bir Müslümandan aldığını kaydetti. 
     Sudan'da, Afganistan'da Kasım 2001'de Amerikan hava saldırısında ölen ve Ebu Hafız El Masri olarak bilinen Muhammed Atıf dahil olmak üzere Bin Ladin'in yardımcılarıyla görüştüğünü belirten Mamur, İtalyan karısı ve 5 çocuğunun, kendisini Küba'daki Amerikan üssü Guantanamo'ya gönderilmekten kurtardığını söyledi. 
     Mamur, Senegalli yetkililerin, kendisini ev hapsinde tutarak 4 gün boyunca sorguladığını belirtirken, dini liderinin kim olduğuna ilişkin soruya, ''Usame Bin Ladin'' yanıtını verdi. 
     Abdülkadir Mamur, Irak'ta 12 Kasım'da 19 İtalya'nın ölmesine yol açan saldırıdan sonra Irak ve Afganistan'daki İtalyan askerlerine saldırılacağını söylemesinin ardından, bu ay ortasında sınırdışı edilmişti. 
     
</TEXT>
</DOC>
