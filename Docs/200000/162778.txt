<DOC>
<DOCNO> 162778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo43.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedon basını millilerimizi övdü, seyirciyi kınadı 
</HEADLINE>
<TEXT>

     Makedon basını, Avrupa Futbol Şampiyonası grup elemelerinde dün akşam yapılan Türkiye-Makedonya maçında Türk Milli Takımı'nı överken, seyirciyi eleştirdi. 
     Makedonya'nın en çok satılan günlük gazetesi Utrinski Vesnik, Türkiye-Makedonya maçına ilişkin ''Bosfor Boğazı Aşılmadı'' manşeti altında, Makedonya Milli Takımı'nın İstanbul'da Dünya Üçüncüsü karşısında mükemmel bir oyun sergilediği ve Türkiye'nin hesaplarını bozabilecek bir rakip olduğunu kanıtladığı yorumunu yaptı. 
     Haberde, maçın ilk devresinde Makedon oyuncuların gayet güzel oynamasına karşın ikinci devrede Türkiye'nin, Dünya Şampiyonası'ndaki oyununu sergileyip, hakkıyla 3 puanı aldığı belirtildi. ''Türkiye'nin, Makedonya karşısında gösterdiği oyunuyla futbolunun tekrar yüksek bir seviyeye ulaşmakta olduğu görülmektedir'' denilen haberde, seyircilerin ise Türk konukseverliğini bozan kötü davranışlarıyla Makedon futbolcularına psikolojik baskı yapmak istedikleri ve Türk seyircisine yakışmayan bir tablonun ortaya çıktığı savunuldu. 
     Günlük ''Makedonya Denes'' gazetesi de Makedon futbolcuların Türkiye tarafından en iyi şekilde ağırlandığını ve Türk konukperverliğine hayranlık duyulduğunu, ancak bir grup Türk seyircinin davranışlarının futbola aykırı olduğunu yazdı. Önceki maçta Makedon seyircilerin sahalarında Türkiye'ye sempatiyle destek verdiğini belirten gazete, maçla ilgili yorumunda, Makedonya'nın maçta Türk futbolculara zorluk yaşattığı belirtilerek, ''Türkiye, Makedonya'dan hesapladığı puanları az kalsın kaybedecekti'' dedi. 
     Yorumda, ikinci devrede Türk millilerin toparlanıp, Türkiye'ye layık bir futbol sergiledikten sonra çok değerli 3 puanı kazandığı belirtildi. 
     ''Sonuna Kadar Dayanamadık'' başlığını kullanan Makedonski Sport gazetesi de Türkiye'nin bir dünya takımı olmasına karşın Makedonya'nın iki kez öne geçtiğini, ancak bu skoru maçın sonuna kadar korumayı başaramadığını yazdı. 
     Makedonski Sport 3. sayfasında, ''Türkiye, Yine Sıyrıldın'' başlığı altında Makedonya'nın Türkiye ile oynadığı resmi karşılaşmalarda bir ''baş belası'' olduğunu savunurken, önceki karşılaşmalarda da olduğu gibi, Makedonların favori gözüken Türkiye karşısında eşit oyun sergileyip, Türkiye'yi zor duruma düşürdüğünü iddia etti. Gazetede, maçın ilk dakikalarında Emre'nin gol fırsatı yakaladığı, ancak başaramayınca ilerleyen dakikalarda Makedonya'nın toparlanıp öne geçtiği, maçın eşit bir şekilde geçtiği ve oyun süresince iki tarafın futbola yakışır bir biçimde oynadıkları, futbolseverlere de heyecanlı dakikalar yaşattıkları belirtildi. 
     Haberde, Milli Takımlar Teknik Direktörü Şenol Güneş'in karşılaşma sırasında son derece uygarca davrandığı belirtilerek, Makedonya hakkındaki samimi düşüncelerine yer verilirken, Makedonya'da Türk Milli Futbol Takımı'nın çok sevildiği, ancak dünkü maçta seyircilerin kötü davranışından hayal kırıklığına uğranıldığı belirtildi. 
     
</TEXT>
</DOC>
