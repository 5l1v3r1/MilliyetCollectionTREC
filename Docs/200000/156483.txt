<DOC>
<DOCNO> 156483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko05.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağları aldı, otellerin peşinde 
</HEADLINE>
<TEXT>

Para sihirbazı George Soros, Yudum ve Sırma markalı yağları alırken, geçen yıl ihalesi iptal edilen Taksim otellerine de teklif vermeye hazırlanıyor 
     ORHAN TEKEOĞLU 

     Dünyaca ünlü para sihirbazı olarak anılan Macar asıllı George Soros, geçen yıl eylül ayında alamadığı, ancak yeniden satışa çıkartılan Taksim otellerini ihale şartlarının iyileştirilmesi halinde almak istiyor. 
     Aralarında İstanbul'daki Ceylan-Inter Continental ve Side'deki Side Palace'ın da bulunduğu 10 tesisten oluşan Taksim Otelcilik zincirinin ikinci kez satışa çıkarılması, Soros'u harekete geçirdi. Türk turizm sektörüne yatırım yapmaya kararlı olan ve kararını 1 - 2 hafta içinde netleştirecek olan Soros, söz konusu otelleri alması halinde, kaynağını, G.Avrupa ülkeleri için oluşturduğu fondan karşılayacak. Soros, geçtiğimiz yıllarda özellikle Net Holding ve T. Tuborg hisselerinde yaptığı yatırımlarla dikkat çekmişti. Soros, Türkiye'de turizmde Asset varlık alanında yapacağı satın almalarla gerçekleştirmek istediği yatırım girişiminin ilk adımını geçen yıl satışa çıkarılan Taksim Otelcilik zincirine talip olarak atmıştı. 
     Vakıfbank'ın iştirakleri arasında bulunan Taksim Otelcilik bünyesindeki hisselerinin yüzde 51'inin blok olarak satılacağı ihale için son teklif verme tarihi 12 Haziran olarak duyuruldu. 
     
Yudum ve Sırma Soros'un      Unilever Türkiye, Yudum ve Sırma markaları altında ayçiçeği ve mısırözü yağı üreten Unikom Gıda'nın tüm hissesini Soros Investment Capital'a devrediyor. Anlaşma 7 Mayıs'ta imzalandı. Unilever Sözcüsü Hakan Behlil Yudum ve Sırma Mısırözü Yağı'nın kendi kategorilerinde lider markalar olduklarını söyledi. Soros Investment Capital Murahhas Azası Murat Çavuşoğlu, Unikom'un güçlü markalar ve satış kanalı bazındaki geniş dağılımı ile Türkiye ve çevresindeki bölgede gıda sektöründe uzun vadedeki büyüme stratejileri açısından doğru platform olduğuna inandıklarını belirtti. 
     

</TEXT>
</DOC>
