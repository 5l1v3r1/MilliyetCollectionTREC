<DOC>
<DOCNO> 191489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/magazin/amag.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maço lobisi kuruluyor 
</HEADLINE>
<TEXT>

   Mahsun Kırmızıgül, İzzet Yıldızhan, Yavuz Bingöl ve Özcan Deniz ittifak oluşturdu. Filozoflar, gazeteci oluyor. Muhabir Daniel Pearl'ün katiline yaklaşılıyor... Vizontele Tuuba'nın ilk gösterimi Yılmaz Erdoğan'ın evinde 
      KAYNAMA NOKTASI AHMET SALİH 
   
   Her ne kadar Türkiye medyası felsefeye, hele de haber yazımında felsefeye pek hoş bakmasa da Batı'da gazetecilerle felsefeciler iyiden iyiye birbirlerine "link atmaya" başladılar. Walter Benjamin bunu kaç zaman önce söylemişti geleceğin felsefesinin de, edebiyatının da gazete makalelerinde, haberlerinde olacağını... Bu, belki de televizyon karşısında kan kaybına uğrayan yazılı basının da kurtuluşudur, şansıdır. 
   Türkiye'den de Yaşar Kemal, Orhan Pamuk gibi isimlerle örneklenebilecek, Ernest Hemingway'de trajik bir kimlik kazanan edebiyatçı-muhabirlere şimdilerde felsefeci, hatta filozof-muhabirler katılıyor. 
   
   Katil kim 
   Fransız filozof Bernard Henri Levy'nin "Daniel Pearl'ü Kim Öldürdü " adlı kitabı işte tam da böyle ikili bir kimliğin ürünü. Şu sıralar Avrupa ve ABD'de yoğun olarak tartışılan bu kitapta Levy, geçen yıl Pakistan'da kaçırılıp öldürülen Amerikalı Wall Street muhabiri Daniel Pearl'ün izinde yürüyor. Evet bir yıl boyunca Dubai'den Karaçi'ye Pearl'ün dolaştığı yerlerde dolaşarak, gazetecilik, felsefe ve edebiyatın tekniklerini kullanarak bu cinayetin gerçeğe en yakın hik yesini anlatmaya çalışıyor. 
   
   Nasıl magazinleşirsin 
   Levy ile yapılan ve geçen hafta BBC'de yayınlanan mülakatı yapan televizyoncu, Levy'yi önce bir filozof olarak gazeteciliğe ve çok satan kitaplar listesine bulaşmakla suçluyordu. Sonra da fazla parlak bir kişilik, ihtişamlı bir özel hayatın aktörü olmakla. 
   "Gün ışığı görmeden masasında yazı yazması beklenen bir filozof nasıl olur da sık sık Paris Match gibi magazin dergilerinde boy gösterir " diyordu televizyoncu. Levy ise kendisinin tabana inen, inmiş bir filozof olduğu karşılığını veriyor, yeri geldiğinde Pakistan'da bir yıl dolaşmasıyla, magazin dergilerine konu olan, poz veren popüler bir kimlik sergilemesinin bağlantılı olduğunu ima ediyordu. 
   Aslında edebiyatçılar, felesefeciler artık giderek Türkiye'de de magazin haberciliğinin ilgi alanına giriyor. Bu sadece kitap satışlarındaki artışla açıklanabilecek bir şey değil. Geleneksel magazin figürleri, birbirlerinin sıradan ve sıkıcı parodilerine dönüşürken gizemli, ekzantrik yazar hayatlarını okurlar çok daha müstehcen buluyorlar. 
   
   Mahşerin dört atlısı 
   Diğer taraftan mesela arabeskçiler de edebiyatçılardan teknik öğreniyorlar. Geçen ay edebiyat çevrelerinde tartışılan "lobiciliğe" benzer bir gelişim arabesk müzikte de oldu. Dizi çalışmaları biten ya da bitirilen erkek arabeskçiler, pazar paylarının iyice azaldığı müzik sektörüne dönerlerken eski kırgınlılarını bir kenara koyup bizim "maço lobisi" diyebileceğimiz, kendilerininse "Mahşerin dört, beş ya da duruma göre daha fazla atlısı" olarak tanımladıkları bir ittifak oluşturdular. İlk kez Asmalı Konak'ın galasında kendilerini magazin gazetecilerine topluca açan Mahsun Kırmızıgül, İzzet Yıldızhan, Yavuz Bingöl, o sırada çok meşgul olan Özcan Deniz'in de kendilerine katıldığını açıklayıp Emrah'a çağrı yaptı. Bu grup artık her yere beraber gidecekmiş. 
   Yılmaz Erdoğan, dün "Vizontele Tuuba"nın teknik işlemleri için Almanya'ya gitti. Döndüğünde evinde dostlarına filminin ilk gösterimini yapacakmış. 
   
   
</TEXT>
</DOC>
