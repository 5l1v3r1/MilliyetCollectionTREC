<DOC>
<DOCNO> 166884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo13.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım artık Nike giyecek... 
</HEADLINE>
<TEXT>

     Türk Milli Futbol Takımlarının yeni forma, ayakkabı ve ekipman sponsoru Nike firması oldu. 
     Futbol Federasyonu ile Nike firması arasında imzalanan sponsorluk anlaşması ve yeni formaların tanıtımıyla ilgili Ortaköy Esma Sultan Yalısı'nda bir basın toplantısı düzenlendi. 
     Toplantıya, Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş, federasyon yönetim kurulu üyeleri ve Nike Türkiye Genel Müdürü Zafer Parlar katıldı. 
     Haluk Ulusoy, toplantıda yaptığı konuşmada, Türk futbolu adına son derece önemli bir gün yaşadıklarını ifade ederek, ''Nike ile birlikte çalışacağımız dönem içinde, futbolda yarattığımız ve tüm dünyanın kabul ettiği Türk Milli Takımı marka ve imajını, Nike'ın uluslararası tecrübelerini katarak elit marka olma yolunda ilerletmek için ortak çaba sarfedeceğiz'' diye konuştu. 
     Ulusoy, Nike'ın bu sponsorluk anlaşmasında na kadar para ödeyeceğiyle ilgili soru karşısında rakam telaffuz etmekten kaçınırken, ''Gelecek para yalnızca A Milli Futbol Takımı için değil, tüm milli takımlar için kullanılacak'' demekle yetindi. 
     Nike ile 6 yılı kesin 3 yılı da opsiyonlu olmak üzere 9 yıllık anlaşma yaptıklarını vurgulayan Ulusoy, ''Nike, milli takımlarımızın malzeme ihtiyaçlarının tamamını karşılayacak, ayrıca maddi olarak da katkıda bulunacak'' dedi. 
     Nike Türkiye Genel Müdürü Zafer Parlar da, ''Türk Milli Futbol Takımı'nın sponsoru olarak, en son teknolojiyle geliştirilmiş ürünlerimizi futbolcularımıza sunuyor olmak ve onlar aracılığıyla Türkiye başta olmak üzere, tüm dünyaya tanıtmaktan büyük gurur duyuyoruz'' diye konuştu. 
     
     NİHAT KAHVECİ VE HAKAN ŞÜKÜR TANITTI 
     Nike'ın milli takımlar için ürettiği yeni formaları, milli futbolcular Nihat Kahveci ve Hakan Şükür tanıttı. 
     Milli formalarla podyuma çıkan Hakan ve Nihat, yeni formaları beğendiklerini söylediler. 
     Bu arada üretilen yeni formaların, oyuncuların performanslarını artırmak amacıyla geliştirildiği ve her türlü hava koşulunda vücut ısısını ayarlayan, yalnızca Nike'a özgü yeni ''cool motion'' teknolojisini taşıdığı bildirildi. 
     
</TEXT>
</DOC>
