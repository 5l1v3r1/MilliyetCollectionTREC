<DOC>
<DOCNO> 193517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko31.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko, TV üretiminde 3.5 milyonu adedi aştı... 
</HEADLINE>
<TEXT>

     Beko Elektronik, 2001 yılında başlattığı büyüme hamlesini sürdürerek, TV üretimi ve satışında 3.5 milyon adedi aştı. Beko Elektronik'in 9 aylık faaliyet sonuçlarının açıklandığı basın toplantısında verilen bilgiye göre, şirketin geçen yılın 9 aylık döneminde 2 milyon 911 adet olan TV üretimi, 3 milyon 576 bine çıktı. Aynı dönemde 2 milyon 924 bin adet olan TV satışı da 3 milyon 551 bin adede yükseldi. 
     2005 yılında sektöründe Avrupa lideri olmayı hedefleyen Beko Elektronik, TV üretimini 2003 yılı sonunda 5.3 milyon adede, 2004 yılında 7 milyon adede, 2005 yılında ise 7.5 milyon adede çıkarmayı hedefliyor. 
     Halen 250 bin adet olan LCD TV üretiminin de 2005 yılı sonunda 1 milyon adede çıkarılması öngörülüyor. 
     Şirketin 9 aylık net karı yüzde 75 artışla 26 trilyon 340 milyar liraya, net satışları yüzde 22 artışla 791 trilyon 368 milyar liraya yükseldi. 
     Geçen yıl 611 milyon Euro olan şirket cirosunun bu yılın sonunda 750 milyon Euro'ya ulaşması hedefleniyor. 
     
     İHRACAT HEDEFİ 510 MİLYON EURO 
     Beko Elektronik, bu yılın sonunda 4.6 milyon adet televizyon ihraç ederek, 510 milyon Euro ihracat geliri elde etmeyi planlıyor. 
     Geçen yıl 478 milyon Euro olan şirket ihracat gelirinin, 2004 yılında 6-6.5 milyon TV ihraç edilmesiyle 700-750 milyon Euro'ya ulaşması bekleniyor. 
     Avrupa'nın geçen yıl üçüncü büyük TV üreticisi olan ve bu yıl TV üretiminde 26 milyon Euro'luk yatırım gerçekleştiren Beko Elektronik, 1 milyon adetlik LCD üretimi için de çalışmalarını sürdürüyor. 
     2007 yılında display pazarının yüzde 20'sinin LCD ve plazma ürünlerinden oluşacağını, bunun dünyada 25-30 milyon, Avrupa'da ise 6 milyonluk bir pazar anlamına geleceğini öngören Beko Elektronik, bu yatırımla Avrupa pazarının yaklaşık yüzde 20'sine sahip olmayı planlıyor. 
     Beko Elektronik, İngiltere'de kurduğu Fusion Digital Technologies isimli AR-GE ve satış şirketiyle, Avrupa'da her yıl yüzde 100 büyüme gösteren dijital televizyonlar ve set-top-box pazarına da iddialı bir şekilde giriyor. 
     Fusion Digital Technologies, ilk yıl İngiltere, ikinci yıl itibariyle de Almanya ve Fransa pazarlarına ürünlerini sunacak. 
     
</TEXT>
</DOC>
