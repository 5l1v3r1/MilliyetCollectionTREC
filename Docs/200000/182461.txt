<DOC>
<DOCNO> 182461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo04.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarındaki 89. maçına çıkıyor... 
</HEADLINE>
<TEXT>

     Beşiktaş, İtalya'nın SS Lazio Roma takımıyla yarın yapacağı Avrupa Şampiyonlar Ligi G Grubu ilk maçıyla birlikte, Avrupa kupalarındaki 89. maçına çıkmış olacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Avrupa Şampiyon Kulüpler, 7 kez Avrupa Kupa Galipleri, 6 kez de UEFA Kupası'nda temsil etti. 
     ''Kara Kartallar'' bugüne dek Avrupa'da yaptığı 88 maçta, 25 galibiyet, 43 yenilgi, 20 de beraberlik aldı. Siyah-beyazlılar, 3 kupada toplam 95 gol atarken, kalesinde 140 gol gördü. 
     Beşiktaş, Avrupa Şampiyon Kulüpler Kupası'nda 1958-59 sezonunda Yunanistan'ın Pire Olympiakos ve 1986-87 sezonunda da Kıbrıs Rum Kesimi takımlarından Apoel Lefkoşa'nın sahaya çıkmamaları üzerine hükmen galip ilan edilerek tur atlamıştı. Bu karşılaşmalar değerlendirmeye alınmamıştır. 
     
     ''KUPA 1''DE BEŞİKTAŞ 
     Beşiktaş, Avrupa'nın kulüpler bazındaki en önemli organizasyonu olan Şampiyon Kulüpler Kupası ve sonraki adıyla Şampiyonlar Ligi'ne toplam 13 kez katıldı. 
     Siyah-beyazlılar, ''Kupa 1''de oynadığı 44 maçın 14'ünü kazanırken, 9 beraberlik, 21 de yenilgi aldı. ''Kara kartallar'' rakip fileleri 46 kez havalandırırken, kalesinde 70 gol gördü. 
     
     ŞAMPİYONLAR LİGİ'NDE 3. KEZ 
     Beşiktaş, Avrupa Şampiyonlar Ligi'nde tarihinde 3. kez mücadele edecek. 
     Daha önce 2 kez katıldığı ligde 1. tur grubunu geçemeyen siyah-beyazlılar, oynadıkları 12 maçın 3'ünü kazanırken, 1 beraberlik, 8 de yenilgi aldı. Siyah-beyazlılar, grup maçlarında 10 gol atıp, 26 gol yedi. 
     
     EN FARKLI SKORLU YENİLGİLER ŞAMPİYONLAR LİGİ'NDE 
     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde aldı. 
     Bu sezonda Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. Beşiktaş ayrıca, aynı sezonda FC Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Avrupa Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     Beşiktaş, Avrupa kupalarındaki en farklı skorlu galibiyetlerini ise 5-0'lık skorla 2002-03 sezonunda aldı. Siyah-beyazlılar, 1. tur rövanş maçında deplasmanda FK Sarajevo'yu 5-0 yenerek, Türk takımlarının da deplasmanlarda elde ettiği en farklı skorlu galibiyeti almış oldu. 
     
     EN GOLCÜSÜ OKTAY DERELİOĞLU 
     Beşiktaş'ın Avrupa kupalarındaki en golcü futbolcusu, Oktay Derelioğlu. 
     Siyah-beyazlı formayı giydiği dönemlerde, Avrupa'da takımına toplam 14 gol kazandıran Oktay'ı, 7 golle Mehmet Özdilek, 6'şar golle de Feyyaz Uçar ve Metin Tekin izliyor. 
     Bu sezon forma giyecek futbolcular içinde Ahmet Dursun ve Tayfur Havutçu da Beşiktaş'a Avrupa kupalarında 5'er gol kazandırarak, halen futbol yaşamını sürdüren en golcü futbolcular olarak dikkat çekiyor. 
     Bu arada siyah-beyazlıların geçen sezon başında transfer ettiği Daniel Gabriel Pancu da 1 sezonda attığı 4 golle, Beşiktaş'ın Avrupa kupalarındaki en golcü yabancı futbolcusu unvanını elinde bulunduruyor. 
     
</TEXT>
</DOC>
