<DOC>
<DOCNO> 165087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yasam/yas01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Geldikleri gibi gittiler 
</HEADLINE>
<TEXT>

H2000'den arta kalan yiyecek biletlerini paraya çevirecek yetkili bulamayan gençlerden bazıları, kalanları yağmaladı 
     MUSTAFA SEVEN İstanbul 

     Sarıyer Marmaracık Koyu'nda cuma günü başlaması gerekirken bir gün geciken H2000 Festivali, başladığı gibi yani 'sorunlu' bitti. 
     Festivalin son gecesinde önce Athena, ardından da festivalin yıldızı Starsailor grubu sahne aldı. Gençler son gecenin tadını dans edip şarkılara eşlik ederek geçirdi. Ancak sabah uyandıklarında gençleri, bir süpriz bekliyordu. Çünkü organizasyon şirketinden bir tek kişi bile ortada yoktu... Oysa festival alanında yiyecek ve içecek almak için para değil, parayla satın alınan biletler kullanılıyordu. Ve festival bittiğinde artan biletlerin festival görevlilerince paraya çevrilmesi gerekiyordu. 
     
     Servis de gelmeyince.. 
     Gençler iadenin sabah yapılacağını söyleyen yetkilileri bulamayınca duruma büyük tepki gösterdi. Kızgın gençlerden bazıları stantlardaki minder gibi eşyaları yağmaladı. 
     Ayrıca gençleri şehre götürecek servisler de gelmedi. Saatlerce yollarda kalan müzik ve eğlence tutkunu gençlerin yorumu ise burada yazılamayacak gibiydi 
     

</TEXT>
</DOC>
