<DOC>
<DOCNO> 184498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/altan.html </URL>
<DATE> 2003/09/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Böcekler, değişen kapitalizm, bağırsak kurtları... 
</HEADLINE>
<TEXT>

   
   Sağlık Bakanı Recep Akdağ'ın, makamındaki özel misafir salonunun koltukları altında, "böcek" denilen özel dinleme aygıtları bulunmuş. 
   Yapılan incelemeler sonunda "böcek"lerin, çalışmayan sahte böcekler olduğu ve salt göz korkutma amacıyla oralara konduğu belirlenmiş. 
   Sahte böcek, gerçek böcek... 
   Bilebildiğimiz kadarıyla 1980 darbesinden sonra başbakanların, bakanların, parti başkanlarının resmi makamlarında bazen de özel mekanlarında, birtakım böceklerin bulunması yaygınlaştı. 
   Bu böcekleri oralara kimler, kimlerin emriyle koyar ne amaçla koyar, niçin koyar, bilinmez... 
   
   Turgut Özal, cumhurbaşkanı olduğu yıllarda, Çankaya Köşkü'nde iki "böcek"le onları köşke yerleştirdiklerinden kuşkulanılan özel görevli iki garsonun saptandığını söylemişti bana. 
   Doğrusu inanamamıştım kulaklarıma. Hatta ileri geri konuşma huyumdan ötürü, beni kibarca dizginlemek amacıyla böyle bir bahane icat ettiğini bile düşünmüştüm. 
   - Beyefendi, demiştim, siz Cumhurbaşkanısınız, gerekeni neden yapmıyorsunuz 
   Tonu düşük, dalgınca bir sesle 
   - Kolay değil, demişti. 
   Sonra da askılı pantolonuyla, açılır kapanır, çift yanlı bir merdivenin tepesine çıkmış elindeki tornavidayla perdenin kornişini onarmaya başlamıştı. 
   Özal'la aynı yaştaydık ve dünyaya değişik pencerelerden bakmamızın nedenlerini merak etmişti Turgut Bey... 
   
   Bir yanda böcekler, bir yanda tilkiler, bir yanda tavşanlar, bir yanda kurtlar dünyasından oluşuyor sanki devlet yönetimleri... 
   Ve hep aynı nakarat 
   - Ülke çıkarları için... 
   
   Dışişleri Bakanı Abdullah Gül de, Irak'a asker gönderilmesine karşı çıkan TÜSİAD'ı suçlamış 
   - Onların arkasında, Türkiye dışında güçler olduğunu düşünüyorum. Kim bunlar derseniz, bırakın onları da biz bilelim, demiş. 
   Gül'ün TÜSİAD'a karşı kullandığı suçlama üslubu, bendenizi yine afallattı. 
   Afallattı, çünkü bundan 36 - 37 yıl önce aynı üslubu, o dönemin İçişleri Bakanı, bizlere karşı kullanırdı. 
   Çünkü bizler, Soğuk Savaş'ın özellikle Türkiye'de yarattığı, tek yanlı ve tek plaklı "statüko"ya karşı çıkardık. 
   
   Bugün ise TÜSİAD, 21. yüzyılın küreselleşmeye dönük dinamiklerine daha uyumlu görünüyor ve Soğuk Savaş yıllarından uzantılı Ankara - Washington ilişkilerinin, mahut "al parayı, ver neferi" denklemiyle, "statüko"suna karşı çıkıyor gibi... 
   
   Oldum bittim, evrensel değişimin diyalektiği böyle çalışır. 
   "Değişim"e karşı duran "statüko"nun, ileri sürdüğü "tez"ler "statüko"ya karşı çıkanların "anti - tezler"iyle çatışır ve üretim teknolojisindeki aşamalara paralel olarak, bir "sentez"de bütünleşir çatışan "tez ve antitez"... 
   
   "İşçi sınıfı - sermaye sınıfı" arasındaki çatışma değişen teknolojiyle işçi sınıfının tarihe gömülme dönemini başlatıyor ve sınıflar arasındaki "antagonist" çatışma insanlık için ortak olan çıkarların en sağlıklı yöntemini bulma tartışmasıyla, "non-antagonist" bir evreye geçiyor artık... 
   
   Türkiye'nin kasıtlı olarak tümden yabancı bırakıldığı bir dildir, evrensel değişimle, evrensel diyalektiğin insan toplumlarına nasıl yansıdığının anlatımları... 
   175 ülke arasında, 96'ncı basamağa düşmüşlüğün nedenlerinden biri de, belki budur. 
   
   Ankara'nın siyasal kadrolarındakilerden bazıları, kendileriyle görüşmeye gelenler için yeni bir protokol başlatıyor gibi resmi salonlardan içeri girerken, ayakkabıları çıkarmak... 
   Eski zamanlarda bunun en pratik yolu, lastikle mes giymekti. Örneğin camiye girerken, lastikleri çıkarıp dışarıda bırakır ve abdestli meslerinle girerdin içeri... 
   
   O dönemlerde helada taharet konuları da, tartışılmaya başlanmıştı. 
   Hıristiyanlar tuvalet kağıtlarına silinmekle yetiniyorlardı. Oysa Müslümanlar, özel ibriklerle yıkanıyor ve taharet mendillerine kurulanıyorlardı. 
   Ancak bilimsel bir inceleme, Türkiye'de bağırsak kurtlarının çok yaygın olduğunu ortaya koymuştu. 
   Helada elle temizlenirken, bağırsak kurtlarının gözle görülmeyen yumurtaları, parmakla tırnak arasına giriyor ellerini ne kadar sabunla yıkasan da, tam arınmıyor ve yemek yerken yeniden mideye dönüyordu. 
   Sonradan kesildi bu tür tartışmalar... 
   
   Irak'a asker gidecek mi, gitmeyecek mi gelecek yıl AB üyeliği için müzakereler başlayacak mı, başlamayacak mı Başkan Bush seçimleri kazanacak mı, kazanamayacak mı 
   "Çağdaş olduk, çağdaş olduk" derken, 20. yüzyılın da ne kadar gerisinde kalmış olduğumuzun, "böcek" vs.'lerle ortaya çıkmaya başlamasına üzülmemek gerek. İster istemez saydamlaşmanın Türkiye'yi de sarmalamaya başlaması, çok büyük bir aşamadır... 
   Varsın ne kadar kazık yediğimiz daha çok çıksın ortaya... 
   Kazıklar girdikleri yerlerden, ancak böyle çıkabilir. Enseyi karartmayın... 
   
      
   
</TEXT>
</DOC>
