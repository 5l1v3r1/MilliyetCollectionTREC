<DOC>
<DOCNO> 154584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun26.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaştan sonra onarımda BM'ye meydan okuyor 
</HEADLINE>
<TEXT>

     Irak savaşı konusunda BM Güvenlik Konseyi'ni hiçe sayan ABD'nin, şimdi de ülkenin onarımı konusunda Konsey'in yaptırımları kaldırmasını beklemek niyetinde olmadığı ortaya çıktı. 
     Amerikan finans çevrelerinin gazetesi Wall Street Journal, Washington kaynaklı haberinde, ''Amerikan firmalarının Irak'a, BM ambargosunun ihlali sayılabilecek bir davranışla yüksek teknoloji ve malzeme nakletmeye hazırlandıklarını'' duyurdu. 
     BM ambargosu, Güvenlik Konseyi'ne bağlı olarak çalışan Yaptırımlar Komitesi'nin izni olmadan hiçbir ülkenin Irak'a mal sevk edemeyeceğini hükme bağlıyor. 
     Buna rağmen gazeteye açıklamada bulunan üst düzey bir Amerikalı yetkili, ''Güvenlik Konseyi'nde uzlaşmaya varılmasının yaz ortasını bulacağına'' dikkati çekti ve ''sorunu çözecek bir yol bulmalıyız'' diye konuştu. Aynı yetkili, Beyaz Saray'da oluşturulan bir çalışma grubunun, ''Başkan Bush'un Irak'a yönelik ambargoları kaldırmasını tavsiye ettiğini, böylece ABD'nin kendini BM ambargosuyla bağlı hissetmemesinin öngörüldüğünü'' belirtti. 
     Ancak diplomatik kaynaklar, böyle bir davranışın ABD'yi Güvenlik Konseyi'nin diğer üyeleriyle bir kez daha karşı karşıya getireceğine dikkati çekiyorlar. 
     ABD savunma bakanlığı Pentagon kaynakları ise savaştan önce ABD'nin var gücüyle desteklediği yaptırımlar rejimini, şimdi çağdışı ve ayak bağı olarak nitelendiriyor ve gerektiği takdirde bunların hiçe sayılmasını savunuyorlar. 
     Halen uygulanmakta olan petrol karşılığı gıda programına göre, ABD'nin Irak'a sevk etmek istediği röntgen cihazlarından dinamite, su pompalarından elektrik transformatörlerine kadar her şey BM'nin iznine tabi bulunuyor. 
     
</TEXT>
</DOC>
