<DOC>
<DOCNO> 187348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur23.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya gelen turist sayısı 4 milyonu buldu... 
</HEADLINE>
<TEXT>

     Antalya'ya havayoluyla gelen turist sayısı 4 milyona ulaştı. Ancak Antalya, gelen turist sayısı hala geçen yılın yüzde 1 gerisinde bulunuyor. 
     Antalya Havalimanı yolcu istatistiklerine göre, dün itibariyle Antalya'ya gelen turist sayısı, 4 milyon 12 bin 719 oldu. Bu rakam geçen yılın aynı döneminde 4 milyon 177 bin 155 olarak gerçekleşmişti. 
     Temmuz ve Ağustos ayında, hava yoluyla gelen turist sayısı açısından geçen yılı geride bırakan Antalya, 1 Ocak-07 Ekim tarihleri arasındaki toplam turist sayısı ele alındığında, yüzde 1 oranında gerileme yaşadı. 
     Geçen yıl hava yoluyla gelen turist sayısının 4 milyon 730 bin 503 olduğu Antalya'da aynı rakamın gerçekleşebilmesi için geride kalan 84 günlük sürede 717 bin turistin daha gelmesi gerekiyor. 
     
     ''GEÇEN YILI YAKALARIZ UMUDUNDAYIZ'' 
     Akdeniz Otelciler Birliği AKTOB Başkanı Osman Ayık, geçen yılın rakamlarını yakalama umudunun sürdüğünü belirterek, ''Biz hala, iddialıyız, geçen yılı yakalarız umudundayız'' dedi. 
     Ekim ayındaki girişlerin, geçen yılın üzerinde gerçekleştiğini belirten Ayık, Eylül ayının ilk on günü Almanya'da okul tatillerinin yer değiştirmesi nedeniyle turist sayısında geride kalındığını söyledi. 
     Ayık şöyle konuştu 
     ''Ancak Ekim ayı, geçen yılın üzerinde bitecek. Kasım ayı da geçen yılın ilerisinde bir rakama ulaşacak. Aralık ayını da buna eklersek, halen geçen yılki rakamları yakalama konusunda umudumuz var. Şu an itibariyle turist sayısında geçen yıla göre 100 bin civarında gerideyiz. Bu farkı Ekim'de kapatamazsak, Kasım ve Aralık'ta gelecek turistlerle geçen yılki rakamlara ulaşabiliriz.'' 
     
</TEXT>
</DOC>
