<DOC>
<DOCNO> 169767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko10.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Dolar günü yerine artık TL günü yapılıyor... 
</HEADLINE>
<TEXT>

     Devlet Bakanı Ali Babacan, GİMAT Başkanı'nın ''Düşük kur nedeniyle zarar ediyoruz'' sözleri üzerine, eşinin arkadaşlarından, Türk Lirasına güvenin artması nedeniyle eskiden yaptıkları dolar ve altın günlerini bırakarak, TL günleri düzenlemeye başladıklarını işittiğini söyledi. 
     Devlet Bakanı Ali Babacan, IMF Türkiye Masası Şefi Rıza Moghadam ile birlikte GİMAT'ı ziyaret ederek, Başkan Recai Kesimal'dan brifing aldı. Babacan, burada GİMAT yetkililerinin isteklerini ve şikayetlerini dinledi. 
     Başkan Recai Kesimal, hükümete olan tam desteklerinin devam ettiğini, daha önce hükümete verdikleri kredinin aynen sürdüğünü belirterek, ''Sizden çok memnunuz'' dedi. 
     Dolarda daha önceki yıllarda ani çıkışların büyük sorun oluşturduğunu hatırlatan Kesimal, bugün ise düşük kur sebebiyle ihracatta büyük sıkıntı yaşadıklarını ifade ederek, ''Düşük kur nedeniyle zarar ediyoruz'' diye konuştu. 
     1 milyon 650 bin liralık döviz kuru üzerinden fiyat verdikleri için kurdaki düşüş nedeniyle zarar ettiklerini belirten Kesimal, Bakan Babacan'a, hiç olmazsa kurun eski seviyelerinde sabit kalma imkanının olup olmadığını sordu. Babacan, dalgalı döviz kurunun piyasalar tarafından belirlendiğini, fakat piyasaların derinleşmesi çerçevesinde bankaların vadeli döviz kuru işlemleri yapabileceğini hatırlattı. 
     Babacan, eşinin arkadaşlarından, Türk Lirasına güvenin artması nedeniyle eskiden yaptıkları dolar ve altın günlerini bırakarak, TL günleri düzenlemeye başladıklarını işittiğini söyledi. 
     GİMAT Başkanı Kesimal, Moghadam'a da, IMF'nin Türkiye ekonomisine olan desteğinin sürmesini istediklerini iletti. 
     Kesimal, bürokratik engellerin daha da kaldırılmasını Bakan Babacan'dan talep ederken, ayrıca, Türkiye'nin lüks mal ithalatından da vazgeçmesini önerdi. 
     Devlet Bakanı Babacan ise özellikle Doğrudan Yatırım Yasasıyla bürokratik engellerin iyice azaltıldığını hatırlattı. 
     Ziyarete, IMF Ankara Temsilcisi Odd Per Brekk de katıldı. 
     
     ANAHTAR REEL SEKTÖR... 

     Devlet Bakanı Ali Babacan, ekonomi yönetiminin sadece masa başında rakamlara, grafiklere bakarak, ona göre karar verme şeklinde algılanamayacağını belirterek, ''Ne zaman reel sektör gülümserse, mutlu olursa bu bize daha iyi ekonomik veri olarak yansıyacak'' dedi. 
     Devlet Bakanı Babacan, IMF Türkiye Masası Şefi Rıza Moghadam ile birlikte GİMAT esnafını gezerek, sorunlarını dinledi. 
     Babacan, esnafla görüşmeleri sırasında gazetecilere yaptığı açıklamada, GİMAT'ın Türkiye'deki gıda sektörünün kalbi durumunda olduğunu belirterek, reel sektör temsilcilerinin, sanayicilerin, esnafın sorunlarını ilk ağızdan dinlemeye çalıştıklarını kaydetti. 
     Babacan, ekonomi yönetiminin sadece masa başında rakamlara, grafiklere bakarak, ona göre karar verme şeklinde algılanamayacağını söyledi. 
     IMF heyetinin İstanbul'da reel sektör temsilcileriyle, Ankara'da da TOBB ile görüştüğünü hatırlatan Babacan, Moghadam'a, küçük ve orta boy işletmelerin temsilcileriyle görüşmelerini teklif ettiğini ve bu teklifinin kabul edildiğini anlattı. 
     Babacan, ''Ne zaman reel sektör gülümserse, mutlu olursa bu bize daha iyi ekonomik veri olarak yansıyacak'' diye konuştu. 
     
     5. GÖZDEN GEÇİRME... 

     Daha sonra gazetecilerin sorularını yanıtlayan Babacan, bir soru üzerine, bugün 5. gözden geçirmeye ilişkin soruları yanıtlamayacaklarını belirterek, IMF yetkililerinin gitmeden açıklama yapacaklarını, 5. gözden geçirme çalışmalarının önemli bir kısmının birkaç gün içerisinde tamamlanacağını söyledi. 
     Babacan, ''GİMAT'taki temaslar 5. gözden geçirme çalışmaları kapsamında değerlendirilecek mi '' sorusuna ise, şu yanıtı verdi 
     ''Bu sadece önümüzdeki dönem için bir ufuk turu. Reel sektörü önemseyen bir ekonomi politikası çiziyoruz. Siyasi istikrar ve ekonomik istikrarın ardından reel sektöre daha fazla önem vermek gerekiyor. Reel sektörün sorunlarının çözümü orta ve uzun vadede gelişme için temel şartlardan biridir.'' 

     
</TEXT>
</DOC>
