<DOC>
<DOCNO> 195533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko25.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Hırvatistan ile ticaretimiz anlaşma sonrası yüzde 90 arttı 
</HEADLINE>
<TEXT>

     Devlet Bakanı Kürşad Tüzmen, Hırvatistan ile bu yıl yapılan Serbest Ticaret Anlaşması'nın ardından, iki ülke arasındaki ticaretin yüzde 90 oranında arttığını bildirdi. 
     Çeşitli temaslarda bulunmak için Ankara'ya gelen Hırvatistan'ın Avrupa ile Entegrasyon Bakanı Neven Mimica ve beraberindeki heyet, Devlet Bakanı Kürşad Tüzmen'i ziyaret etti. 
     Ziyaretin basına açık bölümünde konuşan Tüzmen, Hırvatistanlı heyeti Türkiye'de görmekten büyük mutluluk duyduğunu belirterek, Avrupa Birliği-Türkiye ilişkilerinde Bakan Mimica'nın Hırvatistan olarak Türkiye'yi devamlı desteklediğini söyledi. 
     Hırvatistan ile Türkiye ilişkilerinin özellikle bu yıl yapılan Serbest Ticaret Anlaşması'nın yürürlüğe girmesinden sonra önemli bir ivme kazandığına işaret eden Tüzmen, söz konusu anlaşmanın ardından iki ülke arasındaki dış ticaretin yüzde 90 oranında bir artış gösterdiğini kaydetti. 
     Tüzmen, Hırvatistan'ın Avrupa Birliği ile yaptığı müzakerelerin Türkiye'ye önemli örnekler teşkil ettiğini de belirterek, lojistik olarak önemli konumlarda bulunan iki ülkenin önümüzdeki dönemlerde başta ticaret olmak üzere birçok konuda işbirliği yapabileceğini sözlerine ekledi. 
     Hırvatistan'ın Avrupa ile Entegrasyon Bakanı Neven Mimica ise Türkiye'de bulunmaktan mutluluk duyduğunu belirtirken, iki ülke olarak karşılıklı ilişkileri geliştirmek ve Türk yetkililerle çeşitli temaslarda bulunmak üzere geldiğini söyledi. 
     
</TEXT>
</DOC>
