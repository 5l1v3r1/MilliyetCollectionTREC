<DOC>
<DOCNO> 189077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo04.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da skandal... Parma'lı Blasi dopingli çıktı... 
</HEADLINE>
<TEXT>

     İtalya Birinci Futbol Ligi takımlarından AC Parma'nın orta alan oyuncusu Manuele Blasi'de doping çıktı. 
     İtalya Olimpiyat Komitesi CONI , ligde periyodik olarak yapılan doping kontrolleri sırasında, 14 Eylül'de AC Parma'nın AC Perugia ile yaptığı maçtan sonraki test sonuçlarında Blasi'de ''norandrosterone'' maddesine rastlandığını açıkladı. 
     Geçen yılın şampiyonu FC Juventus'tan 1 yıllığına kiralanan 23 yaşındaki Blasi, dün gece takımının Metalurg Donetsk Ukrayna ile yaptığı UEFA Kupası maçında oynamadı. 
     AC Parma Kulübü Genel Menajeri Patrick Nebiolo, şu ana dek Blasi'nin dopingli çıktığına dair kendilerine resmi bir bilgi ulaşmadığını, duydukları bu haberden dolayı şokta olduklarını, sonucun kesinleşmesi için 2. bir testi talep edeceklerini bildirdi. 
     İtalya'da son 2 yılda birçok futbolcuda dopinge rastlandı. Bunlardan FC Juventus'dan Edgar Davids ve SS Lazio'dan Jaap Stam adlı Hollandalı futbolcular, sonuca itiraz ederek tamamıyla masum olduklarını söylemişlerdi. 
     
</TEXT>
</DOC>
