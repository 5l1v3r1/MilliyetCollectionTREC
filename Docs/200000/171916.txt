<DOC>
<DOCNO> 171916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yazar/guclu.html </URL>
<DATE> 2003/07/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sosyal sorumluluğun neresindeyiz 
</HEADLINE>
<TEXT>

   
   Türkiye'de hemen her şey yapanın yanına k r kalıyor. Sivil inisiyatif yeterince gelişmediği için tepki de yok, kuralları yerle bir etmenin sınırı da. İsteyen istediğince hareket edebiliyor. İsteyen istediği dayatmanın içerisine girebiliyor... 
   Dayatmacı, bazen ek vergide olduğu gibi devlet, bazen de kapkaççılar örneğinde olduğu gibi sokak çeteleri olabiliyor. 
   Dayatmalar karşısında en büyük güç, sivil toplum örgütleri. Ama nedense onlar da ha var ha yok. Bazen herhangi bir konuda cılız bir ses yükseliyor gibi olsa da arkası gelmiyor. 
   Vatandaş olarak tepkisiz kaldığımız sürece de dayatmaların dozu arttıkça artıyor. Demirel, bir zamanlar seçim meydanlarında konuşan Türkiye istiyordu. Ama onca yıl iktidarda kalmasına karşın bunu gerçekleştiremedi. Yüzyılların suskunluğu içimize öylesine sinmiş ki, belli ki atmak çok daha uzun süre alacak. 
   Halbuki biraz olsun sıkıntılarımızı dile getirsek belki de önemli mesafeler kaydedeceğiz. Bazıları sesimize kulak vermese de dinleyen, haklı bulan birileri de çıkabilecek. 
   Önemli olan haksızlığa uğradığımızda sesimizi yükseltebilmek. Doğru yere doğru bir şekilde mesaj verebilmek. Çoğu zaman üniversite hocaları bile tepki koymada yetersiz kalabiliyorlar. Her ne kadar bir telefonun, bir mailin, bir mektubun çok şeyleri değiştirebileceğini anlatsak da maalesef ikna edemiyoruz. 
   Kendimizden örnek verelim Herhangi bir konuda onlarca, yüzlerce mail geldiğinde pür dikkat kesiliyor ve mutlaka konunun üzerine gidiyoruz. 
   Bazen dernek temsilcileri geliyor. 5 bin üyemiz var diyorlar. Peki bu konuda, üyelerinizi organize edip, sizi zor duruma sokan ilgili makamı mesaj bombardımanına tutun diyoruz. Tamam diyorlar ama arkası gelmiyor. İki satır yazmak bile çoğuna zor geliyor. Nasıl olsa değişen bir şey olmaz, nasıl olsa dikkate alınmaz diye yakınmak, sanki daha kolaylarına geliyor... 
   
   Castrol gİbİsİ de var    Geçenlerde Şile'de otomobil yarışları nedeni ile ne kadar eziyet çektiğimizi yazmıştım. Bu yılki eziyeti Pirelli, geçen yılkini de Castrol çektirmişti. Pirelli'den çıt çıkmadı. Sanki oh olsun dercesine hiç üzerine alınmadı. Ama Castrol Genel Müdürü Ömer Dormen'den, böyleleri de varmış dedirtircesine olağanüstü duyarlılığa sahip bir mektup geldi. İşte bazı satırbaşları 
   Kamuoyunu ilgilendiren böyle bir konuda uyarıcı nitelikte tespitler getirmiş olmanız, bu spora destek veren kuruluşlardan biri olarak bizi de memnun etmiştir. 
   Bildiğiniz gibi Castrol, dünya ralli şampiyonasına bu yıl ilk kez dahil edilen Türkiye rallisinin de sponsoru olmuş ve bu organizasyonun başarıyla gerçekleştirilmesinde ve uluslararası platformda olumlu tepki almasında önemli katkıları olmuştur. 
   Böyle olumlu bir hedef için olumlu çaba gösterirken, sosyal alanda bir güçlük yaratılmasını tabii ki arzu etmeyiz. Geçtiğimiz yıl katkıda bulunduğumuz İstanbul Amatör Şampiyonası'na bağlı olarak bir trafik sorunu olduğunu sizin yazınızda öğrendik ve üzüntü duyduk. 
   Destek verdiğimiz organizasyonlar çerçevesinde benzer bir sorunun bir daha yaşanmaması için bundan sonra sponsor olacağımız yarışlarda, organizasyon komitesinin ilgili yerel kuruluşlar ile daha etkili çalışması için gerekli uyarılarda bulunacağımızı belirtir, duyarlılığınız için teşekkür ederiz... 
   Özetin özeti Biz de Dormen'e, bu ülkede böylesine duyarlı kurumlar olduğunun keyfini yaşattığı için teşekkür ederiz. Darısı diğer eziyet verenlere... 
   
      
   
</TEXT>
</DOC>
