<DOC>
<DOCNO> 163337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo08.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Kelemen ile yollarını ayırıyor 
</HEADLINE>
<TEXT>

     Bursaspor'un 18 Haziran'da yapılacak olağanüstü genel kurulunda başkan adaylığını açıklayan Fikret Üstenci'nin, seçilmesi halinde takımı teslim edeceği Gheorghe Hagi'nin, Slovak Marian Kelemen'in yerine Romanya'dan kaleci getireceği öğrenildi. 
     Dün akşam özel uçakla Romanya'ya giden Üstenci'nin listesinde yer almaları beklenen Erkan Körüstan, Erhan Akbaş, Orhan Gençoğlu ile Antrenör Adnan Örnek ve Altyapı Koordinatörü Sinan Bür, yeşil-beyazlı takımın teknik direktör adayı Gheorghe Hagi ile buluştu. 
     Romanya'nın Köstence kentindeki Intercontinental Otel'de Hagi ile biraraya gelen kafilenin, yeni sezon hazırlıkları ve transfer konularında görüş alışverişinde bulundukları bildirildi. 
     Antrenör Adnan Örnek ve Altyapı Koordinatörü Sinan Bür'den takım hakkında geniş bilgi alan Hagi'nin, yöneticilerden Slovak kaleci Kelemen'in gönderilmesini, yerine kendisinin Romanya'dan kaleci getireceğini söylediği öğrenildi. 
     Hagi'nin kaleci listesinde, daha önce Samsunspor'un kalesini de koruyan Romanya Milli Takım kalecisi Stella ile National Bükreş takımının file bekçisi Bogdan Arges Vintila'nın bulunduğu belirtildi. 
     Gheorghe Hagi'nin, beraberinde getireceği 4 yabancı oyuncu dışında Türkiye'den istediği 5 oyuncunun isimlerini de Erkan Körüstan'a verdiği, Rumen futbol adamının talebi üzerine, bu futbolcularla da irtibata geçildiği kaydedildi. 
     
</TEXT>
</DOC>
