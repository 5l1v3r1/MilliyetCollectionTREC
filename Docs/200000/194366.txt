<DOC>
<DOCNO> 194366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den annelere uyarı Bebeklere soya fasulyesi yedirmeyin 
</HEADLINE>
<TEXT>

     İsrail hükümeti, beyinde hasara neden olabileceği endişesiyle bebeklerin soya fasulyesi ürünleriyle beslenmemesini istedi. 
     İsrail Sağlık Bakanlığı, bu yönde İsraillilere uyarıda bulunurken, soya fasulyesi ürünleriyle hastaneye kaldırılan birkaç bebekte görülen sinir sistemi bozukluğu arasında bir bağ olup olmadığının henüz net olarak kanıtlanamadığını kaydetti. 
     Olası beyin hasarıyla hastaneye kaldırılan 3 bebeğin durumunun ciddi olduğunu belirtilirken bakanlık sözcüsü Robbie Steinberg, ''Herhangi bir bağlantı belirlemedik. Laboratuvar sonuçları yarın ya da pazartesi sabahı gelecek'' dedi. 
     Sözcü, Remedia adlı İsrail şirketi tarafından Almanya'daki bir fabrikada üretilen soya fasulyeli bebek gıdalarıyla ilgili olarak fabrikayla temasa geçildiğini kaydetti. 
     
</TEXT>
</DOC>
