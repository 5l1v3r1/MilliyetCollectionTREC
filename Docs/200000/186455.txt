<DOC>
<DOCNO> 186455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo01.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor ve Fenerbahçe'nin hocaları ne dedi 
</HEADLINE>
<TEXT>

     Konyaspor Teknik Direktörü Hüsnü Özkara, Fenerbahçe karşısında aldıkları kendi sahalarındaki ilk mağlubiyetten sonra, ''Maçın kırılma noktası 2-2'den sonra değerlendiremediğimiz gol pozisyonlarıdır'' dedi. 
     Özkara, maça çok iyi başladıklarını ve etkili oyunları nedeniyle 16. dakikaya kadar Fenerbahçe'nin kalelerine bile gelemediğini belirterek, bu dakikadan sonra sık yaşanan defans hataları yüzünden basit bir gol yediklerini söyledi. 
     Golden sonra çabuk toparlandıklarını ve sarı-lacivertli takımın üzerine gittiklerini anlatan Özkara, yan toplardan gelen gollere teslim olduklarını kaydetti. 
     Fenerbahçe'yi aldığı galibiyet nedeniyle kutlayan Özkara, ''Maçın kırılma noktası 2-2'den sonra değerlendiremediğimiz gol pozisyonlarıdır. İkinci yarıda doğru dürüst kalemize bile gelemeyen Fenerbahçe, çok basit 2 golle sahadan galip ayrılmayı bildi. Sahada olağanüstü mücadele eden oyuncularımı her şeye rağmen kutluyorum'' diye konuştu. 
     
     YERİNDE DEĞİŞİKLİK 
     Fenerbahçe Teknik Direktörü Christoph Daum ise karşılaşma süresince pes etmeyen takımının arzu ve istekle haklı bir galibiyet aldığını kaydetti. 
     Konyaspor'un güçlü bir takım olduğunu, buna karşın sayısız gol pozisyonuna girdiklerini ifade eden Daum şunları söyledi 
     ''Penaltı pozisyonuna kadar çok etkiliydik. Bu dakikadan sonra oyun düzenimiz bozuldu. Futbolcularımın kafası bu pozisyona takıldı. İlerleyen dakikalarda değişiklik yapılması şart oldu. Yerinde ve zamanında değişiklerle maçı kazanmayı bildik.'' Konya'da mükemmel bir atmosferle karşılaştıklarını ve stadyumdan çok etkilendiğini vurgulayan Daum, Konya'da futbolun ilerlemesi, gelecekte daha iyi yerlere gelmesi temennisinde bulundu. 
     Daum, Konyaspor'da en etkili oyuncunun Altan olduğunu belirterek, ''Altan sürekli sahada yer değiştirdi. Onu kontrol etme görevini futbolcularım tam anlamıyla yerine getiremeyince, Altan iyi bir oyun sergiledi. Son dakikalarda Servet'i oyuna sadece Altan'ı oyundan düşürsün diye aldım'' dedi. 
     Penaltı pozisyonu ile ilgili soruya bir Alman atasözü ile karşılık veren Daum, '' Ağlamak için yeterli değilseniz, gülersiniz. Bazen zor durumları gülerek geçirirsiniz. Ben de bu pozisyonu gülerek geçirdim'' dedi. 
     Fenerbahçe maçın ardından Atatürk Stadı'nda kısa bir ter idmanı yaptıktan sonra havaalanına hareket etti. 
     
</TEXT>
</DOC>
