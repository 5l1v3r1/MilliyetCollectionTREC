<DOC>
<DOCNO> 169835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur07.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de petrol umudu... 
</HEADLINE>
<TEXT>

     Karadeniz Teknik Üniversitesi KTÜ Jeoloji Mühendisliği Bölümü Başkanı Prof. Dr. Necati Tüysüz, Sinop ve Rize- Artvin açıklarının jeolojisinin petrol tutulabilecek yapıda olduğunu söyledi. 
     Prof. Dr. Tüysüz, Türkiye Petrolleri Anonim Ortaklığı TPAO ile Britis Petroleum'un BP Karadeniz'de ortaklaşa yürüttükleri petrol ve doğalgaz arama çalışmalarında son aşamaya geldiğini belirtti. 
     Sonuçların olumlu çıkması halinde bir yıl içinde Rize-Artvin açıklarında sondajlama çalışmalarına başlanabileceğini dile getiren Tüysüz, hazırlık aşamasıyla birlikte 1.5-2 yıl içinde petrole ulaşılabileceğini ifade etti. 
     Yapılan araştırmaların Sinop ile Rize-Artvin açıklarında zengin petrol ve doğalgaz yataklarının varlığına işaret ettiğine dikkati çeken Tüysüz, şunları söyledi 
     ''TPAO 1960'dan beri Sinop'da karada 10-15 sondaj çalışması yaptı. Bu sondaj çalışmalarının sonucunda yörede petrol olduğuna dair zayıf emareler bulundu. Ancak jeolojik yapı petrol oluşumuna uygun ve bu yapı denizin içine doğru devam ediyor. Diğer tarafta Azerbaycan-Gürcistan petrol hattı Karadeniz'de Artvin-Rize açıklarına kadar uzanıyor. Bu alan Azerbaycan'ın zengin doğal kaynaklarının yer aldığı Hazar kıyıları ile de benzer özellikler taşıyor. Çayeli açıklarında yıllardır petrol sızıntısı görülüyor. Yapılan araştırmalar Sinop ve Rize-Artvin açıklarının jeolojisinin petrol tutulabilecek yapıda olduğunu ortaya koyuyor.'' Prof. Dr. Tüysüz, Türkiye'nin bir petrol denizi üzerinde yüzdüğünü ve bu petrolün tektonik hareketlerden dolayı bin ile 6 bin metre derinlikte bulunduğunu tahmin ettiklerini kaydederek, şöyle devam etti 
     ''Doğu ve Güneydoğu Anadolu Bölgesi'nde var olan petrol kapanları, Arap Yarımadası'nın sıkıştırması sonucu kırılıp daha küçük çanaklar oluşturmuştur. Bu nedenle bu bölgelerde dağınık özellik gösteren petrolü aramak oldukça güç ve masraflı bir iştir. Türkiye'nin pek çok yeri tektonik hareketlerden dolayı böyle küçük petrol çanaklarıyla doludur. Oysa Sinop ve Rize-Artvin açıkları bu hareketlerden fazla etkilenmemiştir. Her iki bölgedeki petrol kapanlarının büyüklükleri oldukça iyidir. Buralardaki kapanlar kırılmış, parçalanmış yapıda değildir. Bu alanlarda 1500-2000 metre su derinliği mevcuttur. Deniz yüzeyinden 4-5 bin metre derinlikte büyük petrol rezervlerine ulaşılacağına inanıyoruz.'' Tüysüz, dünyanın önde gelen petrol şirketlerinden BP'nin, 52 milyon dolar tutarındaki masrafı göze alarak bu bölgede araştırma yapmasının, bölgede petrol veya doğalgaz bulunduğunun en önemli göstergelerinden biri olduğunu da vurguladı. 
     
</TEXT>
</DOC>
