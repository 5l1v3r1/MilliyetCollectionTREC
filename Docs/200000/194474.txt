<DOC>
<DOCNO> 194474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/magazin/mag06.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya hali 
</HEADLINE>
<TEXT>

      Saray karıştı    Prens Charles, eski sekreteri Michael Fawcett ile eşcinsel ilişkiye girdiğini iddia eden eski Kraliyet çalışanı George Smith'e karşı "meslek sırlarını satmak" gerekçesiyle dava açmaya hazırlanıyor. Prensle ilgili iddialar, İngiltere'de konulan yasak nedeniyle medyada açıkça dile getirilmedi ancak Mail on Sunday gazetesi, Smith ile bir röportaja yer verdi. Smith, 'tanık olduğu' olayı açıkça anlatmadı, ancak "İddialarımın arkasındayım" demekle yetindi. Smith, Prenses Diana'nın, kendisinin iddialarını banda aldığını, ancak silahlı bir kişi tarafından dövülüp tehdit edildiğini de öne sürdü. 
   
      Bikinili hain    30 yıldan bu yana bir güzellik yarışmasına katılan ilk Afgan kadın olan Vida Samadzai'nin Afganistan'a dönmesi durumunda cezalandırılacağı açıklandı. Afganistan Yüksek Mahkemesi İkinci Başkanı Fazıl Ahmed Manawi, Samadzai'nin 'Miss Earth Yarışması'nda bikini giyerek ülkesine ihanet ettiğini söyledi. "Umarım bu kadın yaptıklarından pişmandır" diyen Manawi, soruşturma açabileceğini de belirtti. ABD'de üniversitede okuyan Samadzai, yarı finale katılamasa da ilk kez verilen "Dava Güzeli" ödülüne layık görüldü. 
   
   
   
   
   
   
</TEXT>
</DOC>
