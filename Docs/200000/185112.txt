<DOC>
<DOCNO> 185112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun09.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah üretcisi Bae Systems "kirli istihbarat" topladı mı 
</HEADLINE>
<TEXT>

     İngiltere'de silah üreticisi BAE Sytems'in, savaş karşıtları hakkında ''kirli istihbarat'' toplamak üzere, eski bir gizli ajanın karısı tarafından yönetilen bir dedektiflik firmasıyla anlaştığı öne sürüldü. 
     The Sunday Times gazetesinin haberine göre, BAE, savaş karşıtı sivil toplum kuruluşlarının ''kirli sırlarını ele geçirmek için'' yüz binlerce sterlin harcıyor. 
     Evelyn Le Chene adlı, 67 yaşındaki savaş dönemi ajanlarından birinin eşi olan dedektiflik firması sahibinin, BAE'den sadece Silah Satışlarıyla Mücadele Grubu CAAT adlı sivil toplum kuruluşunu izlemek için yılda 120 bin sterlin ücret aldığı öne sürülen haberde, dedektiflik firmasının bu paraya karşılık CAAT'ın banka hesap detaylarını bile BAE'ye ulaştırdığı öne sürüldü. 
     CAAT'ın bazı politikacılara yazdığı mektuplar ve aldıkları yanıtların fotokopilerinin bile dedektiflik firması tarafından kopya edilip BAE'ye verildiği iddia edilen haberde, ''Kendisi de aktif anti komünist olan dedektiflik firması sahibi Le Chene, CAAT'ın data bankasına girerek 148 bin aktivistinin adını, adresini BAE'ye verdi. Böyle bir liste karşılığında İngiltere piyasasında bazı şirketlerin isim başına 2.25 sterlin ödediği biliniyor. Bu durumda BAE, çalıştığı dedektiflere ne kadar ödeme yaptı'' sorusu da soruldu. 
     
</TEXT>
</DOC>
