<DOC>
<DOCNO> 192576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/ekonomi/eko06.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Citigroup AB Türkiye'ye mazeret bulmasın 
</HEADLINE>
<TEXT>

   Başbakan Erdoğan ile görüşen Citigroup Başkanı Maughan, 'Türkiye AB'ye girmeyi hak etmiştir' dedi 
   ABDULLAH KARAKUŞ, ELÇİN ERGÜN Ankara 
   
   Citigroup International Yönetim Kurulu Başkanı ve CEO'su Deryck Maughan, "Türkiye ekonomik ve demokratik gelişimiyle Avrupa Birliği'ne AB girmeyi hak etmiştir" dedi. 
   Başbakan Tayyip Erdoğan'la görüşen Maughan, AB'nin Türkiye'ye üyelik sürecinde mazeret çıkarmaması gerektiğini de belirtti. Türkiye'nin ekonomik gelişiminden memnun olduklarını kaydeden Maughan, yatırımlarını artıracaklarını söyledi. 
   
   Özelleştirmeyi sordular 
   Erdoğan'ın Türkiye'nin yurtdışında artan itibarına dikkat çektiği kabule Maliye Bakanı Kemal Unakıtan, İstanbul Milletvekili Egemen Bağış, Citigroup Global Kurumsal ve Yatırım Bankacılık Grubu Başkanı ve CEO'su Robert Druskin ile Citibank N.A. Türkiye Genel Müdürü Mark Robinson da katıldı.Görüşmede Citigroup heyeti, samimi tavrından ötürü Unakıtan'ı övdü. 
   Yabancı heyetin özellikle Türkiye'deki özelleştirme çalışmalarını sorduğu öğrenildi. Ayrıca heyetin bazı bankalara ortak olmak için de araştırma yaptığı belirtildi. 
   Erdoğan ve Unakıtan'ın da heyete, "Sizin yatırım yapmanız için her türlü şart Türkiye'de var. Biz de gerekli kolaylıkları size sağlarız" dediği öğrenildi. 
   
   
</TEXT>
</DOC>
