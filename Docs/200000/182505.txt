<DOC>
<DOCNO> 182505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur08.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte korkulan olmadı... 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanı Rafet Bozdoğan, bugün okulların açılması nedeniyle İstanbul'da beklenen trafik yoğunluğunun yaşanmadığını söyledi. 
     Bozdoğan, yaptığı açıklamada, Büyükşehir Belediyesi'nin yürüttüğü yol ve kavşak çalışmalarının okulların açılması nedeniyle trafik yükünü daha da artıracağı yönündeki beklentiler bulunduğunu belirterek, şöyle dedi 
     ''Sabah 06.00'dan itibaren İstanbul'da trafiğin durumunu kontrol ediyorum. Trafik bir kaç nokta haricinde oldukça rahat. Hiç korkulacak şeyler olmadı. İlk gün iyi geçti. Kalabalık olan yerler rutin kalabalık. Boğaz köprüleri zaten rutin kalabalık. Şu saat itibariyle boğaz köprülerinde de trafik açıldı.'' 
     
     BALMUMCU KAVŞAĞI 

     Büyükşehir Belediyesi'nin inşaat çalışması yaptığı Balmumcu kavşağında bir miktar tıkanma olduğunu, ancak bu çalışma yapılmamış olsa da orada trafiğin tıkandığını belirten Bozdoğan, ''Biz oranın problemini alıcı bir çözüm üretiyoruz. Süratle bu çalışmayı tamamlayacağız'' dedi. 
     Alemdağ Caddesi, Bağdat Caddesi, Kadıköy minibüs yolu, Küçükçekmece-Bakırköy hattı ve Maslak istikametinde bir miktar trafik tıkanıklığının yaşandığını belirten Bozdoğan, bunların bir kısmının da trafik kazalarından kaynaklandığını söyledi. 
     Bozdoğan, Altunizade'deki kavşak inşaatının da trafik üzerinde negatif bir etkisinin bulunmadığını, köprü tıkanıklığı nedeniyle bu kavşakta birikme olduğunu belirterek, ''Korkulduğu gibi olmadı. İlk hafta zaten trafik açısından zor geçer. Ama daha sonra normale döner. Eylül sonuna doğru çalışmaların büyük kısmı da tamamlanmış olacak. Yol çalışmaları nedeniyle trafik tıkanıklığına sebebiyet verecek önemli bir nokta yok'' dedi. 
     
</TEXT>
</DOC>
