<DOC>
<DOCNO> 183625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur08.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanan otomobilden son anda çıktılar.. 
</HEADLINE>
<TEXT>

     Üsküdar'da, yanan bir otomobildeki sürücü, eşi ve 2 kızı, araçtan çıkmayı başararak kurtuldu. 
     Alınan bilgiye göre, Hürrem Yurdakul, eşi Kemal Yurdakul ile lise öğrencisi kızları Ekin ve Şirin Yurdakul, Ortaköy'deki bir tanıdıklarını ziyaret ettikten sonra gece saatlerinde 34 VD 1990 plakalı otomobille, Kozyatağı'ndaki evlerine gitmek için yola çıktılar. 
     Boğaziçi Köprüsü üzerine gelen Hürrem Yurdakul idaresindeki otomobilin altında henüz belirlenemeyen bir nedenle yangın başladı. Bir süre yoluna devam eden Hürrem Yurdakul, bu sırada köprüden geçen diğer sürücüler tarafından uyarıldı. 
     Köprüde durmamak için devam edip çıkışa kadar gelen Hürrem Yurdakul, 500-600 metre daha yoluna devam ettikten sonra aracını emniyet şeridinde durdurarak, eşi ve kızlarıyla birlikte otomobilden indi. 
     Yurdakul ailesinin inmesinden kısa süre sonra tamamen alevlerin içinde kalan otomobil ise çevredeki vatandaşlarca yangın söndürme tüpleriyle söndürülmek istendi. 
     Otomobilin tamamen kullanılamaz hale gelmesine neden olan yangın, olay yerine gelen Beşiktaş itfaiye ekiplerince söndürüldü. Yangının çıkış nedeni ise araştırılıyor. 
     
</TEXT>
</DOC>
