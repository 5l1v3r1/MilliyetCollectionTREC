<DOC>
<DOCNO> 156232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur10.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakanı Berlusconi Ankara'ya geldi... 
</HEADLINE>
<TEXT>

     İtalya Başbakanı Silvio Berlusconi, iki günlük resmi ziyaret için Ankara'ya geldi. 
     Berlusconi ve beraberindeki heyet, Esenboğa Havalimanı'nda Başbakan Yardımcısı Mehmet Ali Şahin ve Türkiye'nin Roma Büyükelçisi Necati Utkan tarafından karşılandı. 
     Berlusconi, daha sonra gittiği Başbakanlıkta Başbakan Recep Tayyip Erdoğan tarafından resmi törenle karşılandı. 
     Başbakanlık Merkez Binası'nda düzenlenen törende, iki lider ulusal marşların dinlenmesinin ardından onur kıtasını denetlediler. 
     Erdoğan ve Berlusconi daha sonra baş başa görüşmek için biraraya geldiler. 
     Erdoğan ve Berlusconi, öğle yemeğinden sonra ortak basın toplantı düzenleyecekler. 
     Cumhurbaşkanı Ahmet Necdet Sezer ve TBMM Başkanı Bülent Arınç tarafından kabul edilecek Berlusconi'nin ziyareti sırasında, ikili ekonomik ilişkilerin yanı sıra başta Irak olmak üzere çeşitli bölgesel konuların ele alınması bekleniyor. 
     Berlusconi'nin ziyareti, İtalya'nın 1 Temmuz'dan itibaren AB Dönem Başkanlığı'nı devralacak olması nedeniyle de ayrı önem taşıyor. 
     
     GÜNDEMDE NELER VAR 

     Berlusconi’nin Türkiye’deki temasları üç ana noktada toplanıyor. 
     1 Türkiye ve İtalya arasındaki ikili ilişkiler. 
     2 Türkiye’nin Avrupa Birliğine üyeliği. 
     3 Irak’ın yeniden yapılandırılması. 
     Masadaki bir başka önemli konu da İtalyan şirketlerinin Türkiye’deki durumları. Buna en önemli örnek de Aria’nın yaşadığı sıkıntılar. Türkiye'den ayrılma sinyalleri veren Aria'nın da iki Başbakan arasındaki görüşmelerde ele alınması bekleniyor. 
     
     TÜRKİYE'NİN AVUKATI 

     Türkiye’nin AB’den müzakere tarihi alması için destek turuna çıktığı günlerde Tayyip Erdoğan, en büyük desteği Berlusconi’den almıştı. 
     Öyle ki, Berlusconi görüşmesinde Erdoğan’a, Türkiye’nin Avrupa Birliği’ndeki avukatı ben olacağımö bile demişti. Ardından da İtalya özellikle Avrupa Birliği konusunda Türkiye’ye en fazla desteği veren ülke olduğunu gösterdi. 
     
</TEXT>
</DOC>
