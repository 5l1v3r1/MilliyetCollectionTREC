<DOC>
<DOCNO> 182836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/yazar/akyol.html </URL>
<DATE> 2003/09/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Şii Türkler 
</HEADLINE>
<TEXT>

   
   ESKİDEN köylerde bastırılmış duran renkler şimdi şehirlere geliyor, eğitim yoluyla okumuş sözcüleri ortaya çıkıyor, kendilerini ifade edebilmek için 'demokrasi' istiyorlar. 
   Toplumsal modernleşmenin kaçınılmaz sonucudur bu "Kenar"da kalmış olanlar "merkez"e gelirler, 'merkez'le 'kenar' arasında tartışma ve etkileşim yaşanır, zamanla yeni bir 'çoğulcu' denge kurulur... 
   Türkiye bu sürecin açılımlarını ve sorunlarını yaşıyor. 
   Tesettür türbana dönüşerek, tekke ve zaviyeler cemevlerine dönüşerek ortaya çıkıyor. "Aşiret" yapısı çözüldükçe etnik kimlik ortaya çıkıyor. 
   Eskiden binlerce Şii veya Caferi vatandaşımızın İstanbul'da bir meydanda toplanıp Kerbela için matem törenleri yapmasını hayal edebilir miydik 
   
   CAFERİ yani Şii cemaatinin lideri Sayın Selahaddin Özgündüz, beni İstanbul Halkalı'daki "Zeynebiye Camii Derneği"nin özel kütüphanesine davet etti. 
   Memnuniyetle gittim. İlk göze çarpan, elbette "İmam Ali"nin resmi. Ve duvarı yerden tavana yığma kitaplık... Kitapların üçte ikisi Caferi, üçte biri Hanefi kelam din felsefesi ve fıkhına ait. 
   Hepsi Azeri kökenli, çok kuvvetli bir Türklük duygusu var. Selahaddin Bey Necef'te okumuş 
   - Hocam Ayetullah il Uzma Mirza Cevad Tebrizi, Azeri Türküdür. Arapça ve Farsa bilirim ama hocamla Türkçe konuşurduk. 
   Selahaddin Bey önemli bir perspektif ortaya koyuyor 
   - Azeri Türkleri ve Türkmenlerin yarısı Caferidir, Şii'dir. Irak'ta Şii Araplar Türkmenleri destekliyor. Türkiye bunu dikkate almalı. 
   Irak'ta en önemli Şii liderlerden Mukteda Sadr, Selahattin Bey'e şunu söylemiş 
   - Biz Osmanlı'ya da, Cumhuriyet Türkiyesine de saygılıyız. Türk askeri gelebilir ama Amerikan kalkanı olarak değil... 
   Selahaddin Bey vurgulayarak ekliyor 
   - Amerika işgalcidir Irak Vietnam olmadan çekip gitsin Irak'ın Vietnam olması Irak'a da, komşularına da, ABD'ye de büyük zarar verir 
   
   SELAHADDİN Bey'le biraz Şiiliğin kelam din felsefesi ve fıkıh anlayışı üzerinde konuştuk. Şu sözleri önemli 
   - Sünni kardeşlerimiz vefat etmiş müçtehitlere uyuyor. Biz vefat etmişlere elbette saygı duyarız ama hayattaki müçtehidlere uyarız. 
   Böylece Şiilik, bir tür ruhban haline gelmiş din adamları etrafında örgütlü bir toplumdur. İran devriminin de temelinde bu var. 
   Selahaddin Bey, teokrasi, yani din adamlarının yönetiminde bir rejim istemiyor 
   - Çünkü her aşırı yetki, er geç istibdat doğurur 
   İran rejimi mi, Türkiye'deki rejim mi Tereddütsüz ikincisi 
   - Türkiye bizim devletimiz, bizim vatanımız, tam bir hürriyet içindeyiz. Cami açıyoruz, yayın yapıyoruz kimse karışmıyor. 
   Fakat Diyanet'e bir sitemleri var, haklı bir sitem 
   - Bazen Şiileri rencide eden kitaplar, fetvalar yayımlıyorlar. Diyanet'te Caferi fıkhı da temsil edilmelidir. 
   Caferi vatandaşlarımızla yaptığım bu görüşmeden huzur içinde ayrıldım. Türkiye'yi tanımamız ve milli bütünlük harcını kuvvetlendirmemiz için yeni bilgilere, yeni duyarlıklara sahip olmamız gerekiyor. Tabii en başta da devletin resmi hurafelerden kendini kurtarıp "millet"ini bütün gerçekliğiyle benimsemesi lazım. 
   
      
   
</TEXT>
</DOC>
