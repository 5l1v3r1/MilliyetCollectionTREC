<DOC>
<DOCNO> 180831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yasam/yas02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkıysa gel de bu lafları yut 
</HEADLINE>
<TEXT>

   'Altın Keser Sıkıysa Gel de Al' ödüllerine aday gösterilen 'ustalar', ağır konuştu Bunu Ferhan yapmaz, diğer kişi ise, kaile bile alınmaz'... 
      ELİF KORAP İSTANBUL 
   
   Tiyatrocu Ferhan Şensoy ve yönetmen Uğur Uludağ'ın, tiyatronun en kötülerine vereceklerini duyurdukları 'Altın Keser Sıkıysa Gel de Al Ödülleri', ilgili tiyatrocular tarafından 'ucuzluk' olarak nitelendirildi. 
   Şensoy ve Uludağ, 'en kötü' adaylarını, 'info esek.org' adresine elektronik posta gönderen tiyatro seyircilerinin belirleyeceğini söylese de, usta tiyatrocuların sert eleştirilerine maruz kaldılar. 'Altın Keser'in ilk adayları, bir seyircinin gönderdiği e - mail nedeniyle, usta tiyatrocular Cihan Ünal ve Can Gürzap olarak belirlenmişti. Ancak iki tiyatrocu ve oynadıkları 'Bu Adreste Bulunamadı' adlı oyunun yönetmeni Gencay Gürün, büyük tepki gösterince, www.esek.org adresli web sitesindeki aday listesinin yayını durduruldu. 
   
   'Ferhan'ı kullanıyorlar' 
   Cihan Ünal ve Can Gürzap'ın yanısıra, yönetmen Gencay Gürün, şöyle tepki gösterdi 
   "İnsanlar gündeme gelebilmek için maalesef çok tatsız şeyler yapabiliyor. Bu beyi Uğur Uludağ tanımıyorum ama kendinden söz edilmesine ne kadar ihtiyacı varmış ki, ülkemizin en değerli iki tiyatrocusuna, üstelik geçen sezonun en beğenilen, en başarılı rollerinden ötürü çamur atabiliyor. Tiyatrocuları eleştirecek ödülleri, tiyatrocular veremez. Etik olmaz. Üzücü olan, ciddi ve parlak bir tiyatrocu olan Ferhan Şensoy'u kullanmaya kalkışması." 
   
   Ne demişlerdi    'Altın Keser Sıkıysa Gel de Al Ödülleri'ni yaratanlar, şöyle konuşmuştu 
   Ferhan Şensoy "Amacımız, Türkiye'de hiçbir zaman hak edene verilmeyen mevcut ödüllerle alay etmek. Ödülleri info esek.org adresine mail atan seyirciler belirleyecek." 
   Uğur Uludağ "Oscar töreninden önce düzenlenen ve en kötü filmleri seçen Altın Ahududu benzeri bir şey yapmak istedik. Gelen bütün mail'leri değerlendireceğiz. En çok kim oy alırsa, o, en kötü seçilecek. Biz karışmayacağız. Eşe dosta ödül veren jürileri protesto ediyoruz." 
   
   
</TEXT>
</DOC>
