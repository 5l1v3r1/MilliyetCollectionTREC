<DOC>
<DOCNO> 179160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun13.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da ağca çarpan otomobilden 22 kişi çıktı 
</HEADLINE>
<TEXT>

     Bulgaristan'ın Blagoevgrad bölgesinde ağaca çarpan bir otomobilden 22 kişi çıktı. 
     Ehliyetsiz bir kişinin kullandığı Moskoviç markalı özel otomobil, kontrolden çıkarak yol kenarındaki bir ağaca çarptı. 
     Bir bebeğin öldüğü kazadan sonra, 18 yaşındaki sürücü ölüme sebebiyet vermekten gözaltına alındı. 
     Otomobilden çoğunluğu bebek ve çocuk olan 22 kişinin bir otomobilden çıkması herkesi şaşkına çevirirken, daha önce park halinde bir Volkswagen'e 25 kişinin sığmasının Guinness Rekorlar Kitabı'na girdiğini hatırlatan uzmanlar, seyir halindeki Moskoviç'e 22 kişinin sığmasının yeni bir dünya rekoru olduğunu belirtiyorlar. 
     Bu arada Bulgaristan'da özellikle son 2 yılda trafik kazalarındaki hızlı artış üzerine harekete geçen İçişleri Bakanlığı, yeni yasal düzenlemeler yapacak. 
     Bulgaristan Emniyet Genel Müdürü General Vasil Vasilev, yeni yasal düzenlemelerle trafik cezalarının artırılacağını ve alkollü olarak araç kullandıkları belirlenen sürücülerin ehliyetlerine 3-5 yıl süreyle el konulacağını açıkladı. 
     
</TEXT>
</DOC>
