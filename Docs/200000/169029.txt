<DOC>
<DOCNO> 169029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/guncel/gun18.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kararda ayrıldılar... 
</HEADLINE>
<TEXT>

29 yıl boyunca her şeye birlikte karar veren İranlı siyam ikizleri, ameliyat olma konusunda anlaşamamış 
     DIŞ HABERLER SERVİSİ 

     Singapur'da, yapışık kafalarının birbirinden ayrılmasına yönelik zorlu ameliyattan sağ çıkamayan İranlı ikizlerden Lale Bijani'nin, operasyondan birkaç saat önce hıçkırıklar içinde annesini arayıp "ameliyat olmak istemediğini" söylediği ortaya çıktı. İkizlerin ailesi ise, ameliyatı yaptıkları için doktorları dava etmeye hazırlanıyor. 
     
     ANNESİNİ ARADI 
     İngiliz "Mirror" gazetesinin haberine göre, 29 yaşındaki ikizlerden Lale, 51 saat süren operasyondan hemen önce, kendilerini 1 yaşlarından itibaren büyüten üvey annesi İran Karmi'yi arayarak, "Anne, ben eve dönmek istiyorum ve artık ameliyat olmak istemiyorum" dedi. 
     İran Karmi, gazeteye yaptığı açıklamada, " Lale Çok korkmuş ve ağlıyordu. Kardeşi Ladan'a da öleceklerini söyleyip operasyondan vazgeçmesi için yalvarıyordu. Ancak Ladan operasyon konusunda taviz vermiyordu" diye konuştu. 
     Singapur'daki Raffles Hastanesi'nde geçtiğimiz salı günü 1.5 saat arayla ölen ve dün İran'da Lohrasb köyünde toprağa verilen ikizlerin üvey babası Alirıza Sefaiyan ise, "Lale ve Ladan'a, Singapur'a gitmemeleri için yalvardık. Ayrılmalarını istemiyordum çünkü öleceklerini biliyordum. Doktorlara da medya aracılığıyla bu ameliyatı gerçekleştirmemeleri çağrısı yaptık. Ancak son temasımızda, 'Üzgünüz, ameliyat artık bütün dünyaya duyuruldu. Artık çok geç, bunu iptal edemeyiz' yanıtı aldık" dedi. 
     
     DENEY YAPTILAR 
     Dubai'deki bir akrabası aracılığıyla açıklamasını yapan Sefaiyan, "Doktorların onları deney amacıyla kullandıklarına inanıyorum. Konuyu uluslararası mahkemelere taşıyacağım" dedi. 
     

</TEXT>
</DOC>
