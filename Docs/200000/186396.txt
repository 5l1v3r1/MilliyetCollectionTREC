<DOC>
<DOCNO> 186396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yasam/ayas.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatan sevgisi, 150 milyon dolar etmedi 
</HEADLINE>
<TEXT>

   Güney Kore'de görevli ABD'li asker çift, izne geldikleri ülkelerinde loto oynadı. Ve büyük ikramiyeyi kazanınca, ilk işleri ordudan ayrılma kararı almak oldu... 
      DIŞ HABERLER SERVİSİ 
   
   ABD ordusuna bağlı olarak Güney Kore'de görev yapan asker bir çift, izne geldikleri ABD'de oynadıkları lotoda tam 150 milyon dolar 210 trilyon TL kazanınca, ilk iş olarak askerlikten ayrılmaya karar verdi. 
   Birçok eyaletin ortak katılımıyla oynanan 'Mega Millions' lotosunun büyük ikramiyesini memleketleri Georgia'da kazanan talihli asker çift Tirrell ve Danielle Moore, taksitle 150 milyon dolar almak yerine, 'Yeter de artar bile' diyerek ikramiyeyi tek seferde alma seçeneğini kabul etti ve bir anda tam 88.9 milyon doların yaklaşık 125 trilyon TL sahibi oldu. Çift, ilk basın toplantılarında da, 'Artık anlamsız olacağı' gerekçesiyle, Amerikan ordusundan ayrılmayı istediklerini açıkladı. Orduda 10 yıldır hizmet veren uzman çavuş Tirrell Moore, Güney Kore'ye giderek 'İkinci ailesi' olarak gördüğü arkadaşlarıyla vedalaşacağını söyledi. 
   
   Önce yanlış doldurdu 
   Sekiz yıl önce New York'ta evlenen çiftin lotoyu kazanmaları da 'maceralı' oldu. Eşine 'Mutlaka bir gün lotodan kazanacağım' diyen Tirrell, bu hafta oynadığı numaraları beğenmedi. Eşi Danielle de kocasını yeniden oynaması için bayiye geri gönderdi. Ancak Tirrell, kuponları nizami şekilde dolduramadı. Kuponları düzgün işaretlemesi için kasiyer Sara Miller'ın defalarca ikaz ettiği Tirrell, sonunda kurallara uygun olarak kuponlarını doldurdu. Bu maceralı doldurma işleminin ardından, oynadıkları beş kupondan birine büyük ikramiye isabet eden Moore çiftinin hayatı değişti. 
   
   
</TEXT>
</DOC>
