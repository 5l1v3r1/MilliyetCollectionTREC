<DOC>
<DOCNO> 165284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy08.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyat tartışması çıktı 
</HEADLINE>
<TEXT>

     Bakan Hüseyin Çelik'in de izlediği dünkü ihaleye katılan 14 yayınevinin verdiği teklif zarfları tek tek açıldı. Devlet tekeli oluşturma niyetinde olmadıklarını vurgulayan Çelik, ihaleye ilişkin spekülasyonların da gerçeği yansıtmadığını savundu. 
     Edinilen bilgiye göre ihale sırasında komisyon başkanı Recep Işık ile yayıncılar arasında fiyat tartışma yaşandı. MEB'in 16 sayfa bir forma başına verdiği fiyata itiraz eden yayıncılar, "Fiyatları daha da düşürmeye hazır olun" tepkisiyle karşılaştı. Birinci kalite hamur kağıda dört renkli basılacak kitapların maliyetinin yüksek olacağını söyleyen yayıncılar ihaleden çekilebileceklerini dile getirdi. Bakanlığın kendi yayınevinden daha yüksek fiyata kitap satın alacağını savunan yayıncılar Işık'ın, "Biraz fedakarlık" sözleri üzerine, kitaplara konulacak "Parayla satılamaz" ibaresinin "Yayınevleri tarafından ücretsiz dağıtılmıştır" şeklinde değiştirilmesini istedi. 
     
Teklif veren firmalar      83 çeşit ders kitabı satın almayı hedefleyen MEB'e teklif veren firmalar arasında, MHP Genel Başkan Yardımcısı Murat Şefkatli'nin ortak olduğu Tutibay da yer aldı. 

</TEXT>
</DOC>
