<DOC>
<DOCNO> 191241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur22.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da yürüyüşçüler Atatürk'ün sesinden Nutuk'u dinledi 
</HEADLINE>
<TEXT>

     "Cumhuriyet'e Saygı Yürüyüşü" yapan rektörler, öğretim üyeleri, öğrenciler ve sivil toplum örgütlerinin temsilcileri Tandoğan Meydanı'nda Atatürk'ün sesinden "Nutuk"u dinlediler ve hep birlikte Onuncu Yıl Marşı'nı söylediler. 
     Ankara Üniversitesi Rektörü Prof. Dr. Nusret Aras, meydanda yaptığı konuşmada "Cumhuriyetin kazanımlarından asla vazgeçmeyeceklerini, hiçbir odağın gücünün cumhuriyeti ortadan kaldırmaya yetmeyeceğini" belirtti. 
     Ankara Üniversitesi ve Atatürkçü Düşünce Derneği'nce cumhuriyetin 80. yıldönümü dolayısıyla ortaklaşa düzenlenen "Cumhuriyete Saygı Yürüyüşü" Tandoğan Meydanı'ndaki etkinlikle sona erdi. 
     Bu arada, otobüsün önünde toplanan ve ellerinde "Ordu Göreve", "Ya İstiklal Ya Ölüm-Atatürkçü Düşünce Kulüpleri Federasyonu" yazılı dövizler taşıyan bir gruba, organizasyonu düzenleyenlerce uyarıda bulunuldu. "Ordu görevini zaten yapıyor. Bu yaptığınız orduya saygısızlık. Ellerinizdeki afişleri indirin. Burada halk görevde" ikazlarına karşın grup ısrarla dövizleri indirmedi. 
     Yürüyüşe katılanların tamamının Anıtkabir'e yaptığı ziyareti tamamlayarak meydanda toplanmalarından sonra, Ulu Önder Atatürk ve cumhuriyet için şehit olanların anısına saygı duruşunda bulunuldu ve İstiklal Marşı okundu. Daha sonra Atatürk'ün Gençliğe Hitabesi ve "Gençliğin Atatürk'e Cevabı" okundu. 
     Ankara Üniversitesi Rektörü Prof. Dr. Nusret Aras, burada yaptığı konuşmada, üzerlerine düşen görevin bilinciyle burada olduklarını belirterek "Bizler Ata'nın huzuruna kavga etmek, şikayet etmek için değil, emanetlerine sahip çıktığımızı göstermek için geldik" dedi. 
     Atatürkçü Düşünce Derneği Genel Başkanı Ertuğrul Kazancı da Anayasa'nın tekrar düzenlenmesi ve 1961 Anayasası'ndaki kıstasların temel alınmasını istedi. 
     Konuşmaların ardından yürüyüşe katılanlar olaysız dağıldı. Yürüyüşte Ankara Emniyet Müdürlüğü'ne bağlı yaklaşık 1500 polis görev yaptı. 
     
</TEXT>
</DOC>
