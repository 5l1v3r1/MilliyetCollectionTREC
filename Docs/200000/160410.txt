<DOC>
<DOCNO> 160410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur14.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yıl önce müzeden çalınan eser yol kazısında bulundu 
</HEADLINE>
<TEXT>

     Antalya'nın Manavgat İlçesi'ne bağlı Side Beldesi'ndeki Arkeoloji Müzesi'nden, 6 yıl önce çalınan ve üzerinde insan rölyefleri bulunan mezar taşı, yol çalışması yapılırken toprağa gömülü halde bulundu. 
     Side Arkeoloji Müzesi'nden çalındığı bildirilen ve üzerindeki gemi kabartmasından dolayı bir kaptana ait olduğu sanılan mezar taşı, Manavgat İlçesi'ne bağlı Çolaklı Beldesi'ndeki bir tatil köyünün yolunun açılması sırasında iş makinesinin kepçesine takıldı ve 13 parçaya bölündü. 
     Uzmanların yaptığı inceleme sonucunda, yüksekliği 131, eni 50, derinliği 7 santim olan, üzerinde oturan bir kadın ve ayakta bir adam, alt köşesinde de çocuk figürü bulunan mezar taşının, 1997 yılında Side Arkeoloji Müzesi'nden çalınan Roma dönemine ait eser olduğu anlaşıldı. 
     Eseri çalan kişilerin satamadıkları için toprağa gömmek zorunda kaldıklarının tahmin edildiğini belirten müze yetkilileri, mezar taşının, tüm parçalarının birleştirilerek, yeniden aynı müzede sergileneceğini kaydettiler. 
     
</TEXT>
</DOC>
