<DOC>
<DOCNO> 186270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo13.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamza ve Şeref Dünya Şampiyonluğuna gidiyor... 
</HEADLINE>
<TEXT>

     Fransa'nın başkenti Paris'in Creteil banliyösünde süren 48. Dünya Büyükler Grekoromen Güreş Şampiyonası'nın ikinci gününde sabah yapılan karşılaşmalarda Türk güreşçiler 3 galibiyet ve 1 yenilgi aldılar. 
     84 kiloda güreşen Dünya ve Olimpiyat Şampiyonu Hamza Yerlikaya 3. turda Kübalı rakibi Mendez ile yaptığı karşılaşmayı 5-0 kazanarak çeyrek finale kaldı. 
     Kübalı dünya şampiyonu karşısında baştan sona üstün güreş sergileyen Yerlikaya, bu sonuçla olimpiyat oyunlarına gitmeyi de garantiledi. 
     Kübalı rakibinin üst üste kafa atması ve faullü güreşmesine rağmen, Yerlikaya ilk yarıda yaptığı iki çırpma hareketi ile 5 puan aldı ve ikinci yarıda rakibine puan vermeden maçı kazandı. 
     
     ŞEREF EROĞLU DA ÇEYREK FİNALDE 

     Türk Milli Takımı'nın diğer madalya umudu 66 kiloda güreşen Şeref Eroğlu da İspanyol rakibi Sanchez ile yaptığı karşılaşmayı 10-3 kazanarak çeyrek finale çıkan ikinci Türk güreşçi oldu. Karşılaşmanın başında kendi oyunuyla 1-0 yenik duruma düşen Eroğlu, arka arkaya yaptığı 2 künde ve 1 çırpma hareketiyle ilk yarıyı 8-1 önde kapadı. İkinci yarıda da rakibine fazla oyun yapma şansı vermeyen Eroğlu, maçı 10-3 kazanarak olimpiyatlara gitme hakkı elde etti. 
     60 kiloda ilk maçını yapan Bünyamin Emik de Norveçli rakibi Sollie'yi baştan sona üstün götürdüğü maçta 8-2 yendi. 
     74 kiloda güreşen Mahmut Altay ise şampiyonada ilk maçını Kazak güreşçi Khalimov ile yaptı. Altay, normal sürede 2-0 yenik bitirdiği karşılaşmada, uzatmada salto bağlamada elini ilk çeken güreşçi olduğu için Kazak rakibine 3-0 yenilerek şampiyonaya kötü başladı. 
     Dünya Şampiyonu güreşçi 96 kiloda Mehmet Özal, şampiyonadaki ilk karşılaşmasını bu akşam yapacak. 
     Şeref Eroğlu, akşam seansında yarı finale çıkabilmek için Gürcü rakibiyle, Hamza Yerlikaya da İsveçli rakibiyle karşılaşacak. 
     
</TEXT>
</DOC>
