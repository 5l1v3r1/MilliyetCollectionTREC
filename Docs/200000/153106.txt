<DOC>
<DOCNO> 153106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/ekonomi/eko03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel için sıraya girdiler 
</HEADLINE>
<TEXT>

Unakıtan, özelleştirilecek KİT'leri İngiliz yatırımcıya anlattı. Toplantıyı düzenleyen Citigroup yetkilileri, Tekel ve Tüpraş için birçok görüşme talebi olduğunu belirtti 
     NEVSAL ELEVLİ Londra 

     Maliye Bakanı Kemal Unakıtan, özelleştirilmesi planlanan kamu kuruluşlarını İngiliz iş çevrelerinde tanıtım atağı başlattı. İngiliz yatırımcılarla toplantıyı organize eden Citigroup yetkilileri, özellikle Tekel'in alkol ve tütün bölümleri, ayrıca Tüpraş için çok sayıda görüşme talebi aldıklarını söyledi. Görüşmelerden sonra bir değerlendirme yapan Unakıtan, "Yabancı yatırımcıların ilgisini çok iyi bulduk. Görüşmelerin gerçekçi olmasına özen gösteriyoruz. Havanda su dövmeyelim istiyoruz" dedi. 
     Citigroup'un düzenledigi toplantılara katılan Bakan Unakıtan, yatırımcılara özellikle Tüpraş, Petkim, Milli Piyango, ve Tekel gibi önemli kuruluşlar hakkında bilgi verdiklerini, toplantıların 1 Mayıs'a kadar süreceğini belirtti. Unakıtan, yabancıların özelleştirilecek kuruluşlara ilgisini çok iyi olduğunu söyledi. Özelleştirmeden beklenen rakam konusunda ise bir yorum yapmaktan kaçınan Unakıtan, "Bir rakam var, ancak bunu çok dillendirmek ve alıcıyı etkilemek istemiyoruz" dedi. Citigroup yetkilileri ise, Tekel'in sigara ve alkol bölümleri ile Tüpraş için ilginin yüksek olduğunu belirtti. 
     
     'Yabancının ayağına gitmeliyiz' 
     Ekonominin son durumu hakkında da bilgi veren Unakıtan tanıtımın çok önemli olduğunu ifade ederek "Kendimizi tanıtmamız lazım. Kimse bize gelip ne yaptığımızı sormaz. Yatırımcının ayağına gitmeliyiz" dedi. Bakan Unakıtan, bu tür tanıtımların önümüzdeki günlerde ABD'de ve diğer ülkelerde süreceğini söyledi. 
     
Revizyon yok      Hazine'den Sorumlu Devlet Bakanı Ali Babacan, bu yıl için belirlenen makroekonomik hedeflerin değiştirilmesi için şu anda bir ihtiyaç görmediğini söyledi. Ekonomik İşbirliği ve Kalkınma Örgütü'nün OECD Paris'te ev sahipliği yaptığı politika yapıcılar ve iş dünyası liderlerinin katıldığı forumda, Reuters'in sorularını yanıtlayan Babacan, "Şimdilik, herhangi bir revizyon gerekliliği olacağını düşünmüyoruz" dedi. Babacan, daha önce yaptığı açıklamalarda haziranda revizyon ihtiyacı olabileceğini belirtmişti. 
     


EKONOMİ 



















</TEXT>
</DOC>
