<DOC>
<DOCNO> 196650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur13.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post İnançlar yasta kesişti... 
</HEADLINE>
<TEXT>

     İstanbul'daki saldırılarda ölenler için düzenlenen cenaze törenlerinde Müslümanlar ile Musevilerin birlikte yer alması yurt dışında da yankı yaptı. Washington Post gazetesi, bu konudaki haberine "İnançlar Yasta Keşişti" başlığını attı. 
     Washington Post gazetesi, sinagog saldırılarında ölenler için düzenlenen cenaze törenlerinde hem Musevi, hem de Müslüman sembollerinin yer aldığına dikkat çekti. 
     Saldırılarda ölen 6 Musevi vatandaşı için düzenlenen cenaze töreni sırasında Davut Yıldızı bulunan tabutların Türk bayrağı ile sarıldığına işaret eden gazete, Türk bayrağının sadece büyük çoğunluğu Müslüman olan Türk halkına göre şehit olarak ölen askerler, hükümet yetkilileri veya sivillerin tabutlarına sarıldığına dikkat çekti. 
     Hahambaşı İzak Haleva'nın Yahudilerin salt Yahudi olduğu için birçok katliamına kurban gittiğine, ancak şimdi saldırılarda sadece Yahudiler değil, her türlü inançtan insanların yaşamlarını yitirdiği yolundaki sözlerini yansıtan gazete, saldırılarda ölen küçük Anet'in öğretmeni Necla Öztürk'ün "Sınıfın en küçük çocuğuydu. Bu nedenle daima onu korumaya çalıştık ancak teröristlerden koruyamadık" feryadına da yer verdi. 
     

     
</TEXT>
</DOC>
