<DOC>
<DOCNO> 174313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur05.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezaryenle doğumda fazla narkoz öldürdü 
</HEADLINE>
<TEXT>

     Bahri KARATAŞ İZMİR, DHA 
     

MUĞLA'nın Yatağan İlçesi'nde öğretmenlik yapan İlhan Çabuk'un hamile eşi 21 yaşındaki Hatice Çabuk, Yatağan Devlet Hastanesi'nde bebeğini sezaryenle dünyaya getirdikten sonra, fazla narkozdan öldü. 
     İzmir'in Bayraklı semtinden Yatağan'a gelin giden Hatice Çabuk iki ay önce ilk bebeğinin heyecanıyla girdiği doğumhaneden sağ çıkamadı. 25 yaşındaki öğretmen eşi İlhan Çabuk'un şikayeti üzerine yapılan incelemede genç kadının fazla narkoz nedeniyle öldüğü belirlendi. Ancak savcının doktorların 5 yıl hapis cezasıyla yargılanması isteğine İlçe İdare Kurulu karşı çıktı. Savcı bu kararın iptali için Bölge İdare Mahkemesi'ne dava açarken, iki aylık kızına sarılan acılı baba, "Benim çiçeğim soldu. Bebeğim annesiz büyüyecek'' diye isyan etti. 
     
     BİR DAHA UYANMADI 

     Öğretmen eşi İlhan Çabuk ile 11 ay önce görücü usulüyle evlenen ev kadını Hatice Çabuk, ilk çocuğuna hamile kaldı. Sancıları tutan Hatice Çabuk, eşi ve yakınları tarafından Yatağan Devlet Hastanesi'ne kaldırıldı. Yatağan Teknik Eğitim Merkezi'nde görevli öğretmen İlhan Çabuk eşini doğumhaneye öperek gönderdi. 
     Hamileliği süresinde takibi yapan Hastane Başhekimi ve kadın doğum uzmanı Dr. Mustafa Kekovalı, Hatice Çabuk'un isteği ile sezaryen hazırlığı yaptı. Normal doğumdan korkan Hatice Çabuk'a sezaryen için genel anestezi yapıldı. Operasyonun ilk etabı başarılı geçti. Genç kadın sağlıklı bir kız bebek dünyaya getirdi. Dışarıda heyecan içinde bekleyen babaya müjde verildi. Ancak iddiaya göre genç kadın narkozun etkisinden çıkamadı ve kalbi bu sırada durdu. Doktorların çabalarıyla kalbi çalıştırılan Hatice Çabuk, ambulansla Özel Muğla Yücelen Hastanesi'ne kaldırıldı. Fakat yapılan kontrolde Çabuk'un yolda yaşamını yitirdiği anlaşıldı. Bunun üzerine olaya el koyan Yatağan Cumhuriyet Başsavcısı, Hatice Çabuk'un kesin ölüm nedeninin belirlenmesi için otopsi yapılmasına karar verdi. İzmir Adli Tıp Kurumu'nda yapılan otopside Çabuk'tan kan ve iç organ örnekleri ayrıntılı rapor için alındı. 
     
     EŞİNİN ÖLÜMÜYLE YIKILDI 

     Eşinin ölümüyle yıkılan öğretmen İlhan Çabuk, "Ne güzel bir evliliğimiz vardı. Aşkımızın meyvesi de gelecek diye çok seviniyorduk. Eşime anne olmak çok yakışacaktı. Ama malesef annelik duygusunu tadamadı. Doğumu yapan doktorun sürekli kontrolü altındaydı. Nasıl böyle bir hata yapıldı anlayamıyorum. Benim çiçeğim soldu. Bebeğim annesiz büyüyecek'' dedi. Annesini görmeden doğan iki aylık kız bebeğe Elif Ayşin ismi verildi. Acılı eş İlhan Çabuk, eşine çoğu kişinin ikinci ismi olarak Ayşin' diye hitap ettiğini ve bu yüzden onun adını yaşatmak için bu ismi de koyduklarını söyledi. 
     Ailenin avukatı Cavit Orhan, Hatice Çabuk'un sezaryen sırasında hatalı narkoz verilmesi yüzünden yaşamını yitirdiğini raporlarla da tespit edildiğini belirtip, ihmali bulunanlar hakkında ceza davası açılmasından sonra yüklü tazminat davası da açacaklarını vurguladı. 
     
     SAVCI DAVA AÇTI 

     Izmir Adli Tıp Kurumu hazırladığı raporda, Hatice Çabuk'un doğum sırasında vücuduna verilen fazla narkoz sonucu yaşamanı yitirdiğini belirtti.Bunun üzerine olayı soruşturan Yatağan Cumhuriyet Savcısı Çabuk'un doğumunu gerçekleşitiren Hastane Başhekimi ve Doğum Uzmanı Dr. Mustafa Kekovalı ve ekibi hakkında Asliye Ceza Mahkemesi'nde Tedbirsizlik veya dikkatsizlik veya meslek ve sanatta acemilik ile bir kimsenini ölümüne sebep vermek' iddiasıyla 5'er yıl hapis cezası istemiyle yargılanmaları yönünde dava açılması için İlçe İdare Kurulu'na dosyayı gönderdi. İlçe İdare Kurulu sanıkların yargılanmaması yönünde karar verdi. Bunun üzerine savcı, İlçe İdare Kurulu kararının iptali için Aydın Bölge İdare Mahkemesi'ne dava açtı. 
     
</TEXT>
</DOC>
