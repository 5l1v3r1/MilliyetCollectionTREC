<DOC>
<DOCNO> 189741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/dunya/adun.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Oligarklar Putin'i öldürtecekti 
</HEADLINE>
<TEXT>

   İşadamlarına karşı düşmanca tutumu nedeniyle Rusya lideri Putin'i bir yurtdışı gezisi sırasında öldürmeyi planlayan iki Rus yakalandı 
      CENK BAŞLAMIŞ Moskova 

   
   Rusya Devlet Başkanı Vladimir Putin'i yurtdışında bulunduğu sırada öldürmeye yönelik bir plan ortaya çıkarıldı. Putin'i, işadamlarına karşı düşmanca tutumu nedeniyle öldürmek istediklerini söylemeleri, suikastı planlayanların bazı muhalif oligarklarla bağlantılı olabileceğini düşündürüyor. Rus basınının İngiliz kaynaklara dayanarak verdiği habere göre, suikast hazırlığıyla ilgili olarak biri geçmişte Rusya Federal Güvenlik Servisi'nde FSB binbaşı rütbesiyle görev yapan iki Rus vatandaşı, İngiliz antiterör timleri tarafından gözaltına alındı, ancak delil yetersizliğinden serbest bırakıldı. 
   Suikast planını polise, birkaç yıl önce İngiltere'ye sığınan eski FSB ajanı Aleksandır Litvinenko bildirdi. Litvinenko, kendisiyle temas kuran iki Rus'un, Putin'i öldürmek için hazırlık yaptıklarını söylediğini aktardı. 
   Suikast planlayıcılarından biri, "Putin ülkeyi iflasa sürüklüyor. Bu gidişle bütün işadamlarını hapise atacak" dedi. Litvinenko'nun bu kişilerle yaptığı görüşme sırasında, Putin'in Rusya dışına yapacağı bir gezide bir Çeçen keskin nişancı tarafından öldürülmesi olasılığı da ele alındı. 
   
   Litvinenko şüphelendi 
   Ancak, söz konusu iki kişinin aslında kendisini tuzağa düşürmeye çalışan iki FSB ajanı olduğunu düşünen Litvinenko, şüphelenerek durumu polise bildirdi. 
   Litvinenko, kısa süre önce İngiltere'den siyasi sığınma hakkı elde eden Putin'e muhalif ünlü işadamı Boriz Berezovskiy'e yakınlığıyla tanınıyor. Eski FSB ajanı olan Litvinenko, örgütün Berezovskiy'i öldürmeye çalıştığını açıklayıp İngiltere'ye kaçmıştı. 
   Litvinenko'nun ihbarı üzerine 12 Ekim'de gözaltına alınan iki Rus, beş gün sorgulanıp delil yetersizliğinden serbest bırakıldı ve Moskova'ya döndü. Son aylarda Rus basınında, bazı muhalif işadamlarının darbe hazırlığı içinde bulunduğu yolunda iddialar yer almıştı. İktidara gelmesinden sonra Putin, ülkenin önde gelen işadamlarından siyasete karışmayacakları konusunda güvence almıştı. 
   
   Küçük bir zümrenin h kim olduğu idare biçimindeki yöneticiler oligarşi yöneticisi.    
   Türkiye üzerinden kaçmıştı...    Aleksandır Litvinenko, birkaç yıl önce Rusya'yı karıştıran açıklamalar yaptıktan sonra ülkeden kaçmıştı. Yarbay rütbesiyle FSB'de görev yapan Litvinenko, 1998 sonlarında, örgütün işadamı Boris Berezovskiy'i öldürmeye hazırlandığını öne sürmüştü. 2000'de Türkiye üzerinden İngiltere'ye kaçan Litvinenko, 1999 yılında Rusya'da apartmanlara düzenlenen, 300 kişinin öldüğü bombalı saldırıların FSB tarafından gerçekleştirildiği yolunda elinde bilgi bulunduğunu da ileri sürmüştü. Litvinenko, gıyabında yargılandığı bir Rus mahkemesinde 3.5 yıl hapis cezası almıştı. 
   
   
   
</TEXT>
</DOC>
