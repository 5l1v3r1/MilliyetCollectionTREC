<DOC>
<DOCNO> 185419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/guncel/agun.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedi cesur veli 
</HEADLINE>
<TEXT>

   HIV taşıyan Y.O. dersbaşı yaparken 40 kişilik sınıfta sadece dokuz öğrenci derse girdi. İki veli, ders bitimini beklemeden çocuklarını eve götürdü. Sınıf öğretmeni de rahatsızlandı 
      EDA BERKBAYRAK, TURAÇ TOP, TAYLAN YILDIRIM İzmir DHA 

   
   HIV taşıyan Y.O., yaşanan tüm tartışmaların ardından dün okula başladı. Çocuklarını okula göndermeyen veliler katı tutumlarını sürdürürken, 40 kişilik sınıfta sadece dokuz öğrenci derse girdi. İkna olmayan velilerden ikisi ders bitmeden çocuklarını sınıftan çıkardı, bazı veliler anne Neşe O.'yu alkışlarla protesto etti. Sınıf öğretmeni Belgin Hüsemoğlu kısa süren bir rahatsızlık geçirirken, sınıfta iki rehber öğretmen görev yaptı, revirde bir doktor ve iki hemşire hazır bekledi. 
   
   ÜZÜLECEĞİM AMA... 
   Milli Eğitim Müdürlüğü'nün okulda eğitim görmesi kararı almasıyla O. dün sabah okula geldi. Zilin çalmasıyla birlikte O. ve beş sınıf arkadaşı sıraya girdi. Yetkililerin rahatsızlandığını, velilerinse sinir krizi geçirdiğini öne sürdüğü Hüsemoğlu, sınıf sırasının başında yer almadı. İstiklal Marşı'nın ardından "Sınıfta üzüleceğim, ama okulu ve arkadaşlarımı seviyorum" diyen O. sınıfa girdi ve yanına tepkili velilerden Vedat Kurt'un oğlu Süleyman oturdu. Çocuklar sınıfa girdikten sonra ders başlayana kadar üç öğrenci daha geldi. Mevcudu 40'tan dokuza düşen sınıfta, içeri giren iki rehber öğretmenle derse başlayınca kapılar kapandı. 
   
   BUNA DA ŞÜKÜR 
   Anne Neşe O. anneanne Melahat Boz, teyze Nuray Gül ve kuzeni Sibel Gül sınıfın dışında bekleyerek, diğer velilerle sohbet etti. Anne O., "Uzmanlara rağmen bu bakış açısı cahillik. Ancak buna da şükür" dedi. Velilerden Uğur Dayıoğlu da "İlk günden beri endişem yok. Bir tek O. ve çocuğum kalsa bile sonuna kadar destekleyeceğim" diyerek O.'ya destek verdi. 
   Oğlu Dolunay'ı dün 1 B sınıfına getiren Erhan Yıldız ise, "Sizi anlayışla karşılıyoruz ancak bizi de anlamanız gerek. İçimiz rahat değil. Sınıf öğretmeni sinir krizi geçirmiş. Bu psikolojideki bir ortama çocuğumu getiremem" dedi. Çocuğunu okula getirmeyen Nurcan Ersü de "Çocuğumu okula göndermezsem polis zoruyla getireceklerini, izin vermezsem tutuklanacağımı söylüyorlar " diye konuştu. 
   O.'nun yanında oturan Süleyman'ın babaannesi Gülümser Kurt da, "Bir çocuk için bin çocuğu öldürmesinler" dedi ve torununu sınıftan aldı. Y. masasında yalnız kalırken, başka bir veli de çocuğunu desten aldı ve sınıf mevcudu yediye kadar indi. Hüsemoğlu son üç saatte ders yaparken, son zilin ardından O. ile diğer altı öğrenci velileri eşliğinde okuldan ayrıldı. 
   Dışarıda bekleyen ve çocukları başka sınıfta okuyan Seyhan Dumaner ise, "Bazı veliler çocuklarının başka okula göndermek istemiş. Ama gittikleri okullar 'çocuk AIDS'li okuldan geliyor' diye kapıları yüzlerine kapatmış" şeklinde konuştu. 
   
   'Seni çok seviyoruz'    O.'nun etrafını sabah yeni arkadaşları sararken 3 C sınıfından Büşra Tın, elini tutarak, "Seni çok seviyoruz, hep yanında olacağız" dedi. 5 A'dan Gamze Yıldız da O.'yu öptü. 
   
   Bahçede oynadı, fıstık ezmesi yedi    Sabah büyük heyecan yaşayan O. fındık ezmesi sürdüğü kocaman bir dilim ekmekle kahvaltı yaptı. 
   Diğer sınıflar ders yaptığı sırada O.'nun sınıfı, rehber öğretmen Gözde Yenisey tarafından arka bahçede teneffüse çıkarıldı. O. ve sınıfta kalan öğrenciler beraber oyun oynadı. 
   HIV tartışmalarının başladığı ilk günden beri gazetecilerin eksik olmadığı okulda polis yine giriş - çıkışta önlem aldı. 
   
   Boş sınıfta iki öğretmen    Sınıfta O.'nun yanına tepkili velilerden Vedat Kurt'un oğlu Süleyman oturdu. 40 kişilik sınıfta 9 kişi dersbaşı yaptı. İki rehber öğretmenin ders verdiği sınıftan daha sonra iki veli çocuklarını çıkardı. Mutlu olduğunu belirten anne Neşe O.'ya çocukları başka sınıflarda okuyan veliler de destek verdi. 
   
   Medya çıksın    İki hemşire ve bir doktorun revirde görev yapmasına rağmen Milli Eğitim Müdürü Kamil Aydoğan, alınan kararların uygulamaya konulduğunu, diğer velilerin de ikna olmasını beklediklerini söyledi. Bunun için medyanın okuldan çekilmesi gerektiğini savunan Aydoğan, sınıf öğretmeninin derse girmediğinin hatırlatılması üzerine, "Öğretmenin psikolojisi bozuldu. Bunun için onu suçlayamayız. Eğitim sürüyor. O.'nun tek başına kalacağını sanmıyorum" yanıtını verdi. 
   
   
</TEXT>
</DOC>
