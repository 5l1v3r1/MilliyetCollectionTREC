<DOC>
<DOCNO> 178027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo06.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor 10 yıl sonra gelen galibiyete seviniyor... 
</HEADLINE>
<TEXT>

     Konyaspor'da, Diyarbakırspor'a karşı alınan Süper Lig'deki ilk galibiyetin sevinci yaşanıyor. 
     Futbol Şubesi Sorumlusu ve Basın Sözcüsü İbrahim Kaplan, henüz yeni futbolculardan kurulmuş kadroya sahip olmalarına karşın, ligin ilk iki haftasında çok iyi oynadıklarını, ancak galibiyete ulaşamadıklarını söyledi. 
     Bu nedenle Diyarbakırspor maçının kendileri açısından büyük önem taşıdığını belirten Kaplan, bu maçta galibiyete ulaşarak, iyi bir çıkış yakalamak istediklerini kaydetti. 
     Kaplan, bu düşünceyle çıktıkları maçın ilk yarısında istediklerini sahaya yansıtamadıklarını ifade ederek, ''Çok daha iyi başladığımız ikinci yarıda golü düşünen ve pozisyona giren taraf biz olduk. Kontrolü elimizde tuttuğumuz ikinci yarıda oyunu rakibe kabul ettirdik. Oynadığımız güzel futbolla haklı bir galibiyet aldık'' dedi. 
     10 yıl sonra Süper Lig'de galibiyetle tanışmanın kendilerini çok mutlu ettiğini vurgulayan Kaplan, ''Konyaspor gerçek gücüne kavuşuyor. Ligin en iyi takımları arasında olduğumuzu, Diyarbakırspor'a karşı oynadığımız futbolla kanıtladık. İzleyenlere oyunuyla keyif veren Konyaspor, 2 hafta sonra tamamen hazır olacak'' diye konuştu. 
     
</TEXT>
</DOC>
