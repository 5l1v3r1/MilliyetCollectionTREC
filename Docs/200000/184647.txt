<DOC>
<DOCNO> 184647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur31.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine saldıran kardeşini baltayla öldüren genç kız yargılanıyor 
</HEADLINE>
<TEXT>

     İzmit'in Tepecik Köyü'nde, kendisine saldıran erkek kardeşini baltayla öldürdükten sonra cesedini yakarak toprağa gömen genç kızın yargılanmasına başlandı. 
     Kocaeli 1. Ağır Ceza Mahkemesi'ndeki ilk duruşmada, hakkında ''kasten adam öldürmek'' suçundan müebbet hapis cezası istenen tutuklu sanık Hanife Yaşar 26 ve Avukat Mustafa Ersoy'un yanı sıra tanık sıfatı taşıyan babası Recep Ali Yaşar 72 , kardeşleri Zeynep ve Ahmet Yaşar ile Emine Aydeniz hazır bulundu. 
     Kimlik tespitinden sonra savunması için söz verilen Hanife Yaşar, jandarma ve savcılıkta ifade verdiğini, bu yüzden susma hakkını kullanacağını, babası ve kardeşleri ise yasal haklarını kullanıp ifade vermeyeceklerini söyledi. 
     Tepecik Köyü Muhtarı Mustafa Ekrem ise tanık olarak ifade verirken, cinayeti görmediğini belirterek şunları söyledi 
     ''Kahvede vatandaşlarla sohbet ederken, Recep Ali Yaşar, çocuğuyla haber gönderip konuşmak istediğini söyledi. Ben daha sonra yanına gittim. Recep Ali Yaşar bana kızının, oğlunu öldürdüğünü ve cesedini yaktığını anlattı. Ben, hemen olayı jandarmaya haber verdim.'' Diğer tanık Mahmut Ay da Veysel Yaşar'ı, her şeye olumsuz yaklaşan ve sorun çıkartan biri olarak tanıdığını belirterek, ''Veysel, bana Bu sıralar suç işleyip cezaevine gireceğim dedi. Ben de Neden böyle düşünüyorsun dedim. Bana iş bulamadığını, cezaevine girip çıktığı taktirde devletin kendisine iş vereceğini söyledi. Cinayeti görmedim. Neden öldürüldüğünü bilmiyorum'' diye ifade verdi. 
     Mahkeme heyeti, diğer tanıkların dinlenmesi ve eksik evrakın tamamlanması için duruşmayı erteledi. 
     9 Mayıs'ta meydana gelen olayda, Veysel Yaşar 24 , tartıştığı ablası Hanife Yaşar'ı baltayla öldürmek istemiş, bir fırsatını bularak kaçmaya çalışan Hanife ise kovalamaca sırasında ayağı takılıp düşen Veysel'i aynı baltayla öldürüp, cesedini yaktıktan sonra toprağa gömmüştü. 
     
</TEXT>
</DOC>
