<DOC>
<DOCNO> 154246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo11.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Trabzon'a sıkıntılı gitti... 
</HEADLINE>
<TEXT>

     Galatasaray, Birinci Süper Futbol Ligi'nde yarın deplasmanda Trabzonspor ile yapacağı maç için bu kente sakatlıkları nedeniyle tam 6 as oyuncusundan yoksun gitti. 
     Ligin 30. haftasına lider Beşiktaş'ın 3 puan gerisinde 2. sırada giren sarı-kırmızılı ekip, Türkiye Kupası sahibi Trabzonspor ile yapacağı zorlu maç öncesi sakat oyuncularının çokluğu nedeniyle oldukça sıkıntılı. 
     Galatasaray'da, sakatlıkları süren Hasan, Berkant, Batista'nın yanı sıra, sabah çalışmasında denenen Ümit Davala, Xavier ve Cihan da Trabzon kadrosuna alınmadı. Sakatlığı bulunmasına rağmen kadroya dahil edilen Lukunku'nun oynamasının da zor olduğu öğrenildi. 
     Bu sabah Florya Metin Oktay Tesisleri'nde basına kapalı yaptıkları son idmanla çalışmalarını tamamlayan sarı-kırmızılı ekip, öğleden sonra özel uçakla Trabzon'a hareket etti. 
     
     MUHTEMEL 11 
     Galatasaray'ın, Trabzonspor karşısına şu muhtemel 11'le çıkması bekleniyor 
     Mondragon, Emre Mehmet Polat , Bülent, Hakan, Baliç, Revivo, Ayhan, Volkan Arslan, Ergün, Ümit Karan, Arif. 
     Hüseyin Avni Aker Stadı'nda saat 19.00'da başlayacak ve Digitürk LİG TV'den naklen yayınlanacak maçı hakem İsmet Arzuman yönetecek. 
     Bu arada sarı-kırmızılı ekipte, Trabzonspor maçı öncesi 3 sarı kartı bulunan Volkan Arslan, yarınki maçta da sarı kart görmesi durumunda cezalı duruma düşecek ve gelecek haftaki Gençlerbirliği maçında forma giyemeyecek. 
     
</TEXT>
</DOC>
