<DOC>
<DOCNO> 165904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur13.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, 7. Uyum Paketi hakkında Gül ile telefonda konuştu 
</HEADLINE>
<TEXT>

     CHP Genel Başkanı Deniz Baykal, çeşitli ziyaretlerde bulunmak üzere geldiği Trabzon'da, kendisini telefonla arayan Dışişleri Bakanı Abdullah Gül ile 7. Uyum Paketi ve Anayasa değişikliği hakkında görüştü. 
     Baykal, ilk olarak Düzköy İlçesi'ne bağlı Çalköy Beldesi'ne gelerek, 9 Haziran'da geçirdiği trafik kazasında hayatını kaybeden Çalköy Belediye Başkanı Hayri Samasti'nin mezarını ziyaret etti. 
     Hayri Samasti ve aynı kazada ölen eski DSP Düzköy İlçe Başkanı Ali Ankara'nın ailelerini ziyaret ederek, başsağlığı dileyen Baykal, daha sonra pazar yerini gezerek vatandaşlarla sohbet etti. 
     Ziyareti sırasında kendisini telefonla arayan Dışişleri Bakanı Abdullah Gül ile 7. Uyum Paketi ve Anayasa değişikliği hakkında görüşen Baykal, görüşmeyle ilgili gazetecilere şu açıklamayı yaptı 
     ''7. Uyum Paketi'nin içeriği hakkında fazla bir şey konuşmadık. Sayın Gül, onun son paket olacağını, bir Anayasa değişikliğinin söz konusu olmadığını ifade etti. Ulusal Program'ın bize gönderilmeye hazır olduğunu söyledi. Ben Trabzon'da olduğum için bir arkadaşıma rica ettim, saat 14.15'te Ulusal Program'ı Şükrü Elekdağ'a teslim edecekler. CHP olarak biz de almış olacağız.'' Bu vesileyle paket ve Anayasa değişikliği konusunda kendilerinin de konuşacaklarını belirten Baykal, ''Bizim CHP olarak bir süredir üzerinde durduğumuz açıklamalarda, vurguladığımız konu üzerinde sayın Dışişleri Bakanı'nın da aynı yorumda olduğunu gördük'' dedi. 
     
</TEXT>
</DOC>
