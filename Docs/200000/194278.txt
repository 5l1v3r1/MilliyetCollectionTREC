<DOC>
<DOCNO> 194278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/dunya/dun02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askeri Bush için tam fiyasko' 
</HEADLINE>
<TEXT>

      SEMA EMİROĞLU New York 

   
   Irak Geçici Yönetim Konseyi'nin itirazı üzerine Türkiye'nin Irak'a asker göndermekten vazgeçmesi, önde gelen Amerikan basını ve uzmanlar tarafından, "Bush yönetiminin başarısızlığı" olarak değerlendirildi. 
   New York Times gazetesi, dün birinci sayfasından yayımladığı "Türkiye, Amerika'nın da sessiz onayıyla Irak'a asker göndermeyeceğini açıkladı" başlıklı haberinde, "Bu karar, Bush yönetiminin, Irak'taki Amerikan varlığını takviye etmek için çok sayıda yabancı birlik temin etmeye yönelik uzun ve neredeyse bütünüyle nafile bir çabayı sona erdirmiş oldu. Bush yönetiminin çabaları, tam bir başarısızlığa uğramış görünüyor" dedi. 
   Ankara'nın kararının, ABD ve Türk dışişleri bakanları arasında yapılan bir telefon konuşmasıyla yönetime iletildiğini bildiren gazete, "Colin Powell, Türk meslektaşı Abdullah Gül'e kolay bir çıkış yolu sağladı ve böylece Türkiye'nin yardımını istemenin uygun olup olmadığı konusunda yönetim içinde yeniden yapılan değerlendirmeyi yansıttı" diye yazdı. 
   
   Çifte darbe 
   ABD Dışişleri Bakanlığı'nın Siyaset Planlama Dairesi eski Başkanı Richard Haas da, "Şimdi Türkiye ile ilişkilerimize iki kez zarar vermiş olduk" yorumunda bulundu. Haas, "Önce Türklerden savaş sırasında bize yardım etmelerini istedik. Ama onlar hazır değildi. Şimdi onlardan yine aynı şeyi istedik. Bu kez de, Iraklıların hazır olmadığı anlaşıldı" diye konuştu. 
   
   
</TEXT>
</DOC>
