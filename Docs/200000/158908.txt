<DOC>
<DOCNO> 158908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/ekonomi/aeko.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracat 15.6 milyar dolar 
</HEADLINE>
<TEXT>

Devlet Bakanı Kürşad Tüzmen, 1 Ocak-15 Mayıs tarihleri arasında ihracatın 15.6 milyar dolara ulaştığını söyledi 
     NEDİM ŞENER Antalya 

     Devlet Bakanı Kürşad Tüzmen, 1 Ocak - 15 Mayıs arasında 15.6 milyar dolar ihracat yapıldığını, dünya tekstil ve konfeksiyon ticaretindeki kotalarını 1 Ocak 2005'te kalkacağını bildirdi. 
     Türkiye İşveren Sendikaları Konfederasyonu'nca TİSK Antalya'da düzenlenen, "Türkiye'de İstihdam, Yatırım ve Haksız Rekabet Sorunları" konulu seminere, Tüzmen'in yanı sıra, Kültür ve Turizm Bakanı Erkan Mumcu, TİSK Başkanı Halit Narin, eski bakanlardan Ekrem Pakdemirli ve Mehmet Keçeciler katıldı. 
     Tüzmen, ihracat birlikleri kayıtlarına göre, ihracatın mayıs ortası itibariyle yüzde 34.6 artışla 15.6 milyar dolara ulaştığını söyledi. Tekstil ve konfeksiyon sektörünü etkileyecek en önemli unsurun, gelişmiş ülkelerin uyguladığı kotalar olduğunu vurgulayan Tüzmen, anlaşma kapsamında öngörülen 10 yıllık geçiş sürecinin 1 Ocak 2005'te biteceğini hatırlattı. 
     
     Paranın gece hayatı 
     Türkiye Tekstil Sanayii İşverenleri Sendikası Başkanı Narin de, tekstilde haksız rekabetin olduğunu belirterek Gelir Vergisi ödememek için dahilde işleme rejiminin suiistimal edildiğini söyledi. Repoyu kastederek, "Paranın gece hayatına son verin" diyen Narin, paranın, girişimcinin yatırım yapacağı para haline getirmek gerektiğini söyledi. 
     Narin'in "dahili işleme rejiminde sınırlama getirilmeli" önerisine karşı çıkan Mumcu ise "Şu anda muafiyet ve istisnalar isteyen bir işveren sendikacılığı ile karşı karşıyayım. Bu durum sürdüğü müddetçe 100 yıllık sorunları geleceğe taşıyor olacağız" diyerek Narin'i eleştirdi. 
     
Antalya'dan inciler      Antalya'daki toplantıda ilginç yorumlar da dikkat çekti. 
     Devlet Bakanı Tüzmen, Sertab Erener'in Eurovision yarışmasında birinci olmasında, Başbakan'ın seçimlerden sonra Avrupa'ya yaptığı tur ile Irak tezkeresinin reddinin etkili olduğunu söylemesi, Narin'in siyasileri eleştirirken "Biz Ankara'ya kopartmaya geliriz. Bize koparttırmayın bir tarafınızı. Memurlarımız, müteşebbislerimizin önünde olmalı. Karşı karşıya olmamalı. Bizi bürokrasiye ezdirmeyin" yorumu dinleyicileri güldürdü. 
     Narin'in bakanların takım elbiseyle gelmelerine "Sanayiciler ceket bile bulamıyor" lafı üzerine Tüzmen, "Karşınıza ceketsiz çıkıyorum. Ankara'da yanımıza geldiğinizde çok fazla şeyler de koparmayalım" dedi. 
     

</TEXT>
</DOC>
