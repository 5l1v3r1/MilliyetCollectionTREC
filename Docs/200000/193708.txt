<DOC>
<DOCNO> 193708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun07.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe kısıntısı... Hayvanat bahçesinde fillerin işine son verildi 
</HEADLINE>
<TEXT>

     ABD'de, Baltimore hayvanat bahçesi yönetimi, içine düştüğü parasal sıkıntı nedeniyle çok sayıda işçinin yanı sıra, aralarında fillerin de bulunduğu bazı hayvanların da işlerine son verdi. 
     Bahçe yetkilileri, 400 hayvanın başka yerlere nakledileceklerini, bunlar arasında Dolly ve Anna adlı fillerin de bulunduğunu bildirdiler. Hayvanlar içinde flamingolar, turna kuşları, ördekler, sürüngenler ve amfibyumlar da bulunuyor. 
     Hayvanat bahçesi, eyalet yönetiminden aldığı yıllık 700 bin dolarlık tahsisat kesilince parasal sıkıntıya düştü. 
     Fillerin işine son verilmesiyle, bakıcı masrafları dahil yılda 100 bin dolar tasarruf sağlanacağı hesaplanıyor. Toplam tasarrufun ise 1 milyon doları bulacağı ifade edildi. 
     Hayvanat bahçesi Müdürü Billie Grieb, ''Baltimore Sun'' gazetesine yaptığı açıklamada, ''şayet tasarrufa gitmeseydik, 2004 yılının ilk çeyreğinde kapılarımızı kapatmak zorunda kalacaktık'' diye konuştu. 
     Bahçe yöneticileri, ''ikisi de dişi olan fillerin gittikleri yerlerde çiftleşerek yavru sahibi olacaklarını ve 5 yıl içinde yeniden Baltimore'a döneceklerini ümit ettiklerini'' de söylediler. 
     
</TEXT>
</DOC>
