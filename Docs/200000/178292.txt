<DOC>
<DOCNO> 178292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur28.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC lideri Muratlı ABD'den rahatsızız... 
</HEADLINE>
<TEXT>

     Irak Türkmen Cephesi ITC Türkiye Temsilcisi Ahmet Muratlı, Irak'ta demokratik ve parlamenter bir sistemi savunduklarını belirterek, etnik köken ve mezhep esasına dayalı bir düzenin Irak'a fayda getirmeyeceğini söyledi. 
     Türk Eğitim-Sen Genel Başkanı Şuayip Özcan ve yönetim kurulu üyeleri, ITC Türkiye Temsilcisi Ahmet Muratlı'yı ziyaret etti. 
     Muratlı, ITC Türkiye Temsilciliği'nde gerçekleşen ziyarette yaptığı konuşmada, ''Bizi bu zor günümüzde yalnız bırakmadığınız ve manevi destek verdiğiniz için bütün Türkmenler adına teşekkür ediyorum'' dedi. 
     ABD ve müttefiklerinin Irak halkına barış ve demokrasi getirmeyi vaat ettiğini belirten Muratlı, ''Müttefik güçleri Irak'a yerleştikten sonra Irak'a cinayet, huzursuzluk, yağma ve felaket getirdi. ABD Irak'ta işgalci durumuna düştü'' diye konuştu. 
     Irak halkının son günlerde meydana gelen olaylardan tedirgin olduğunu kaydeden Muratlı, sözlerini şöyle sürdürdü 
     ''Bir kesim hariç, bütün Irak halkı tedirgindir. Bağdat'ta emniyet yok denecek seviyededir. İnsanlar günlük ihtiyaçlarını karşılamakta güçlük çekiyorlar. Biz Türkmenler olarak Irak'ın toprak bütünlüğünden yana olduğumuz için Irak'ta demokratik parlamenter bir sistemi savunuyoruz. Etnik köken ve mezhep esasına dayanan bir düzeninin Irak'a fayda getirmeyeceği düşüncesindeyiz. 
     Geçici meclis, halkın iradesi ile işbaşına gelmediği için Irak halkını temsil etmiyor. Türkmenler, Irak'ın yüzde 13'ünü oluşturmalarına rağmen geçici hükümette bir kişiyle temsil ediliyorlar. Bunu kabul etmek mümkün değil. Mevcut yönetim taraf tutuyor. Kuzey Irak'taki peşmerge liderlerinin güdümünde hareket ediyor. Bu nedenle, Irak'taki durumu bu hale getiren ABD'den, Türkmenler olarak rahatsızız.'' Muratlı, Kuzey Irak'taki 2 peşmerge liderinin çeşitli oyunlar oynadığına dikkati çekerek, bu grupların amacının, bölgedeki huzuru bozarak ''federe bir Kürt devleti kurma emellerini'' hayata geçirme olduğunu söyledi. 
     
     TÜRK MİLLETİ BİRLİK VE BERABERLİK İÇERİSİNDE 
     Türk Eğitim-Sen Genel Başkanı Şuayip Özcan da, Kerkük'te Türkmenlere karşı yapılan saldırıda şehit olanlar için taziye ziyaretinde bulunduklarını kaydetti. 
     Türkmenlere karşı yapılan saldırıda ABD'nin sorumluluğunun büyük olduğunu belirten Özcan, ''Bizlerden dün yardım görenlerin bugün soydaşlarımıza yaptıkları çirkin saldırıları kabul etmek mümkün değildir'' dedi. 
     Hükümetin Kuzey Irak'taki olaylara ''sessiz kalmasının'' manidar olduğunu savunan Özcan, Türk askerinin zor durumda olan Amerikan askerlerini kurtarmak yerine, Türkmenlerin yaşadığı bölgelere gönderilmesi gerektiğini belirtti. 
     Türkmenlere yapılan saldırıların bir an önce önlenmesi gerektiğini vurgulayan Özcan, Türk milletinin her zaman olduğu gibi birlik ve beraberlik içerisinde olduğunu ve bunu bütün dünyaya tekrar göstermekten geri kalmayacağını sözlerine ekledi. 
     
</TEXT>
</DOC>
