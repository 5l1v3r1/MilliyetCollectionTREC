<DOC>
<DOCNO> 163861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/yazar/gunes.html </URL>
<DATE> 2003/06/18/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bütçe iyi gitmiyor 
</HEADLINE>
<TEXT>

     Bütçe ödenekleriyle, gerçekleşmeleri arasında her yıl farklar olur. Mesela geçen yıl bütçe harcamaları, ödenekleri yüzde 25 oranında aşmıştı. 92.3 katrilyonluk ödenek aşılarak, 115.5 katrilyonluk harcama yapılmıştı. Faiz - dışı harcamalar da 55 katrilyonla sınırlı olacakken, 64 katrilyon olmuştu. Yani yüzde 16 şaşmıştı. Faiz harcamaları da yüzde 21 oranında şaşmıştı. 43 katrilyonluk ödenek aşılarak, bütçeden faize 52 katrilyon lira ödenmişti. 
     Bu yılın bütçesinin hiç şaşmamasını beklemek hata olur. Olsa olsa yüzde 25 yerine, yüzde 15 şaşma sağlanabilir. Bu durumda bile 2003 bütçesi ciddi sorunlar yaratacaktır. Bu yıl harcamalara 146 katrilyonluk ödenek ayrılmış. Ancak yüzde 15'lik bir şaşma bile bu kalemi 168 katrilyona yükseltiyor. 
     Gelirler kısmına gelince. Gerçekten 101 katrilyonluk bütçe gelir hedefi önemli. Ciddi bir mali disiplin izlenimi veriliyor. Üstelik açıklanan bir gelir artırıcı paket var. Bu paketten beklenen rakam biraz abartılı olsa da, bizce 4 katrilyon civarında bir gelir beklenebilir. Vergi barışı ile içki ve sigaraya konulan ek vergiler ÖTV bunu sağlayabilir. Giderlerdeki tasarrufların ise sınırlı kalacağını sanıyoruz. Sağlık sistemi dahil, elde edilecek tasarruflar 1 katrilyonu geçmeyebilir. 
     Bu durumda, yani gelirlerin bütçedeki rakamlardan 5 katrilyon fazla olması durumunda, 105 katrilyonda kalacağı anlaşılıyor. Bu da yıl sonunda bütçe açığının, 62 katrilyona ulaşacağını gösteriyor. Yani geçen yılın bütçe gerçekleşmesine göre tam yüzde 60'lık bir artış Kısacası, vahim bir gelişme. 
     Bu durumda faiz - dışı fazla da hasar görecektir. Geçen yıl hedef 16 katrilyon iken zar zor 12.8 katrilyon olan faiz - dışı fazla, bu yıl en iyi olasılıkla 15 katrilyon olacakmış görünüyor. Yani topu topu yüzde 23'lük bir artış sağlanacak gibi. 
     Bütçedeki bu yapısal sıkıntı, mevcut performans düşüklüğünden de gözleniyor. IMF'ye verdiğimiz taahhütlere göre mayıs sonunda 9.5 katrilyon TL'lik faiz - dışı fazla üretmemiz gerekiyordu. Oysa nisanda hedef kıl payı tuttururken, mayısta da hedef kıl payı kaçırıldı. Gerçekleşme 9.4 katrilyonun altında kaldı. 
     Bu gelişmenin nedenleri ise biliniyor. Harcamalar yine hızlanmış. Mesela yıl sonu gelir hedefinin yüzde 37'si ilk beş ayda sağlanmışken, yıl sonu harcamalar hedefinin yüzde 40'ı yapılmış. Hal böyle olunca da, faiz - dışı hedef tutturulamıyor. 
     Pekiyi, tutmazsa ne olur Birincisi, enflasyon hedefi tutmaz. Zaten enflasyon hedefinin yakalanması meslektaşlarımız arasında da öngörülmüyor. Öte yandan, kamu borcu dinamiklerindeki iyileşme duraksayabilir. Borç milli gelir içinde pay olarak düşse de, bu beklenenin altında kalır. Ve nihayet beklenen gelişme olur ve kurdaki hareketlilik hızlanır. 
     Tabii bütün bunlar faiz - dışı fazladaki şaşmanın ölçüsüne bağlı. Şimdilik uyarmakta yarar var. 
     
     

</TEXT>
</DOC>
