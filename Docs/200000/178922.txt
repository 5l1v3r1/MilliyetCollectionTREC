<DOC>
<DOCNO> 178922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun18.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te Hz. Ali'nin türbesinin önünde patlama 82 ölü.. 
</HEADLINE>
<TEXT>

     Irak'ın başkenti Bağdat'ın güneyindeki Şii kenti Necef'te, Hz. Ali'nin türbesi önünde meydana gelen patlamada, aralarında Irak İslam Devrimi Yüksek Konseyi IİDYK lideri Muhammed Bagır El Hekim'in de bulunduğu 82 kişi öldü, 229 kişi de yaralandı. 
     AFP muhabiri, bomba yüklü aracın, cuma namazı sonrası cemaatin dağılışı sırasında infilak ettiğini belirtti. 
     Patlama sonucu ana kapının cemaatin üzerine yıkıldığı, yıkıntıların altında birçok kişinin bulunduğu, ayrıca türbenin karşısında bulunan bir lokantanın da patlamanın etkisiyle çöktüğü bildirildi. 
     Patlamada ayrıca 5 otomobilin hasar gördüğü, bunlardan birinin yaklaşık 5 metre uzağa fırladığı kaydedildi. 
     
     Şİİ LİDER DE ÖLENLER ARASINDA... 

     IİDYK'nın Tahran temsilciliğinden AFP muhabirine verilen bilgiye göre, El Hekim, Hz. Ali Camii ve türbesini hedef alan bombalı saldırıda hayatını kaybetti. Bazı kaynaklar bombanın El Hekim'in aracına yerleştirdiği yönünde bilgi verirken, bazıları türbenin önündeki bir araçta patlama meydana geldiğini belirtiyor. 
     IİDYK'nin lideri El Hekim'in Hz. Ali'nin türbesinin önündeki patlamada öldüğü, yeğeni Muhsin Hekim tarafından uluslararası ajanslara yapılan açıklamayla duyurulurken, IİDYK'ye yakın bir kaynak ise El Hekim'in cuma namazından çıkışından sonra aracının infilak etmesi sonucu öldüğünü kaydetti. 
     Patlama sonrası yapılan ilk açıklamalarda El Hekim'in saldırıdan yara almadan kurtulduğu açıklanmıştı. 
     Irak Geçici Hükümet Konseyi üyesi Abdülaziz El Hekim'in bir yardımcısı, türbe önündeki patlamanın cuma namazının bitmesinden sonra ve Muhammed Bagır El Hekim'in türbeyi terk etmesinden sonra meydana geldiğini belirterek, Şii liderin saldırıdan yara almadan kurtulduğunu söylemişti. 
     
     EL HEKİM KİMDİR 

     Necef'te bombalı saldırıda öldüğü açıklanan Ayetullah Muhammed Bagır El Hekim, Saddam rejimiyle yıllarca mücadelesi nedeniyle ''Irak'ın Humeynisi'' olarak görüldü. 
     23 yıl sürgünden sonra geçen mayısta Irak'a dönen El Hekim, Humeyni'ye benzetilmekten hoşlanmadığı için kendisini'' İslam devriminin sıradan bir neferi'' olarak tanımladı. 
     Peygamber soyundan geldiği iddiasında olduğu için siyah sarıkla dolaşan 64 yaşındaki ılımlı siyasetçi El Hekim, Amerikan ordusunun en kısa sürede çekilmesini istiyor, ancak ABD ve İngiltere'yle işbirliğinden de geri kalmıyordu. 
     1955 ile 1970 arasında Şii dünyasının ruhani lideri Büyük Ayetullah Muhsin El Hekim'in oğlu olan Muhammed Bagır El Hekim, 1980 yılında, yoldaşı Ayetullah Muhammed Bagır Es Sadr Baas rejimince katledilince İran'a kaçtı. 1983'te Irak polisi sülalesinden 125 kişiyi tutukladı, bunların 29'unu öldürdü. Kardeşi Seyid Mehdi Hekim, Saddam'ın ajanlarınca 1988'de Sudan'da öldürüldü. 
     Ak sakallı Ayetullah El Hekim, son 23 yıl içinde 7 suikasttan kurtulmuştu. 
     El Hekim, IİDYK'yı 1982'de arkadaşlarıyla birlikte kurdu, örgütün başına 1984'de geçti, aynı yıl IİDYK bünyesinde Bedir Tugayı adıyla silahlı güç oluşturdu. 
     El Hekim, yoğun siyasi mücadeleye rağmen, ilahiyat alanında 40 kadar kitap yazacak zamanı buldu. 
     

     
</TEXT>
</DOC>
