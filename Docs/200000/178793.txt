<DOC>
<DOCNO> 178793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur36.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alkış Hükümeti ikna edeceğiz, diyalogdan kaçmayacağız 
</HEADLINE>
<TEXT>

     Üniversitelerarası Kurul ÜAK Başkanı ve Yıldız Teknik Üniversitesi YTÜ Rektörü Prof. Dr. Ayhan Alkış, Başbakan Recep Tayyip Erdoğan ile dün yaptıkları görüşmede kendilerine, ''Gelin bu taslağı birlikte çalışalım. Varsa hataları bunları düzeltelim'' önerisi yapıldığını, bunun değerlendirmeleri gereken bir konu olduğunu söyledi. 
     DİSK Genel Başkanı Süleyman Çelebi, Yükseköğretim Yasa Taslağı ile ilgili olarak Prof. Dr. Alkış'ı, makamında ziyaret etti. Prof. Dr. Alkış, ziyaret sonrası basın mensuplarına yaptığı açıklamada, ÜAK'ın taslağı incelediğini, kamuoyuna görüşlerini açıkladıklarını hatırlattı. 
     Bu konuyla ilgili görüşlerini dün de Başbakan Erdoğan'a bir kez daha ilettiklerini belirten Prof. Dr. Alkış, ''ÜAK, toplum ve üniversiteler adına alternatif bir çalışmayı yürütecektir. Özgün bir yükseköğretim modeli yaratmak amacıyla çalışmalara başlamıştır. Çalışmaların birinci adımı, yükseköğretim politikaları ve hedeflerinin belirlenmesi olacaktır'' diye konuştu. 
     Prof. Dr. Alkış, ''Milli Eğitim Bakanı 'uzlaştık' dedi. Ancak sizin açıklamalarınız, bunun çok da gerçeği yansıtmadığını gösteriyor '' şeklindeki soru üzerine de, şu yanıtı verdi 
     ''Gerçeği yansıtıp yansıtmadığı konusunda yorum yapmak istemiyorum. Biz bu konuda diyalog arayışındayız. Bu hükümet adına en üst kademede de uygun bulundu. Diyalog yaklaşımı önümüzdeki günlerde de sürecek. Hükümetin bu yönde yapacağı çalışmalara biz kuşkusuz destek vermek istiyoruz. Ama bu sürecinde içinde olalım ya da olmayalım, bu süreci bütünüyle izleyeceğiz.'' ''Başbakan ile görüşmesinde ne önerildiğinin'' sorulması üzerine de Prof. Dr. Alkış, şunları söyledi 
     ''Hükümetçe önerilen 'Zamanımız yok gelin bu taslağı birlikte çalışalım. Varsa hataları bunları düzeltelim.' Biz ise bir taslak hazırlamaktan çok bir yükseköğretim modeli yaratmak ve daha sonra hukukçu uzmanların desteğiyle bir yasaya dönüştürme çabası içindeyiz. Kuşkusuz bunun için önerdiğimiz 3-4 ay bu ülkenin gençlerine çok görülmemeli. Ama bu değerlendirmemiz gereken bir konudur. Kesin bir karar vermiş değiliz. Ama biz bu süreci, olumlu diyalogun başlangıcı olarak görüyoruz. Bu sürecin içinde yer alacağız. Bu çalışmalara katılacağız. Birlikte çalışarak gerçekten neleri yapabileceğimizi göreceğiz. Belki de neler yapamayacağımızı fark edeceğiz.'' 
     
     ISRARI ANLAMIŞ DEĞİLİM 
     Kendilerine 3-4 aylık süre verilmemiş olmasını anlayamadıklarını belirten Prof. Dr. Alkış, ''Geçmişte 8-9 ay kaybeden, 2 taslak hazırlayan ve bunlardan birinden zaten kendisi vazgeçen bir hükümetin ikincisinde, toplumun hemen hemen tüm kesimlerince destek olmadığını görmesine rağmen hala ısrar etmesini ben doğrusu anlayabilmiş değilim'' diye konuştu. 
     Hükümetin kendilerine vermediği zamanı toplumun vereceğine inandığını ifade eden Prof. Dr. Alkış, şöyle dedi 
     ''Biz de toplumun bize verdiği bu görevi yerine getireceğiz. Bu çalışmayı yapıp ülkenin yükseköğretim referansı olarak hükümete ve kamuoyuna sunacağız. Ama hükümetin bize önerdiği çalışmanın da dışında kalmayacağız içinde olacağız. Hükümetin bu çalışmadan yararlanmasını dilerim. Eğer o zamana kadar yasa bir şekilde çıkmış ve yürürlüğe girmiş olursa, çok büyük kayıplar olacağını şimdiden hissediyorum.'' Hükümetle başlattıkları diyalogu olumlu bulduklarını da vurgulayan Prof. Dr. Ayhan Alkış, ''Bu bir başlangıçtı. Daha ilk adımda uzlaşmadan söz etmek için erken. Biz bu diyalogdan kaçmıyoruz. Bunun doğru bir yol olmadığını bildiğimiz halde, bu diyalogun içinde olacağız. Çünkü onları da ikna edebileceğimize inanıyoruz. Gerçekten böyle bir hazırlığın boyacı küpü usulü çözülemeyeceğini, onlarla yaşayarak bir kez daha görebileceğimize inanıyorum.'' 
     
     DİSK'TEN DESTEK 
     DİSK Genel Başkanı Süleyman Çelebi de, ne YÖK'ün bu haliyle kalmasını ne de taslağın bu haliyle kabul edilmesini istemediklerini söyledi. 
     Taslağın beklentilerini karşılamaktan uzak olduğunu, hatta yeni tehlikelere yol açacak nitelikte bulunduğunu savunan Çelebi, asıl dinlenmesi gerekenlerin ihmal edildiğini kaydetti. 
     Hükümet, sendika, meslek örgütleri ve tüm sivil toplum örgütlerinin ÜAK tarafından başlatılan çalışmaya destek vermesini isteyen Çelebi, ''Hocanın öncülüğünde başlatılan özerk ve özgürlükçü yasa oluşumuna her türlü katkıyı sunacağız ve yanlarında olacağız'' dedi. 
     
</TEXT>
</DOC>
