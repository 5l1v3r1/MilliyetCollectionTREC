<DOC>
<DOCNO> 199847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur20.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu "Türkiye, turizm tarihinde en iyi kasımı yaşadı" 
</HEADLINE>
<TEXT>

     Kültür ve Turizm Bakanı Erkan Mumcu Türk turizminin krizlerin üstesinden gelmeyi başardığını ifade ederek, ''Kasım ayı ortalarında İstanbul'da yaşanan acı olaylar turizm bağlamında da konuşuldu, yoğun iptallerden söz edildi. Elimizdeki rakamlar, bu karamsar görüşleri doğrulamayan sonuçları ifade ediyor'' dedi. 
     Erkan Mumcu, Kültür ve Turizm Bakanlığı Toplantı Salonu'nda, ''Türk turizmi ve son gelişmeler'' konulu bir basın toplantısı düzenledi. 
     Mumcu, kasım ayında İstanbul'da yaşanan olayların ardından rezervasyon iptali olduğu yönündeki değerlendirmelerin gerçeği yansıtmadığını ifade ederek, önemli boyutta bir rezervasyon iptali olmadığını, Türkiye'nin turizm tarihinde en iyi kasım ayını yaşadığını kaydetti. 
     SARS hastalığı, 11 Eylül saldırısı, Irak Savaşı ve Türkiye'nin savaşa katılıp katılmayacağı tartışmaları gibi olayların dünyada seyahat motivasyonunu etkilediğini ifade eden Mumcu, Türk turizminin bu krizlerin üstesinden gelmeyi başardığını belirtti. 
     Mumcu, son günlerdeki gelişmelerle ilgi değerlendirmelerin Türkiye'nin geleceğine yönelik karamsar bir tablo yarattığını ancak bunun gerçeği yansıtmadığını ifade ederek, bu karamsar tablonun ekonomide beklenti yönetimi politikalarına uygun düşmediğini ve gerçekleri yansıtmadığını söyledi. 
     
     11 AYDA 13 MİLYON 320 BİN TURİST 
     Türk turizmi hakkında rakamlarla bilgi vererek Türk kamuoyunu aydınlatma ihtiyacı duyduklarını kaydeden Mumcu, 2003 yılının 11 aylık verilerinin Türk turizm tarihinin en iyi rakamları olduğunu bildirdi. 
     Mumcu şunları kaydetti 
     ''Tüm zamanların en çok turist sayısına 2003 yılının 11 ayı itibariyle ulaşmış bulunuyoruz. Bundan önceki en iyi rakamımız 2002 yılında 12 milyon 696 bin 255 turist iken, bu rakam 2003 yılının ilk 11 ayında 13 milyon 320 bin 701'e ulaşmıştır. 2003 yılını, 14 milyon turistle ve geçen yıla göre yüzde 10 büyüme rakamıyla kapatmış olacağız. 
     Kasım ayı ortalarında İstanbul'da yaşanan acı olaylar turizm bağlamında da konuşuldu, yoğun iptallerden söz edildi. Elimizdeki rakamlar, bu karamsar görüşleri doğrulamayan sonuçları ifade ediyor. 2002 Kasım ayında Türkiye'ye 662 bin 985 turist geldi. Bu yıl 768 bin 60 turistle geçen yıla göre yüzde 16 oranında artış görülmüştür. 
     İstanbul'da da geçen yıla göre büyüme söz konusu. Edirne girişlerini İstanbul rakamları içine katmasak bile, yine tüm zamanların en iyi rakamı 214 bin turistken, bu kasım ayında İstanbul'a gelen turist sayısı 222 bini aşmıştır. Bu, yaklaşık yüzde 4 artışı gösterir. Bu rakamlar bize Türk turizminin dinamizmini, büyüme potansiyelini gösteriyor.'' İstanbul'da yaşanan olayları da değerlendiren Mumcu, ''İstanbul'da yaşanan olaylar hiçbir etki yaratmamıştır demiyorum. Ama bu olayların olumsuz etkilerinin abartılmasını doğru bulmuyorum. Gerçeği yansıtmadığını düşünüyorum. Bu kadar yoğun bir karamsarlığın, bize hiç bir yarar sağlamayacağı gibi yaşadığımız olayların yaratabileceğinden daha fazla olumsuz etki yaratacağını düşünerek, bu rakamları kamuoyuyla paylaşmak istedim'' dedi. 
     
     2004, REKORLAR YILI OLACAK 
     Dünyanın en hızlı, en istikrarlı büyüyen turizm ekonomisinin Türk turizm ekonomisi olduğuna dikkati çeken Erkan Mumcu, karamsar beklentilere rağmen Türk turizminin büyümeyi sürdürdüğünü ve sürdüreceğini, 2004 yılının mucizevi yıl olacağını söyledi. 
     Kültür ve Turizm Bakanı Mumcu, 2004 içinde yine rekorlar yaşanacağını vurgulayarak, turizmin Türkiye'de istihdama ve üretime, döviz gelirlerine katkısının süreceğini, Türk turizminin Türk ekonomisinin lokomotifi olmaya devam edeceğini kaydetti. 
     Mumcu, UEFA'nın kararlarının Türkiye'de kamp yapmak isteyen Avrupa klüplerini etkileyip etkilemediği konusundaki soruya şu yanıtı verdi 
     ''Spor faaliyetlerinin iptali diye toptan bir yargı söz konusu değil. Sezon arasında verilen tatil için, bin 400 Avrupa kulübü Antalya'da rezervasyon yaptırdı. Rezervasyonlarını iptal eden de yok gibi. Kendi kendimize olumsuz haberleri konuşarak endişe duymayanları bile endişeye sevk edecek yola girmeyelim.'' Mumcu, kongre turizmi iptalleri konusundaki bir soruyu da, ''Kongre turizmi bu gibi olaylardan en fazla etkilenen turizm biçimidir. Çünkü, toplantıya bir yönetim kurulu karar verir ve sorumluluk almaktan da korkarlar. Ancak, Türkiye'nin turizm dinamizminin son derece iyi çalıştığını görüyoruz'' diye yanıtladı. 
     
     İSTANBUL İÇİN ÖZEL TANITIM KAMPANYASI 
     Mumcu, bir soru üzerine de Türkiye'ye gelen her turistin ortalama 700 dolar harcadığını bildirdi. Tanıtım, iletişim kampanyaları konusundaki soru üzerine de Mumcu, iletişim kampanyalarının İngiltere'den başlatılacağını, bunun için en uygun zamanın beklendiğini bildirdi. 
     Erkan Mumcu, İstanbul için özel bir tanıtım kampanyası düzenleneceğini ve bu konunun önümüzdeki günlerde Başbakan Recep Tayyip Erdoğan tarafından açıklanacağını söyledi. 
     
</TEXT>
</DOC>
