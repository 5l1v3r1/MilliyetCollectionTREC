<DOC>
<DOCNO> 190828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur25.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna yargı kararını yerine getirmediği için yargılanıyor... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna'nın, yargı kararını yerine getirmediği gerekçesiyle Yargıtay'da yargılanmasına devam edildi. 
     Yargıtay 4. Ceza Dairesi'ndeki duruşmaya, Gürtuna ile avukatları katıldı. 
     Yargıtay Cumhuriyet Savcısı'nın, Gürtuna'nın TCK'nın görevi kötüye kullanma fiilini düzenleyen 240'ıncı maddesine göre mahkum edilmesi gerektiği yönündeki esas hakkındaki görüşüne karşı, Büyükşehir Belediye Başkanı ve avukatları, esas hakkındaki savunmalarını yaptılar. Gürtuna, dava konusu olayın Maltepe'de bir sahil yolu yapımına ilişkin olduğunu, mahkemenin verdiği yürütmenin durdurulması kararının ilgili birimler tarafından müteahhide iletildiğini ve yolun yapımının durdurulduğunu söyledi. 
     Yargı kararlarına uyulması konusunda göreve geldiğinden beri çok büyük bir hassasiyet gösterdiğini ve bu konuda genelgeler yayınladığını ifade eden Gürtuna, ''Ancak bugün belediyeyle ilgili 30 bin civarında dava bulunmaktadır. Bunlarla birebir benim ilgilenmem mümkün değil. Ancak ilgili birimler gereğini yapmaktadır'' dedi. Dava konusu olaydan ifadesine başvurulduğunda haberdar olduğunu, olayla ilgili hukuki ve fiili hiçbir illiyet bağının bulunmadığını kaydeden Gürtuna, suçun unsurlarının oluşmadığını, suç işleme kastının bulunmadığını savunarak, beraatını istedi. 
     Sanık avukatları da Gürtuna'nın suç işleme kastının bulunmadığını, TCK'nın 240'ıncı maddesindeki şartların oluşmadığını ileri sürdüler. İddia makamının olayı yanlış yorumladığını öne süren avukatlar, İstanbul Büyükşehir Belediyesi Hukuk İşleri Başmüşaviri ile Fen İşleri Daire Başkanı'nın tanıklığına başvurulmasını, sanığın da dinlenilmesini ve beraatını istediler. 
     Yargıtay 4. Ceza Dairesi Başkanı Fadıl İnan, dosyadaki bilgi ve belgelerin yeterli olduğunu belirterek, tanıkların dinlenilme isteminin reddedildiğini bildirdi. 
     İnan, dava hakkında karar vermek için duruşmayı erteledi. 
     Yargıtay Cumhuriyet Başsavcılığı'nca hazırlanan iddianamede, Gürtuna'nın İstanbul Maltepe'de yapılan bir sahil yoluyla ilgili olarak açılan davada verilen yürütmenin durdurulması kararını yerine getirmeyerek görevini kötüye kullandığı öne sürülmüştü. İddianamede, Gürtuna'nın TCK'nın 240'ıncı maddesine göre, 1 yıldan 3 yıla kadar hapis cezasına çarptırılması isteniyor. 
     
</TEXT>
</DOC>
