<DOC>
<DOCNO> 175619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/spo15.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Gençler ezdi geçti    21. Avrupa Genç Erkekler Basketbol Şampiyonası Eleme Grubu maçında Türkiye, Romanya'yı 132 - 38 yendi. Sırbistan - Karadağ'ın Kolasin kentinde oynanan karşılaşmanın ilk yarısını da milliler 64 - 13 önde kapadı. 
   
   Küfür hutbesi    DİYANET İşleri tribünlerdeki küfürün sona ermesi için kolları sıvadı. Küfürün İslam Dini'ne yakışmadığını hatırlatmak için camilerde hutbe okutulacağı bildirildi. 
   
   Korkutan kaza    GAZİANTEP'İN iki yıldızı Kaya ve Devran'ın içinde bulunduğu otomobilin kaza yapması camiada endişe yarattı. Adana yolunda kaza geçiren iki futbolcunun sağlık durumlarının iyi olduğu açıklandı. 
   
   Çifte imza    DENİZLİSPOR eski futbolcuları Levent Kartop ve Coşkun Birdal ile 2'şer yıllık sözleşme imzaladı. Geçen sezon Samsunspor'da forma giyen Coşkun, "Denizlispor'a döndüğüm için mutluyum. Güvenenleri mahçup etmeyeceğim" dedi. 
   
   Sebat'a takviye    SÜPER Lig'in yeni takımlarından Akçaabat Sebatspor, transfer çalışmalarını büyük bir hızla sürdürüyor. Karadeniz ekibi, geçen sezon Göztepe'de oynayan Beşiktaşlı Tunç ile iki yıllık sözleşme imzaladı. 
   
   İkizlerin zaferi    FRANSA'DA yaşayan 11 yaşındaki ikiz kardeşler Okan ve Gökhan'ın forma giydiği PSG'nin minik takımı Fransa Kupası'nı kazandı. 12 yıldır Paris'te yaşayan Cevenli ailesi Türkiye'yi en iyi şekilde temsil ettiklerini söyledi. 
   
   Görev dağılımı    TÜRKİYE Milli Olimpiyat Komitesi'nde, Togay Bayatlı başkanlığındaki yeni yönetim kurulu görev bölümü yaptı. Bayatlı'nın yardımcılıklarına Erdoğan Arıpınar ile Türkay Peker'in getirildiği bildirildi. 
   
   Jardel, Ada'da    GALATASARAY'IN eski golcülerinden Jardel, İngiltere'nin Bolton Wanderers takımı ile 2 senelik sözleşme imzaladı. 29 yaşındaki Brezilyalı futbolcu, 2 kez Avrupa gol kralı olarak Altın Ayakkabı kazanmıştı. 
   
   Kan döküldü    UEFA Kupası ön eleme turunda Sarajevo-Sartid Smederevo maçından sonra olaylar çıktı. 1-1 biten karşılaşmanın ardından Sarajevolu taraftarlar çatışmada 6 polisi yaraladı, 5 polis arabasına da zarar verdi. 
   
   İki yıl ceza    DOPİNGLİ çıkan Alman sprinter Florence Ekpo - Umoh, 2 yıl uluslararası yarışlardan men edildi. Almanya Atletizm Federasyonu Güney Afrika'da 400 metrede yarışan sporcunun 2005'e kadar piste çıkamayacağı açıklandı. 
   
   ABD'ye yenildik    İSTANBUL'DA devam eden COMEN Akdeniz Ülkeleri Gençler Sutopu Şampiyonası'nın ikinci gününde Milli Takımımız, ABD'ye 11-6 mağlup oldu. Milliler bugün Yunanistan ile karşılaşacak. 
   
   Golfte heyecan    TÜRKİYE'DE ilk kez profesyonel oyuncularla, başlangıç seviyesindeki sporcuları bir araya getiren Hyatt Golf Turnuvası'nın ikincisi 16 Ağustos'ta yapılacak. En iyi atış esasına dayanacak yarışa ilgi büyük. 
   
   Ustalar buluştu    KAPTAN 5 Tatilköyü'nde geleneksel olarak düzenlenen voleybol turnuvası büyük bir çekişmeye sahne oldu. Ustaların mücadele ettiği turnuvada birinciliği elde eden takıma ödüllerini yenilen ekipler verdi. 
   
   
</TEXT>
</DOC>
