<DOC>
<DOCNO> 171929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler Devlet Başkanı'ndan isyancılara ultimatom 
</HEADLINE>
<TEXT>

     Filipinler Devlet Başkanı Gloria Macapagal Arroyo, isyancı askerlere eylemlerini sona erdirmeleri ve teslim olmaları için bugün TSİ 11 00'e kadar süre verdi, aksi halde silahlı müdahalede bulunulacağını bildirdi. 
     Arroyo, televizyonda yaptığı konuşmada, başkentin finans merkezindeki büyük bir alışveriş merkezini ve genellikle yabancıların kaldığı bir apartman kompleksini ele geçiren isyancı askerlere hitaben, ''bu yaptığınızda hiç bir şekilde haklılık payı yoktur. Üzerinizdeki üniformaları lekelediniz'' dedi. 
     Devlet Başkanı Arroyo, bu açıklamayı, üst düzey yetkililerle toplantısının ardından gerçekleştirdi. 
     İsyancı askerler ise Arroyo'nun ültimatomunu reddettiler. 
     Savunma Bakanı Angelo Reyes de açıklamasında, ''bu sorunu mümkün olduğunca çabuk çözümlemeliyiz. Aksi halde ekonomiyi, borsayı, her şeyi etkileyecek'' dedi. Bakan, isyancılarla pazarlık yapılmasının, adaletin yerine gelmesini engelleyeceğini, bu askerlerin, gereken cezaya çarptırılmaları gerektiğini söyledi. 
     Devlet Başkanı Arroyo'nun TV'deki konuşmasından bir kaç saat önce ise, Ulusal Güvenlik Danışmanı Roilo Golez, isyancı askerlerle görüşebileceklerini, barışçı çözüm umudunda olduğunu söyledi. 
     İsyancı askerlerin bulunduğu bölge, hükümet güçlerince kuşatılmış durumda bulunuyor. İsyancılar da, bir saldırıya karşı önlem olarak bulundukları bölgenin çevresine patlayıcılar yerleştirdiler. Ancak TV'ler, kuşatma için gönderilen deniz piyadelerinin isyancılarla el sıkıştıklarını, karşılıklı sohbet ettiklerini gösteren görüntüler yayımladılar. İsyancılar bu konuşmalar sırasında karşılarındakilere, ''eğer operasyon emri verilirse uygulayacak mısınız '' diye sordular. 
     İsyancılara başka askerlerin katılımının önlenmesi için, Başkent Manila'daki ana askeri karargah olan ''Camp Aguinaldo''nun çıkış noktalarına askerler ve bariyerler yerleştirilirken, ülkedeki bir çok askeri tesiste de önlemler alındı. 
     Apartmanlarda mahsur kalan Avustralya'nın Manila Büyükelçisi Ruth Pearce ve çok sayıda yabancı dahil herkes tahliye edildi. İsyancılar, burada yaşayanları, kendi güvenlikleri için sabaha kadar içeride tuttuklarını söylediler. Öte yandan İçişleri Bakanı Jose Lina, isyancılara yardım ettiği gerekçesiyle Senatör Gregorio Honasan hakkında tutuklama emri çıkardı. Honasan iddiayı yalanladı. 
     
     DARBE SÖYLENTİLERİ VARDI 
     Filipinler'de darbe söylentileri yaklaşık bir haftadır sürüyordu. 
     İsyancılar, Devlet Başkanı Arroyo'yu, iktidarda kalabilmek için sıkıyönetim ilan etmeye hazırlanmakla suçlarken, Arroyo'nun ise, Pazartesi günü yapacağı konuşmayla, Mayıs'ta yapılacak seçimlerde aday olmayacağını ilan edeceği söyleniyordu. 
     Arroyo, darbe söylentileri ve 70 genç subay ve askerin birliklerini terk etmesi üzerine bunların tutuklanması emri verdi. Bu gelişmeden yaklaşık yedi saat sonra yaklaşık 100 isyancı asker Manila'daki eylemi başlattı. İsyancılar iktidarı ele geçirme niyetlerinin olmadığını, hükümetin değişmesini talep ettiklerini belirtiyorlar. 
     Manila'daki ABD Büyükelçiliği yayımladığı açıklamada, bu ülkenin Arroyo'ya tam desteğini bildirdi, tamamen anayasal olan hükümete karşı bu tutuma, istikrarsızlık çabalarına karşı olduğunu bildirdi. 
     
</TEXT>
</DOC>
