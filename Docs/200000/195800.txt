<DOC>
<DOCNO> 195800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur40.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ "300'ün üzerinde yaralı var" 
</HEADLINE>
<TEXT>

     Sağlık Bakanı Recep Akdağ, İstanbul'daki patlamalarda 300'ün üzerinde kişinin yaralandığını belirterek, ''Şu an itibariyle hastanelerimizde 77 kişi var. Bana yoğun bakımlarda yatan 6 kişi rapor edildi, bunlardan 4'ünün hayati tehlikesi var'' dedi. 
     Akdağ, Taksim ve Şişli Etfal Eğitim ve Araştırma Hastaneleri ile VKV Amerikan Hastanesi'ni ziyaret ederek, yaralılara ''geçmiş olsun'' dileğinde bulundu. 
     Ziyaretlerinin ardından basın mensuplarına açıklama yapan Akdağ, ''Bugünkü saldırılarda 20 kişinin hayatını kaybettiğini'' belirterek, şunları söyledi 
     ''300'ün üzerinde yaralı var. Önemli bölümü hastanelere ayakta gelmiş hafif yaralılar. Şu an hastanelerimizde yatan 77 kişi var, bana yoğun bakımlarda yatan 6 kişi rapor edildi, bunlardan 4'ünün hayati tehlikesi var.'' Bir soru üzerine, VKV Amerikan Hastanesi'nde tedavi altında bulunan Türkiye Hahambaşısı İsak Haleva'nın oğlunu da ziyaret ettiğini belirten Akdağ, hahambaşının oğlunun sağlık durumunun iyi olduğunu kaydetti. 
     Türkiye Hahambaşısı Haleva da, VKV Amerikan Hastanesi'ne gelerek yaralıları ziyaret etti. Haleva, hastaneden ayrılışı sırasında gazetecilerin sorularını yanıtlamadı. 
     
</TEXT>
</DOC>
