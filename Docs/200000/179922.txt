<DOC>
<DOCNO> 179922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/siy06.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan 'ateşkes bitti' tehdidi 
</HEADLINE>
<TEXT>

   İHSAN DÖRTKARDEŞ DHA 

   
   1999'da tek taraflı sözde ateşkes ilan eden terör örgütü PKK KADEK, dört yıl sonra bu kararını askıya aldığını açıkladı. İngiliz yayın kurumu BBC'nin sorularını yanıtlayan örgütün sözcülerinden Mizgin Şen, getirdikleri çözüm önerilerine hükümetin olumlu yanıt vermediğini öne sürdü. Şen, örgütün yaptığı çağrılara, operasyonların artırılarak yanıt verildiğini, yeni dönemde düşük yoğunluklu çatışmalar beklediğini söyledi. Şen, hükümetin genel af çıkarmadığını, Öcalan'ın sağlık koşullarında iyileştirmeler yapılmadığını iddia ederek eylemlerin başlayacağı tehdidinde bulundu. Örgütün "Başkanlık Konseyi" üyesi Mustafa Karasu da Medya TV'de, ateşkesin tek taraflı olamayacağını, devletten Kürt sorununun çözümü için adımlar atmasını beklediklerini söyledi. 
   
</TEXT>
</DOC>
