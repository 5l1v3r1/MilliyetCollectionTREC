<DOC>
<DOCNO> 196697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/guncel/gun04.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki yıldız yan yanaydı' 
</HEADLINE>
<TEXT>

   Saldırılarda ölen Musevilerin cenaze törenini izleyen Washington Post, haberinde 'Davud yıldızı kabartmalı tabutlar, ay yıldızlı bayrağa sarıldı' sözlerine yer verdi 
   DIŞ HABERLER SERVİS 
   
   ABD'de yayımlanan Washington Post gazetesi, sinagog saldırılarının Musevi kurbanları için önceki gün düzenlenen cenaze töreninde iki dinin sembollerinin uyum içinde bir arada bulunduğunu yazdı. Gazetenin haberinde, Musevi Türk vatandaşlarının Davud Yıldızı kabartmalı tabutlarının Türk bayrağına sarıldığı vurgulandı. 
   Washington Post muhabiri Molly Moore, Türkiye'de şehit olan askerlerin tabutlarının da Türk bayrağına sarıldığına dikkat çekti ve bunun, iki dinin kaynaşmasını sembolize ettiğini yazdı. 
   Gazetenin haberinde, cenaze töreni sırasında keskin nişancıların çevredeki binaların çatılarında konuşlandığı, polis helikopterlerinin güvenliği sağladığı vurgulandı. 
   
   'Büyük uyum var' 
   Saldırıda ölen Musevi Berta Özdoğan ve Müslüman eşi Ahmet Özdoğan'ın hikayesine de yer veren gazete, Türkiye'deki Yahudi nüfusun, Müslüman nüfusla uyum içinde yaşadığını, İstanbul'daki sinagog ve Musevi okullarının iyi korunduğunu belirtti. 
   
   
   
   
   
</TEXT>
</DOC>
