<DOC>
<DOCNO> 170862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/ayas.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıma kumla Paris plajı 
</HEADLINE>
<TEXT>

   Kamyonlarla yüzlerce ton deniz kumu dökülen Seine Nehri kıyısı, şezlong, şemsiye ve fıskıyelerle yine plaja döndü. Tek eksik, deniz 
      MİNE G. KIRIKKANAT Paris 
   
   DÜNYA çapında sadece bir ay var olup en çok rağbet gören, ancak suyunda yüzülmeyen tek plaj, Paris'te geçen yıl ilk kez olduğu gibi bu yıl da açıldı. Paris Belediye Başkanı Bertrand Delanoe'nin geçen yıl başlattığı uygulamayla, kamyonlarla taşınan yüzlerce ton deniz kumuyla doldurulan başkentin Seine Nehri'ne paralel en işlek caddesi, trafiğe kapatılarak yayalara tahsis edildi. 
   
   Sadece sürücüler kızgın 
   YAKLAŞIK 3 kilometre boyunca kum dökülen ve 300 şezlong, 240 şemsiye kurulup oyun alanları yaratılarak bir sahil görüntüsüne bürünen cadde, Parisli tatilcilerin akınına uğradı. Açıldığı ilk gün 600 bin kişinin ziyaret ettiği plaj, yerli ve yabancı turistleri mutlu ederken, Paris trafiğini felce uğrattığı için zaman zaman araç sürücülerinin tepkisine yol açtı. 
   
   3 milyon kişi geldi 
   17 Ağustos'a kadar halka hizmet verecek, geçen yıl 3 milyon yerli ve yabancı turist çeken Paris plajında suya girmek yasak, ancak serinlemek için fıskıyeler var. Paris Belediyesi, nehir kenarına plaj havası verebilmek için çim ekti ve ağaç dikti. Ağustos ayı boyunca, plajı ziyaret edecekler için halk konserleri de düzenlenecek. 
   
   
</TEXT>
</DOC>
