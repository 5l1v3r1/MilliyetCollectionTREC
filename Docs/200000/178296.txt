<DOC>
<DOCNO> 178296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur32.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"154 Alo Trafik" hattı artık ücretsiz... 
</HEADLINE>
<TEXT>

     Ulaştırma Bakanı Binali Yıldırım, ''154 Alo Trafik'' hattının, artık vatandaşlara ücretsiz hizmet vereceğini bildirdi. 
     Yıldırım, kaymakamlar ile kamu kurum müdürlerinin katıldığı toplantıda, daha önce ücretli olan ''154 Alo Trafik Hattı''nın artık yurt genelinde ücretsiz hizmet vereceğini söyledi. 
     Bu çalışmanın, ''155 Polis İmdat Hattı''nı da rahatlatacağını ifade eden Yıldırım, bu şekilde trafik kazalarında yaşanan can kayıplarının da bir nebze olsun önüne geçilmiş olacağını kaydetti. 
     ''Bölgesel Uçuş Projesi'' hakkında da bilgi veren Yıldırım, uygulama için 4 özel firmanın başvurduğunu belirterek, bu firmalardan birinin evrakının kabul edildiğini, diğer 3 firmanın evrakının ise incelendiğini bildirdi. 
     Projeyle iki şeyi hedeflediklerini ifade eden Bakan Yıldırım, ''Birincisi, sınır illerinden diğer ülkelere uçuş, ikincisi ise atıl haldeki havalimanlarının kullanılması. Bu projemiz hayata geçerse, maliyetlerimiz de oldukça düşecek. Uçak fiyatları da yarı yarıya azalacak'' dedi. 
     
</TEXT>
</DOC>
