<DOC>
<DOCNO> 150342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/siyaset/siy02.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Soru 10 Cevap 
</HEADLINE>
<TEXT>

Kıbrıs'ta ne olacak 
     ANKARA Milliyet 

     Güney Kıbrıs 1 Mayıs 2004'te AB'ye tam üye olacak. Kalan 12 ayda Kıbrıs sorununa çözüm bulunamazsa Türkiye, diplomatik olarak tanımadığı Rumların tek taraflı üyeliği yüzünden AB ile kriz yaşayacak. 
     
Türkiye, AB'ye giren Güney Kıbrıs Rum Yönetimi'ni GKRY "Kıbrıs Cumhuriyeti" olarak tanımış mı olacak 
     Hayır. GKRY, "Kıbrıs Cumhuriyeti" adı altında AB üyesi olsa dahi Türkiye bu ülkeyi tanımayacak. Dışişleri Bakanı Abdullah Gül, GKRY'nin "Kıbrıs Cumhuriyeti" olarak tanınmasını mümkün olmadığını söyledi. 
     
GKRY Türkiye'de büyükelçilik açabilecek mi 
     Türkiye diplomatik olarak tanımadığı sürece büyükelçilik açılamayacak. 
     
Rumlar üye olduktan sonra Gümrük Birliği'nden faydalanacak mı 
     Evet, artık birlik üyesi olacağı için AB'nin Türkiye ile Gümrük Birliği dahil tüm ilişkilerinden faydalanma hakkı doğacak. Ancak Dışişleri Bakanlığı koordinasyonunda bir politika geliştirilerek Rumlarla işbirliğini engelleyici dolaylı formüller geliştirilebilecek. 
     
Rum firmaları Türkiye'de ihalelere girebilecek mi 
     Kamu kurumlarının ihalelerine diğer AB ülkeleri gibi Rumların da başvuru hakkı olacak. Bu firmalara karşı sadece Rum oldukları için ayrımcılık yapılamayacak. Ayrımcılık yapılması halinde Türkiye'ye ağır yaptırım uygulanacak. Türkiye bu konuda da Rum firmaların seçilmesini engelleyici dolaylı formüller geliştirecek. 
     
Güney Kıbrıs bandralı gemiler Türk limanlarına yanaşma hakkını kazanacak mı 
     Evet, birlik üyesi oldukları için diğer AB ülkelerinin gemileri gibi limanlara yanaşabilecek. Ancak bu durum Türk gemilerinin Güney'e gidişinin de yolunu açabilecek. 
     
Rumların üyeliği Türkiye - AB ilişkilerini nasıl etkileyecek 
     Gelecekte AB Dönem Başkanlığı'nı da üstelenecek Rumlar, üye olan her ülke gibi AB Konseyi'nde bir sandalye ve veto hakkına sahip olacak. Türkiye ile müzakereleri de "Bizi tanımadığınız sürece veto hakkımızı kullanırız" diyerek süreci bloke edebilecek. Türkiye bu talebi kabul etmediği sürece AB - Türkiye ilişkileri krizden çıkamayacak. 
     
Türkiye'nin KKTC'deki askeri varlığı ek bir soruna neden olacak mı 
     AB yetkililerinin daha önce açıkladığı gibi, Türkiye "AB toprağını işgal etmiş" sayılacak ve Ankara'yı bu açıdan da baskı altına almaya çalışacak. 
     
Ankara'nın bu baskıya yanıtı ne olacak 
     Ankara, Kıbrıs'ın, garantör ülkeler olan Türkiye, İngiltere ve Yunanistan'ın onayı olmadan uluslararası bir kuruluşa üye olmasını engelleyen Londra - Zürih anlaşmalarının AB tarafından ihlal edildiğini sürekli gündemde tutacak. Garantör devlet olarak Türkiye'nin adanın güvenliği için askeri müdahale hakkı bulunduğunu vurgulayacak. 
     
Kıbrıs sorunu çözülürse Türkiye AB'ye üye olacak mı 
     Hayır, ancak Kıbrıs sorunu çözülmedikçe üye olamayacak. Emekli Büyükelçi Gündüz Aktan, Radikal'deki yazılarında, Ankara'nın, "Türkiye, AB üyesi olduktan sonra yürürlüğe girecektir" kaydıyla Annan Planı'nı kabul etmesini önererek, Avrupa'nın Türkiye konusundaki samimiyetinin ölçülebileceğini vurguluyor. 
     
Kıbrıs sorununda çözüm olursa dengeler değişir mi 
     Çözüm olursa adadaki Türkler ve Rumların ortaklaşa kuracağı yeni bir Kıbrıs devletini Türkiye tanıyacak ve Ankara - Brüksel ilişkileri de rayına girebilecek. Aksi halde, Türkiye, gelecekte AB Dönem Başkanlığı'nı da üstlenecek bir ülkeyi tanımamış olacak. 
     


SİYASET 













</TEXT>
</DOC>
