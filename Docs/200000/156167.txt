<DOC>
<DOCNO> 156167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko20.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB, Bingöl'de 500 deprem konutu yaptıracak... 
</HEADLINE>
<TEXT>

     Türkiye Odalar ve Borsalar Birliği TOBB , Bingöl'de 1 Mayıs tarihinde meydana gelen depremde evsiz kalan vatandaşlar için, 500 adet deprem konutu yaptıracak. 
     Odalar Birliği Yönetim Kurulu, Bingöl depreminde evleri yıkılan ve oturulamaz duruma gelen vatandaşlar için 500 konut yaptırma kararı aldı. 
     Odalar birliği'nin yaptıracağı deprem konutları için, Bingöl Valiliği ile diğer ilgili mercilerin yer tahsisi ve zemin edüdü işlerini tamamlamaları bekleniyor. 
     Bu çalışmaların tamamlanmasının ardından söz konusu konutların projesi hazırlanacak. Daha sonrada Bingöl'de bir veya birkaç bölgede söz konusu konutların yapımına başlanacak. 
     Odalar Birliği, maliyetini karşılayacağı deprem konutları için henüz kesin bir bütçe ayırmadı. TOBB yönetimi, yapılacak ihale sonunda ortaya çıkacak rakama göre, konutlar için gerekli parayı ödeyecek. Bingöl'de yaptırılacak konutlar için TOBB'un gazetelere ilan vererek ihale açması bekleniyor. 
     
     KONUTLAR EYLÜL-EKİM AYLARINDA TAMAMLANACAK 
     TOBB Yönetimi, depremde evsiz kalan vatandaşların daha fazla mağdur olmamaları için deprem konutlarının 3-4 ay gibi kısa bir sürede tamamlanarak vatandaşların kış gelmeden bu evlerde oturmasını hedefliyor. 
     Bu amaçla deprem konutlarının bu yılın Eylül veya Ekim aylarında tamamlanması öngörülüyor. 
     Bilindiği gibi TOBB daha önce de, Adapazarı ve Gölcük'te meydana gelen depremde evsiz kalan vatandaşlar için bin 58 adet konut yaptırmış ve vatandaşlar bu konutlarda oturmaya başlamıştı. 
     
</TEXT>
</DOC>
