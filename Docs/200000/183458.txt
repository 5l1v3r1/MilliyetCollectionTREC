<DOC>
<DOCNO> 183458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur13.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP MGK'dan asker gönderilmesi konusunda karar beklemiyoruz" 
</HEADLINE>
<TEXT>

     CHP Grup Başkanvekili Mustafa Özyürek, bugün yapılacak olan MGK toplantısında Irak'a asker gönderilmesi konusunda bir karar çıkmasını beklemediğini belirterek, ''Böyle bir karar yanlış olur'' dedi. 
     Özyürek, TBMM'de düzenlediği basın toplantısında, Irak'a asker gönderilmesi konusunda CHP'nin tavrını ifade etti. CHP'nin, konunun gündeme geldiği günden beri net ve tutarlı tavrını sürdürdüğünü anlatan Özyürek, 80 yıldan beri Türkiye'nin bir maceraya sokulmaması için yaptıklarını muhalefette de sürdüreceklerini kaydetti. 
     MGK'nın öğleden sonraki toplantısında Irak'a asker gönderilmesi konusunda bir karar çıkmasını beklemediğini, böyle bir kararın da yanlış olacağını savunan Özyürek, ''Böyle bir karar çıkması, bizi de TBMM'yi de etkilemez'' dedi. 
     Hükümet ve AK Parti'nin konuyu sürekli MGK'ya taşıdığını ifade eden Özyürek, ''Hükümet ve AK Parti'nin, bu konuda sürekli MGK'yı devreye sokması ve ordunun arkasına saklanmasını doğru bulmuyorum. Çünkü yetki sivil yönetimindir'' görüşünü kaydetti. 
     
</TEXT>
</DOC>
