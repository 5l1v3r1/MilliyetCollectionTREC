<DOC>
<DOCNO> 165119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun05.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanlar, yeni Harry Potter kitabını internete koydular 
</HEADLINE>
<TEXT>

     İnternet korsanları J.K. Rowling'in kaleme aldığı son Harry Potter kitabını kaçak olarak internete koydular ve isteyenlerin kitabı bedava okumasına olanak hazırladılar. 
     Harry Potter'in son macerası ''Anka Kuşu Tarikatı'' kitapçılarda 30-50 dolara, Amazon.com sitesinde ise 34 dolara satılıyor. 
     İnternet korsanlarının 21 Haziran Cumartesi günü kitabın yasal olarak satılmaya başlamasından kısa süre sonra romanı internete koydukları bildirildi. 
     Harry Potter'ın son macerası, gerek elektronik, gerekse fiili satışlarda rekor kırmıştı. Kitabın ilk 24 saat içinde 5 milyon adet sattığı bildirildi. 
     Orijinali 870 sayfa olan kitabın internete konulan sürümünün ise 1.8 MB hacminde olduğu bildiriliyor. MSNBC sitesi elemanları, kaçak kitabın internetteki sürümünü gördüklerini ve bunun Microsoft tarafından geliştirilen ''eBook Reader'' formatında olduğunu ifade ettiler. Kitabı okumak için, kullanıcının bilgisayarında ''eBook Reader'' yazılımının bulunması gerekiyor. 
     Korsanlar, yayımladıkları notta, kitabı küçük bir grubun elbirliğiyle internete aktardıklarını, sayfaların önce taranarak bilgisayar ortamına indirildiğini, daha sonra Microsoft platformunda birleştirilerek kitap haline getirildiğini belirttiler. Korsanlar, telif hakkı nedeniyle okuyuculara kitabın orijinal sürümünü satın almaları tavsiyesinde de bulunuyorlar. 
     Öte yandan kitap resmen piyasaya çıkmadan küçük bir bölümünü yayımlayan New York Daily News gazetesi hakkında, Harry Potter'in yayın hakkını elinde bulunduran yayınevi tarafından dava açıldı. Yayınevi, gazeteden 100 milyon dolar tazminat istiyor. 
     Uzmanlar, geçen yıl 7 bin 300 kitabın taranarak elektronik ortamda kitap haline getirildiğini ve internet aracılığıyla, şarkı değiş tokuşu gibi karşılıklı el değiştirdiğini ifade ettiler ve bu konuda yasal önlem alınmasını istediler. 
     
</TEXT>
</DOC>
