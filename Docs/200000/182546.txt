<DOC>
<DOCNO> 182546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko08.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmene 250 milyonluk ödenek 
</HEADLINE>
<TEXT>

   Adalet Bakanı Çiçek, öğretmenlerin hazırlık ödeneğine yüzde 43 zam yapıldığını söyledi 
   ANKARA Milliyet 
   
   Hükümet, her yıl öğretmenlere verilen hazırlık ödeneğine yüzde 43 zam yaparak, bu yıl 250 milyon ödenmesine karar verdi. 
   Bakanlar Kurulu üç haftanın ardından dün Başbakan Erdoğan başkanlığında Ankara'da toplandı. Toplantı sonrasında açıklama yapan Hükümet Sözcüsü ve Adalet Bakanı Cemil Çiçek, öğretmenlere yeni öğretim yılı nedeniyle eğitim ödeneği verilmesine ilişkin kararnamenin imzalarının tamamlandığını bildirdi. 
   Çiçek, ödeneğin yarından bugünden itibaren ödenmesi için kararnamenin, Çankaya Köşkü'ne imzaya gönderildiğini söyledi. 
   Memur zamlarına ilişkin olarak da Çiçek, "15 Ekim'de nihai kararın alınması gerekiyor. Önümüzde bir aylık bir zaman var" dedi. 
   
   'Para bono ve borsaya giriyor' 
   Çiçek, toplantıda Devlet Bakanı Ali Babacan'ın ikinci çeyrekle ilgili bilgi verdiğini kaydetti. Çiçek'in verdiği bilgiye göre Babacan, yurtdışından gelen paranın borsa ve bonoya yöneldiğini, olumlu gelişmelere karşın rehavete kapılmamak gerektiğini söyledi. 
   
   
</TEXT>
</DOC>
