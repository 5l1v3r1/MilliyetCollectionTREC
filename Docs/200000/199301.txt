<DOC>
<DOCNO> 199301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo16.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da turuncu formalar kapış kapış... 
</HEADLINE>
<TEXT>

     Trabzonspor tarafından bu sezon piyasaya sürülen turuncu formalara çok büyük ilginin olduğu bildirildi. 
     TS Club Sorumlusu Özkan Yavuz, ilk başlarda büyük tartışmalara neden olan formalara, taraftarların ilgi gösterdiğini belirterek, ''Trabzonspor'da 12 yıldır bu işi yapıyorum, en fazla ilgiyi bu forma gördü. İnsanlar bu formayı sadece maçlarda değil, normal hayatta da giyebiliyor'' dedi. 
     Yavuz, bu sezon 4 bin 500 dolayında turuncu forma satışı gerçekleştirdiklerini de ifade ederek, ''Bu kadar satacağını biz de tahmin etmiyorduk. Kumaşının ve modelinin değişik olması ilgiyi artırdı'' diye konuştu. 
     Türkiye'de yaşayan vatandaşların bu yıl Trabzonspor formasını daha çok aldığını dile getiren Yavuz, şöyle konuştu 
     ''Özellikle gurbetçiler bu formalara çok büyük ilgi gösteriyor. Satışlarımızın büyük bölümü onlara oluyor. Artık tüm Türkiye genelinde mağazalara bayilikler vereceğiz ve bu bayilerde Trabzonspor ürünleri satılmaya başlanacak. Ayrıca internet üzerinden de satışlar yapılıyor.'' 
     
</TEXT>
</DOC>
