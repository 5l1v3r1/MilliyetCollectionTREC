<DOC>
<DOCNO> 194839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo13.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antrenmanda espriler havada uçuştu... ''Yabancı değil...'' 
</HEADLINE>
<TEXT>

     2004 Avrupa Şampiyonası Finalleri'ne gidebilmek için Letonya ile baraj maçları yapacak olan A Milli Futbol Takımı, bugün sağanak altında çalıştı. 
     Florya Metin Oktay Tesisleri'nde milli takımlar teknik direktörü Şenol Güneş yönetiminde yapılan ve 1 saat 15 dakika süren idmanda futbolcular, koşu, 5'e 2 pas ve kontrollü ayağa pas çalışmalarının ardından şut çalışması yaptı. 
     Soğuk ve yağışlı havaya rağmen antrenmanda futbolcuların neşeli oldukları ve birbirleriyle şakalaştıkları görüldü. Özellikle kaptan Bülent'e takılan futbolcular, ''Yabancı değil Frank De Boer'' diyerek tecrübeli futbolcunun oynadığı reklam filmine gönderme yaptılar. Antrenmanın başında koşu sırasında, idmanı saha kenarındaki üstü kapalı küçük tribünden izleyen basın mensuplarına takılan Fatih, ''Ne oldu, gelsenize sahaya, niye orada duruyorsunuz'' derken, bazı futbolcular ''Bunu da yazın'' diye basın mensuplarına takıldı. 
     Kasığında ağrı hisseden Hasan, şut çalışmasına katılmayarak, tesislere gitti. 
     Dünkü idmanda koşu yapan Emre, İlhan ve Tümer takımla birlikte çalışırken, Türkiye'ye bugün gelecek Yıldıray ve Tugay'ın yanı sıra ağır bir gribal enfeksiyon geçiren Alpay antrenmana katılmadı. 
     Milli takım bu akşam yapacağı antrenmanla hazırlıklarını sürdürecek. 
     Bu arada, milli takımın bu akşam ve yarın akşam yapacağı antrenmanlar basına kapatıldı. 
     
</TEXT>
</DOC>
