<DOC>
<DOCNO> 161288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo39.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş transferlerde Ümit Millilere ağırlık verecek... 
</HEADLINE>
<TEXT>

     Beşiktaş Kulübü Yönetim Kurulu Üyesi Deniz Atalay, Beşiktaş'ı gazetelerin 3. sayfalarından 1. sayfalarına taşıyan konunun uyumlu yöneticiler ve teknik kadro ile çağdaş yönetim anlayışı olduğunu söyledi. 
     Atalay, Anadolu Üniversitesi A.Ü İletişim Bilimleri Fakültesi'nce düzenlenen ''Beşiktaş'ı Şampiyonluğa Götüren Etkenler'' konulu söyleşide, Teknik Direktör Mircea Lucescu'nun Beşiktaş'a geldiğinde ilk olarak, ''Sizi bu yıl belki şampiyon yapamam ama gazetelerin 3. sayfasından 1. sayfasına taşırım'' dediğini belirterek, hedefin daha sonra şampiyonluğa yükseltildiğini kaydetti. 
     Takımın maçlarda galip gelmesinin ardından medyanın bakış açısının da değiştiğine işaret eden Atalay, şöyle konuştu 
     ''Beşiktaş'ı gazetelerin 3. sayfasından 1. sayfasına taşıyan, uyumlu yöneticiler ve teknik kadro ile çağdaş yönetim anlayışıdır. Bunların hepsi bir bütündür. Başkan Serdar Bilgili, geçen dönem önemli deneyimler kazandı. Bu yıl yönetim kuruluna bakıldığında herkesin itinayla seçildiğini görüyorsunuz. Beşiktaş, önceden, şampiyon olsa bile kutlama yapmayan, şova soğuk bakan, yıldız futbolcudan çok orta karar bir kulüp görünümündeydi. Bu düşünce Bilgili'den sonra kırıldı.'' Atalay, Teknik Direktör Lucescu'nun ilk işe başladığında, yönetime ''22 kişilik bir takımda en az 3-4 yıldız, 4-5 milli takımda oynayan, 3-4 de ümit milli genç futbolcu olmalı'' dediğini ifade ederek, şöyle devam etti 
     ''Lucescu, yönetimden bir de yüksek fiyatla futbolcu transfer etmek yerine, oyunculara paralarının zamanında ödenmesini istedi. Yönetim de bunu harfiyen uyguladı. Futbolcular ne zaman para alacaklarını bilirlerdi. Başarıda bunun da etkisi büyük. Bir kulübün yüksek paralarla futbolcu transfer etmesinden çok kaynakları verimli kullanması çok önemlidir. Beşiktaş kurumsallaşma alanında önemli mesafe aldı.'' Yaklaşık 14-16 milyon dolar borcu bulunan Beşiktaş'ın, 5 milyon dolar Şampiyonlar Ligi'nden, bir o kadar da Nihat'ın transferinden para kazanıp borçsuz hale geleceğini belirten Atalay, Galatasaray'ın adeta batmış bir kulüp olduğunu savundu. 
     Atalay, Galatasaray'ın 160 trilyon lira verginin dışında 100 milyon dolar daha borcu olduğuna işaret ederek, Fenerbahçe'nin de önemli kısmı Başkan Aziz Yıldırım'a olmak üzere 60-70 milyon dolar borcu bulunduğunu öne sürdü. 
     Herkesin 100. kuruluş yıldönümünde şampiyonluğu yakalayan Beşiktaş'tan yüksek fiyatla önemli futbolcular transfer edeceğine dönük beklenti içinde olduğunu anlatan Atalay, ''Beklentinin aksine bu yılki transferlerde ümit milli futbolculara ağırlık vereceğiz. Böylece, takımın bu yöndeki eksikliğini gidermiş olacağız'' diye konuştu. 
     
</TEXT>
</DOC>
