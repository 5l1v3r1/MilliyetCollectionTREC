<DOC>
<DOCNO> 181392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/aspo.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PROVA HATASI 2-2 
</HEADLINE>
<TEXT>

   İngiltere sınavı öncesi son hazırlık maçına çıkan Ay - Yıldızlı ekibimiz, ilk yarıyı yenik kapamasına rağmen Hakan ve Okan Yılmaz'ın golleriyle galibiyete yaklaştı, 90 1'de savunmanın bir anlık hatasıyla dondu kaldı 
      
   90 dakika    BİLAL MEŞE 

   11 Ekim'deki İngiltere maçının son provasını İrlanda karşısında yaptık. Doğrusunu söylemek gerekirse, bu tür hazırlık maçlarında bugüne kadar arzu ettiğimiz sonucu ya da beklediğimiz iyi futbolu bir türlü ortaya koyamadık. Hazırlık maçlarında ya rakibimizi ciddiye almıyoruz, ya konsantrasyon eksikliği çekiyoruz, ya da "bireysel" inanılmaz hatalar yapıyoruz. 
   Geçmişteki yaşananlara rağmen maça iyi başladık aslında... Savunmada riske girmedik, topları sürekli ayağa oynadık, yardımlaşmayı ön planda tuttuk. Topa rakibimize oranla en fazla sahip olan bizdik. Ancak Türk futbolunda kronikleşen bireysel hatalar, İrlanda karşısında bizi sıkıntıya sokan, kalemizde tehlikelerin oluşmasına neden olan en büyük faktördü. 
   3. dakikada Tuncay ile rakip kaleye ilk şutumuzu attık, umutlandık. 22. dakikada gole de çok yaklaştık. Fatih Akyel topu Tuncay'a havalandırdı, genç futbolcu gelişine dönerek vurdu, top üstten auta gitti. 
   Her iki takımın oyun anlayışı hemen hemen aynıydı. Ne var ki, rakip kalede gol ararken, 34. dakikada Alpay gibi tecrübeli bir futbolcunun bireysel hatasından golü yedik. Connolly, göbekten topla indi, Alpay'ı nefis hareketlerle geçti, ceza yayının üzerinden sağıyla nefis vurdu 1-0. 
   Connolly'nin bu golü, özellikle defansımızı oyundan düşürürken, 35. dakikada Doherty yine Alpay'dan sıyrıldı, çarprazdan sert vurdu, ancak Rüştü gole izin vermedi ve topu kornere tokatladı. 
   36. dakikada Harte'nin soldan kullandığı korner atışı savunmamızı karıştırdı. Rüştü topu çift yumrukla uzaklaştırdı, ceza alanı dışında topla buluşan Duff gelişine sert vurdu, Rüştü yine gole izin vermedi. 
   İkinci yarıda Güneş, Alpay'ın yerine Deniz'i, Emre Belözoğlu'nun yerine Gökdeniz'i, Hasan Şaş'ın yerine ise İbrahim'i oyuna aldı. Orta alanda topa daha çok sahip olan yine bizdik. 51. dakikada Ergün soldan indi, ön direğe kesti. Bu dakikaya kadar ilk pozisyonunu bulan Hakan Şükür, nefis bir kafa şutuyla topu filelere gönderdi 1-1. 
   Rüştü'nün sakatlanmasıyla oyuna giren Ömer, 63. dakikada yüreğimizi hoplattı. Bu dakikada Harte'nin uzun ortasından gelen topu Ömer elinden kaçırdı, top yan direkten geri döndü. 
   86'da soldan Ergün ortaladı. Sağdan topa hareketlenen Okan Yılmaz gelişine sert vurdu 1-2. 
   Maçın uzatma dakikalarına geçildiğinde 91'de kale önünde yaşanan karambolde, kornerden gelen topa kafayı vuran Dunne eşitliği sağladı 2-2. 
   Ancak 94'te sahneye çıkan Okan Buruk, kafayla topu ağlara gönderdi. Hakem bunu gol olarak geçerli saymayınca karşılaşma 2-2'lik eşitlikle sona erdi. 
   
   Artılarımız fazla    Teknik Direktör Şenol Güneş, oyunun genelinde olumlu bir görüntü ortaya koyduklarını belirtti, "Ancak hatalarımızı da gördük" dedi 
   Çabalar yetmedi 
   İRLANDA karşısında tüm futbolcularına şans tanıyan A Milli Takım Teknik Direktörü Şenol Güneş, "Dostluk kazandı, biz kazanamadık" diye konuştu. Özellikle ilk yarıda oyuna ağırlıklarını koyduklarını, daha fazla topu kullanan takım olduklarını vurgulayan Güneş, "Galip gelmek için çabaladık ama olmadı. Hatalarımızı görme fırsatı bulduk. Ancak olumlu yönler daha fazlaydı" dedi. 
   
   Manchester'a gidiyor 
   FUTBOLCULARIN, bir resmi maç gibi hazırlık karşılaşmasını ciddiye almasının sevindirici olduğuna dikkat çeken Şenol hoca, "Bol gol çıkması da seyir zevki açısından güzeldi" ifadesini kullandı. Şenol Güneş, takımın performansından memnun kaldığını da sözlerine ekledi. Öte yandan Güneş, bugün Menajer Can Çobanoğlu ile birlikte Manchester'a giderek, İngiltere - Liechtenstein maçını izleyecek. 
   
   Avustralya sınavı    PORTEKİZ fatihi Ümit Milli Takımımız, bugün Avustralya ile oynuyor. BJK İnönü Stadı'ndaki karşılaşma 20.00'de başlayacak ve maçı Kanal D naklen yayınlayacak. Futbol Federasyonu, Muhittin Boşat'ın yöneteceği karşılaşmanın ücretsiz olacağını açıkladı. 
   
   Maçtan notlar 
   90'lık Bülent 
   AY - Yıldızlı ekibimizin Kaptanı Bülent Korkmaz, dün gece 90. milli maçına çıkarak kendine ait olan en fazla milli forma giyme rekorunu bir adım daha ileriye taşıdı. Tecrübeli oyuncuyu, bir maç eksiğiyle Tugay izliyor. 
   
   Tele şans 
   LIECHTENSTEIN maçından sonra eşi ve çocuklarıyla birlikte İsviçre'de kalan Futbol Federasyonu Başkanı Haluk Ulusoy, İrlanda Cumhuriyeti karşılaşması öncesinde A Milli Takım'a telefonla şans diledi. Ulusoy, "Kalbim sizinle beraber" dedi. 
   
   Yakın markaj 
   11 Ekim'deki İngiltere maçı öncesindeki Dublin'deki son provayı çok sayıda İngiliz yazılı ve görsel medya mensubu izledi. 30'un üzerinde İngiliz, Türk meslektaşlarıyla röportaj yaptı. İrlandalı gazeteci sayısı ise ancak 15'ti. 
   
   Milliler döndü 
   A Milli Takımımız, karşılaşmadan sonra dün akşam geç saatlerde özel uçakla İstanbul'a döndü. İngiltere'de top koşturan futbolcularımızdan Alpay ile Tugay ise bu sabah Londra'ya geçecek. 
   
   
</TEXT>
</DOC>
