<DOC>
<DOCNO> 164856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/yasam/yas01.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
3 yıla, 30 yıllık acı sığdırdı 
</HEADLINE>
<TEXT>

Emircan’ı annesi terk edince bir süre komşuları baktı. Bir transeksüel onu evlat edindi ama o da cezaevine girdi. Topunun peşinde koşarken balkondan düşüp yaşamını yitirdi 
     Maltepe Pazarı’nda işçi olarak çalışan Ünal B. 34 , dört yıl önce Funda S. adlı kadınla yaşamaya başladı. Gayri resmi ilişki sonucu doğan çocuğa Emircan adı verildi. Emircan daha 4 aylıkken annesi yaşadıkları gecekonduyu terk etti. Ve bir daha ondan haber alınamadı... 
     Babası, bir süre minik Emircan’ı komşularına bırakarak işe gidip geldi. Komşuları bir süre sonra Emircan’a bakamayacaklarını söyleyince Ünal B., ilişkiye girdiği transeksüel Gülben K.’ya götürdü oğlunu... Emircan’ı çok seven Gülben, "Ben artık ameliyat oldum. Kendimi kadın gibi hissediyorum. Annelik duygusunu da yaşamak istiyorum" diyerek Emircan’ı evlatlık olarak istedi. Ünal B., Emircan’a bakmasının zor olacağını düşünerek teklifi kabul etti. 
     
     İkinci anne’sinden de ayrı kaldı 
     Emircan, 6 aylıkken tanıştığı Gülben’e kısa zamanda alışarak anne’ demeye başladı. Emircan’ın annesi sandığı Gülben’le yaşamı iki yılda noktalandı. Olaylardan habersiz kendi küçük dünyasında mutlu’ olan Emircan’ın bu mutluluğu’ da kısa sürdü. 
     Gülben, beş ay önce bir gasp olayına karıştığı iddiasıyla çıkarıldığı mahkemede tutuklandı. Emircan bir kez daha ortada kalınca bu sefer ona Gülben’in ağabeyi Murat K. sahip çıkmak zorunda kaldı. 
     
     Hastaneye gidemeden... 
     Seğmenler’de Murat K.’nın evinde yaşamaya başlayan 3 yaşındaki Emircan önceki gün salonda oynuyordu. Topu, açık olan balkon kapısından dışarı kaçtı. Emircan, topunun peşinden fırladığı dört metre yükseklikteki balkondan aşağıya düştü. Emircan hastaneye gitmeden yaşamını yitirmişti. 
     

</TEXT>
</DOC>
