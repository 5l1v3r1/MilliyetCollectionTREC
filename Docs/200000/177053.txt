<DOC>
<DOCNO> 177053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur30.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Evliliklerinin 50. yılında nikah masasına oturdular... 
</HEADLINE>
<TEXT>

     Giresun'un Eynesil İlçesi'ne bağlı Ören Beldesi'nde yaşayan ve 50 yıl önce düğün yapmadan evlenen Hava ve Niyazi Balcı çifti, evliliklerinin 50. yıldönümünde düzenledikleri törenle nikah tazelediler. 
     8 çocukları ve 11 torunları olan Balcı çiftinin, Yakuplu Mahallesi'ndeki evlerinin önünde düzenlenen ve Ören Belde Belediye Başkanı Bekir Yetimahmetoğlu'nun kıydığı nikahta, gelin ve damadın şahitliğini, eski Devlet Bakanı Burhan Kara ve Eynesil Kaymakamı Şakir Erden yaptı. 
     Tören öncesi 100 davetiye de bastırarak yakınlarına dağıtan Balcı çiftine çocukları ve arkadaşları plaket verirken, Niyazi Balcı da eşi Havva Balcı'ya koyun armağan etti. 
     70 yaşındaki Niyazi Balcı, 17 yaşındayken babasının, amcasının kızı olan Hava Balcı ile evlenmesini istediğini, ancak evliliğe hazır olmadığı için Zonguldak'a kaçtığını söyledi. Hava Balcı 3 yıl sonra geri dönünce kendisiyle evlendiğini dile getiren Niyazi Balcı, ''Evlendikten sonra eşimi de yanıma alarak Almanya'ya gittim. 1987 yılına kadar Almanya'da yaşadık'' dedi. 
     Evlendiklerinde düğün yapamadıklarını ve hep bunun eksikliğini hissettiklerini anlatan Balcı, ''Geçen yıl böyle bir karar verdik ve yorucu ve zahmetli geçen 50 yıl adına böyle bir tören yaptık'' diye konuştu. 
     
</TEXT>
</DOC>
