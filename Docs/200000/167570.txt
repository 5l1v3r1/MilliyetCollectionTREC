<DOC>
<DOCNO> 167570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/siy10.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaya Paşa' operasyonu 
</HEADLINE>
<TEXT>

TAİ Genel Müdürü görevden alındı 
     UTKU ÇAKIRÖZER Ankara 

     Kara, Hava ve Deniz Kuvvetleri komutanlıklarının kullandığı milyarlarca dolarlık savaş uçağı ve helikopter üretimini gerçekleştiren, Türkiye'nin en büyük savunma şirketlerinden Türk Havacılık Sanayii TAİ Genel Müdürü emekli Tuğgeneral Kaya Ergenç görevinden alındı. Ergenç, Eski Genelkurmay Başkanı Hüseyin Kıvrıkoğlu döneminde TAİ'ye Genel Müdür olmuştu. 
     
     CASA'da tartışılmştı 
     Ergenç, kamuoyuna TAİ'de üretilen bir CN - 235 CASA uçağının, 18 Mayıs 2001'de dünyada örneği olmayan bir hatayla, uçağın yönünü belirleyen "aileron" bağlantılarının ters takılması sonucu test uçuşu sırasında düşmesiyle gündeme geldi. Üçü İspanyol, dört kişinin hayatını kaybettiği kaza nedeniyle TAİ, "hatalı uçak üreten Türk şirketi" iddialarına hedef oldu. Milliyet'te sürmanşetten yayımlanan haberde, kazanın hatalı üretim sonucu gerçekleştiği duyuruldu. Ergenç'in, Kıvrıkoğlu'nun Ağustos 2002'de emekliye ayrılmasından sonra hakkında görevden alınacağı iddiaları yoğunlaştı. TAİ Yönetim Kurulu Başkanı emekli Tümgeneral Hasan Peker Günal, Ergenç'i geçen hafta görevden aldı. Ergenç'in yerine kimin getirileceği konusunda Vakıf ve Genelkurmay'da "sektörü bilen sivil bir profesyonel isim" isteyenlerle "askerler kontrolü kaybetmesin, emekli asker koyalım" diyenler arasında görüş ayrılığı yaşanıyor. 
     TSK envanterindeki F - 16 uçaklarının ve Cougar helikopterlerinin montajının yapıldığı TAİ, önümüzdeki günlerde toplam 10 milyar dolara mal olacak AWACS Havadan Erken Uyarı Uçağı , ATAK Saldırı Helikopteri , FLA Geleceğin Nakliye Uçağı ve JSF Müttefik Savaş Uçağı projelerinde Türkiye adına aktif rol alacak. 
     

</TEXT>
</DOC>
