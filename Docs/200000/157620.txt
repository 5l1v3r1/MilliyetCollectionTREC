<DOC>
<DOCNO> 157620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun24.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "SARS'tan sonraki tehdit grip.." 
</HEADLINE>
<TEXT>

     Dünya Sağlık Örgütü'nün DSÖ 56. yıllık genel kurulu bugün Cenevre'de başladı. 
     Üye 192 ülkeden bakan ve uzmanların katılacağı, 10 gün sürecek toplantıda ağırlıklı olarak, Akut Solunum Yetmezliği Sendromu SARS ele alınacak. 
     DSÖ'nün bulaşıcı hastalıklar bölümü başkanı Doktor David Heymann, basına yaptığı açıklamada, SARS'tan sonraki tehditin grip olabileceği uyarısında bulunarak, ''SARS gibi yeni hastalıkların meydana geleceğini, grip hastalığının bu çerçevede en fazla kaygı verici hastalık olduğunu'' belirtti. 
     Çokuluslu şirketlerin ve yatırım bankalarının SARS araştırmaları için bir fon oluşturmayı tasarladıklarını da kaydeden Heymann, DSÖ'nnü şimdiye kadar hastalıkla mücadele kapsamında 3 ila 4 milyon dolar harcadığını belirtti. 
     DSÖ bulaşıcı hastalıkları izleme dairesinden Doktor Guenael Rodier de, açıklamasında, ''DSÖ'nün ilk olarak SARS'ı teşhis ettiğinde bu hastalığın grip olmadığını anlamalarının kendileri için iyi bir haber olduğunu'' söyledi. Rodier, grip hastalığının SARS'a göre daha çok öldürücü olduğunu ve daha hızlı yayılabildiğini, ayrıca grip virüsünün, ''İspanyol gribi veya Hong Kong gribi'' gibi değişik şekillere bürünebileceğini, bunun da laboratuvarların her yıl değişik aşılar üretmek zorunda kalmalarına neden olduğunu'' vurguladı. 
     
</TEXT>
</DOC>
