<DOC>
<DOCNO> 169339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo12.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk bombaladı Feyenoord benimle dalga geçti 
</HEADLINE>
<TEXT>

     Fenerbahçe'nin yeni golcüsü Pierre Van Hooijdonk, Hollanda'nın yüksek tirajlı gazetesi De Telegraaf'ta yayınlanan röpörtajında, eski takımı Feyenoord'u ağır dille eleştirdi. 
     Feyenoord Kulübü'nden içi kan ağlayarak ayrıldığını ifade eden Pierre Van Hooijdonk, şöyle devam etti 
     ''Hollanda ekibi beni, UEFA Kupası maçları için forvetini güçlendirmek amacıyla, büyük umutlarla transfer etmişti. Hatta sözleşme ücretime ve maaşıma 6 ay önce zam yapma sözü vermişlerdi. Fakat bunlar gerçekleşmediği gibi, maaşımın üçte 2 oranında düşürüleceğini öğrendim. Daha sonra benden teklif beklediler. Teklifimi yaptım ama bana hiçbir şekilde yanıt verilmedi. Kulüp Yöneticisi Rob Jansen, ileriye dönük planları içinde bana yer olmadığını söyleyince çok üzüldüm. Feyenoord benimle dalga geçti.'' Feyenoord'dan ayrılmasında, kendisinin yerine bir golcü transfer etmek için pazarlıklar yapıldığını öğrenmesinin de rol oynadığını anlatan Van Hooijdonk, ''Bu kulübe zaten dost edinmek için değil, ödüller kazanmak için gitmiştim. İlk 11'de birlikte görev yaptığımız arkadaşlarım, özellikle de kanat oyuncuları bana karşı düşmanca bir tutum içindeydiler. Bana yeterince pas atmıyorlardı. Bu yüzden kariyerimdeki en az kafa golünü Feyenoord'da atabildim'' dedi. 
     Fenerbahçe'ye transfer olduğu için pişmanlık duymadığını da dile getiren Hollandalı golcü, sarı-lacivertli formayla kendisini en iyi şekilde göstereceğini sözlerine ekledi. 

     
</TEXT>
</DOC>
