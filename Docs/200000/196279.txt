<DOC>
<DOCNO> 196279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yasam/yas04.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçıyı beyni ele verir 
</HEADLINE>
<TEXT>

   Bir manyetik tarayıcı geliştiren Amerikalı bilim adamları, beyinde insanın ırkçı olmasına neden olan bölgeyi buldu 
      DIŞ HABERLER SERVİSİ 
   
   Irkçılığın beyindeki kökenini tespit eden bir tarayıcı geliştirildi. "Beyindeki ırkçılık", fonksiyonel manyetik rezonans görüntüleme FMRI tekniğiyle tespit edildi. 
   Yeni teknik, siyah insanların fotoğrafları gösterilerek beyaz gönüllüler üzerinde denendi. Siyah insan fotoğrafları gösterildiğinde, ırkçı eğilimleri olan kişilerde beynin düşünce ve davranışları kontrol eden bölgesinde ciddi bir aktivite artışı gözlendi. 
   
   Irk ayrımı yapan merkez 
   ABD'nin New Hampshire kentindeki Dartmouth Üniversitesi tarafından 30 beyaz denek üzerinde yapılan araştırmada, deneklerden kendilerine fotoğrafları gösterilen insanlara birtakım olumlu veya olumsuz özellikler yakıştırmaları istendi. 
   Fotoğrafına baktıkları siyah insanlara daha çok negatif özellikler yakıştıran deneklerin beyinlerinin düşünce ve hareketleri kontrol eden merkezinde daha fazla hareketlilik olduğunu gören araştırmacılar, bu merkezin ırk ayrımı yapmada etkili olduğunu saptadı. 
   Irkçı eğilimli deneklerin siyahlarla fiziki olarak temasa geçtiklerinde mantık gerektiren bazı görevlerde de başarısız oldukları gözlendi. 
   
   
</TEXT>
</DOC>
