<DOC>
<DOCNO> 195197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/yazar/bila.html </URL>
<DATE> 2003/11/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Irak'taki yönetim 
</HEADLINE>
<TEXT>

   
   Irak'taki geçici yönetim ABD'nin ayağına dolanmaya başladı. ABD güçlerinin yöneticisi Bremer, bir hafta arayla iki kez Washington'a çağrıldı. 
   Irak'taki durum Washington'u giderek sıkıştırıyor. Tablo, Bremer yönetiminin de başarılı olamadığını gösteriyor. 
   Irak Geçici Yönetimi'nden ise ABD'ye karşı çatlak sesler yükselmeye başladı. ABD atadığı yönetimle bile uyum içinde değil. 
   Son olarak KDP lideri Barzani, Hasan Cemal'e ABD'yi şikayet ediyordu 
   "Yönetimi zamanında Iraklılara bırakmadılar, kurtarıcıyken işgalci duruma düştüler." 
   Barzani bile ABD güçlerine "işgalci" diyorsa, Washington'un işi giderek daha da zorlaşacak demektir. O Barzani ki Talabani'yle birlikte ABD güçlerinin en önde gelen işbirlikçisi... 
   ABD, Bremer'i değiştirse bile Irak'ta koşullar değişmeden "başarı" elde etmesi mümkün gözükmüyor. 
   Öncelikle Irak'ta güvenliği sağlayamayan ABD'nin, bu ülkede sağlıklı bir seçim yapması ve yönetimi seçilmiş Iraklılara bırakması mümkün değil. Bu süreç uzadıkça ve ABD askerlerine dönük saldırılar yayıldıkça, hem Irak'taki, hem de ABD'deki seçimin Beyaz Saray'ın istediği gibi sonuçlanması da zora girecektir. 
   Her iki seçimin de Bush yönetimini sıkıştıracağı şimdiden görünüyor. 
   Irak Geçici Yönetimi'nin de gelecek derdine düştüğü söylenebilir. ABD'nin beklediği çalışmalar yerine Irak'ta iktidara gelme hesabı içindeki geçici yönetim üyelerinin "Şark kurnazlığı"yla yavaş yavaş ABD'ye bindirmeye başlamaları bunun göstergesi. Irak halkının desteğini sağlamayı ön planda tutan ABD tarafından atanmış Irak Geçici Yönetimi, Washington için "ayak bağı"na dönüşebilir. 
   Bu koşullarda Beyaz Saray'ın kısa sürede Irak'ta seçime gidilmesini sağlaması ve sandıktan istediği bir iktidarı çıkarması hayal gibi... 
   Her gün şiddeti giderek artan saldırıların yaşandığı, ABD ve diğer yabancı askerlerin karargahlarına kadar uzanan eylemlerin gerçekleştirildiği bir ortamda, ABD nereye ve nasıl sandık kuracak Bu sandıktan ABD yanlısı bir iktidar nasıl çıkacak 
   ABD, Irak direnişçileriyle başa çıkamazsa, seçimi de, normalleşmeyi de sağlayamayacaktır. 
   Bu nedenle Bremer veya atanacak bir başkasının, bütün gücünü ve yoğunluğunu önce güvenliği sağlamaya ayırması kaçınılmazdır. Bu zorlu sürecin her geçen gün Bush yönetiminin ABD'deki desteğini azaltacağı da açıktır. 
   Irak halkı nezdinde de Kürtler dışında destek bulması hele bu koşullarda hiç mümkün değildir. Henüz Sünni Araplara göre sessizliğini koruyan Şii kesimin Irak iktidarı oluşurken nasıl tavır alacağı da belli değildir. 
   ABD elinde sadece Talabani ve Barzani, ortada kalabilir... 
   
      
   
   
</TEXT>
</DOC>
