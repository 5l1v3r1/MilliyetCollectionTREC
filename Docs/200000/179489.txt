<DOC>
<DOCNO> 179489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun05.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin biyolojik saldırıya hazırlanıyor... 
</HEADLINE>
<TEXT>

     Usame Bin Ladin'in hala El Kaide'nin lideri ve başlıca finans kaynağı olduğu, perdenin biraz gerisinde kalmakla birlikte sahneden silinmediği ve Saddam rejiminin devrilmesinden kısa süre sonra, Afganistan dağlarında, 11 Eylül'den bu yana görülen en büyük terör zirvesini topladığı bildirildi. 
     Konuya son sayısında geniş yer veren Newsweek dergisi, Bin Ladin'in zirve toplantısında, ''ciddi projeler üzerinde çalıştığını'' açıkladığını da yazdı. Taliban kaynaklarına göre ''Bin Ladin'in birinci önceliği biyolojik silah kullanmak''. Haberin kaynağı olan kişiler, ''El Kaide örgütünün elinde bu tür silahların bulunduğunu, sorunun, silahların bir yerden bir yere nasıl nakledilecekleri ve kullanılacakları konularında ortaya çıktığını'' söylediler. 
     ''Daha fazla bilgiye sahip olmadıklarını'' kaydeden Taliban kaynakları, ''Usame'nin bundan sonraki darbesi inanılmaz olacak'' diye konuştular. 
     
     PLANDA DEĞİŞİKLİK 
     Newsweek dergisine göre, Bin Ladin'in harekat planında, Halid Şeyh Muhammed'in mart ayında Rawalpindi'de yakalanmasından sonra ciddi değişiklikler yapıldı ve uygulama bir parça gecikti. Bununla birlikte batılı yetkililer, biyolojik silahların elde edilmesinin ve kullanılmasının zor olduğuna dikkat çekiyorlar. 
     
     NEREDE OLDUĞU BİLİNMİYOR 
     Öte yandan dünyanın en çok aranan adamı olmasına rağmen Bin Ladin'in nerede olduğu hala bilinmiyor. Afganistan'daki Amerikan kuvvetleri sözcüsü Albay Rodney Davis, Newsweek'e yaptığı açıklamada, ''Onun nerede olduğunu bilmiyoruz'' diye konuştu. 
     Afganistan'ın dağlık Kunar eyaletinde yaşayan Han Kaka adlı bir kişi ise dergiye yaptığı açıklamada, ''damadı olan Cezayirli Ebu Hamza El Ceziri'nin, 1996 yılından beri, 'büyük şef' olarak adlandırdığı Bin Ladin'in koruması olarak görev yaptığını'' kaydederek, ''Damadım birkaç ayda bir dağlardan iner ve eşi ile 3 oğlunu görmeye gelir. Ancak yıldırım gibi gelir ve gider'' dedi. 
     
</TEXT>
</DOC>
