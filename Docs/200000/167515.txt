<DOC>
<DOCNO> 167515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur10.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp sanılan kızın cinayete kurban gittiğini DNA testi belirledi 
</HEADLINE>
<TEXT>

     Hatay'ın Samandağı İlçesi'nde 1999 yılında kaybolduktan 4 gün sonra cesedi bulunan, ancak kimliği DNA testi ile geçtiğimiz günlerde belirlenebilen Mutlu Balıkçı'nın katillerinin yakalanması istendi. 
     Tepepaşa Beldesi'nde oturan 18 yaşındaki Mutlu Balıkçı, 21 Haziran 1999'da ortadan kayboldu. 4 gün sonra Çevlik Mevkii'nde deniz kenarında başından tabancayla tek kurşunla vurulmuş tanınmaz halde bir kadın cesedi bulundu. Kimliği saptanamayan genç kadının cesedi Samandağı'nda Kimsesizler Mezarlığı'nda toprağa verildi. Olayla ilgili soruşturmayı yürüten jandarma, cesedin Mutlu Balıkçı'nın olabileceği ihtimali üzerine mezarı açtırarak öğretmen babası Nail Balıkçı'ya teşhis ettirdi. Baba Balıkçı, cesedin parmağındaki yüzüklerin kızına ait olduğunu ancak kesin teşhis için DNA testi yapılmasını istedi. Cumhuriyet Savcılığı tarafından yürütülen soruşturma sonunda cesedin kayıp Mutlu Balıkçı'ya ait olduğu DNA testiyle kesinleşti. 
     
     KATİL KİM 

     Kızını öldürüldüğünün kesinleşmesi üzerine yıkılan baba Nail Balıkçı, İnsan Hakları Derneği İHD Hatay Şubesi'ne gelerek katil veya katillerin bulunması için yardım istedi. İHD Yönetim Kurulu Üyesi Şükran Dağ, Mutlu Balıkçı'nın kimliğinin ancak 4 yılda tespit edilebildiğini belirterek, katil veya katil zanlılarının biran önce yakalanması çağrısında bulundu. 
     Mutlu Balıkçı'nın kayıp olduğu günden bu yana yetkililerin olaya gerekli hassasiyeti göstermediğini ileri süren Şükran Dağ, "4 yıl önce bulunan cesedinin Mutlu'ya ait olup olmadığı ailenin verdiği mücadele sonunda belirlendi. Cinayetin çözümü ağırdan alınıyor. Cinayet zanlılarının bir an önce yakalanarak hak ettikleri cezayı almasını bekliyoruz'' dedi. 
     Mutlu Balıkçı'nın babası Nail ile annesi Hikmiye Balıkçı da kızlarının 4 yıldır kayıp olduğunu, bir gün evine döneceği umudunu taşıdıklarını belirterek, "DNA testi ile cesedin kızımıza ait olduğu anlaşıldı. Keşke hala kayıp olsaydı. Bundan sonraki mücadelemiz katil zanlılarının yakalanarak adalet önünde hesap vermesini sağlamak olacak'' diye konuştu. 
     
</TEXT>
</DOC>
