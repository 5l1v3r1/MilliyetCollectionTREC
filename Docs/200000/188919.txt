<DOC>
<DOCNO> 188919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/siy07.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncer CHP'de tek adam yönetimi var 
</HEADLINE>
<TEXT>

      EZELHAN ÜSTÜNKAYA Ankara 

   
   CHP Parti Meclisi üyesi Erol Tuncer adaylığını dün resmen açıkladı. CHP Genel Merkezi'ndeki toplantı için Genel Sekreter Önder Sav'dan izin alındığını belirten Tuncer, parti içi demokrasinin yok edildiğini, hukukun yerini tek adam yönetiminin aldığını savundu. Baykal'la arasında "blok listeyle" başlayan anlaşmazlık yaşayan Sav'ın bu süreçte Tuncer'e basın toplantısı için izin vermesi de dikkati çekti. 
   Eski il ve ilçe başkanlarının oluşturduğu muhalif grup Anadolu Hareketi ise eski İstanbul İl Başkanı Cemal Özdemir'i aday olarak belirledi. Özdemir, "adaylıktan çekilmesi" çağrısında bulunan Tuncer'e kararını değiştirmeyeceği yanıtını verdi. Özdemir, Baykal ve ekibinin başarılı olamadığını öne sürerek, "CHP'nin emanetini taşıyamıyorlar. Genel Başkan'la kamuoyu arasında ciddi bir güven sorunu var. Yönetim anlayışı değişmeli" dedi. 
   
</TEXT>
</DOC>
