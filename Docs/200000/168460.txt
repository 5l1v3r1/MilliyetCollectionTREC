<DOC>
<DOCNO> 168460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun07.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta fuhuş çetesinin başı bir Türk kadın çıktı 
</HEADLINE>
<TEXT>

     New York'ta polis tarafından ortaya çıkarılan son yılların en büyük kadın ticareti çetesinin patronu bir Türk kadın çıktı. 
     Polisin Long Island bölgesinde yaptığı operasyonda, Melissa Grab adını kullanan Özlem M. Ekmekçi adlı Türk kadını, 1 milyon dolar para ve çalıştırdığı 15 hayat kadını ile birlikte yakalandı. 
     Polis kaynakları, Ekmekçi'nin yaklaşık iki yıldır Amerikalı eşi ile birlikte New York ve çevresinde kadın ticareti yaptığının belirlendiğini bildirdiler. 
     Yetkililer, İnternet'te Exotic Escorts adlı bir site üzerinden kadın ticareti yapıldığı ihbarı üzerine sitenin sahibi olarak görünen Özlem M. Ekmekçi ve eşi Ronald Grab'ın izlenmeye başlandığını belirttiler. 
     Bir süre sonra işadamı kılığındaki polislerin, Ekmekçi ve eşi ile bağlantı kurarak Exotic Escorts şirketini satın almak istedikleri ifade edildi. 
     Polislerin, çiftle pazarlık yaparken aynı zamanda da hayat kadını talebinde bulunduklarını bildiren yetkililer, Ekmekçi ve eşinin polisin bu tuzağına düştüğünü, işadamı kılığındaki polislere 5 hayat kadını gönderirken suç üstü yakalandığını kaydettiler. 
     New York polisi, Özlem M. Ekmekçi ve eşinin Long Island'da çeşitli evlerde sakladıkları 1 milyon doları ele geçirirken, operasyonda Ekmekçi ve eşinin çalıştırdığı 15 hayat kadını ve hayat kadınlarını korumakla görevli 5 kişi de yakalandı. 
     Hayat kadınlarının Porto Riko ve Rus kökenli oldukları, Ekmekçi ve Grap çiftinin şirketlerini satıp Florida'ya yerleşmek ve işlerini buradan yürütmek istedikleri bildirildi. 
     
</TEXT>
</DOC>
