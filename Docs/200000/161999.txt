<DOC>
<DOCNO> 161999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko08.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Şeker, Kamu İhale Yasası kapsamı dışında kalmak istedi 
</HEADLINE>
<TEXT>

     İhalelerdeki suiistimalleri önlemek, maliyetleri azaltmak için çıkarılan Kamu İhale Kanunu'nun, KİT'lerin alım ihalelerinde maliyetin daha da artmasına neden olduğu bildirildi. 
     Türkiye Şeker Fabrikaları TÜRKŞEKER Genel Müdürü Azmi Aksu, ''Kamu İhale Yasası, bizim hizmet alımı ve nakliye ihalelerimizde maliyetin en az iki katına çıkmasına neden oluyor'' dedi. 
     Aksu yaptığı açıklamada, inşaat ihalelerindeki aksaklıkları gidermek için çıkarılan yasanın, KİT'lerdeki hizmet alımlarını ve nakliye ihalelerini olumsuz etkilediğini belirterek, TÜRKŞEKER'in yasa kapsamı dışında bırakılması için Kamu İhale Kurumu ve ilgili bakanlıklara başvurduklarını bildirdi. 
     TÜRKŞEKER olarak yılda 10 milyon tonun üzerinde pancarı taşıttıklarını belirten Aksu, şu bilgiyi verdi 
     ''Önceden, taşıtma ihalesini, pancarı ektikten sonra, Haziran-Temmuz aylarında, ürünü tarlada görerek, üretimi tahmin ederek yapardık. Şimdi yasaya göre 90 gün önceden ihaleye çıkmak gerekiyor. Ama ihaleye çıkılması gereken tarihte ne kadar pancar üretimi olacağı belli değil. Pancarı daha yeni ektirdim. Üç ay sonra ne kadar ürün alınacağını ne bileyim Tabiat şartlarına göre üretim değişir. Fazla çıkarsa ne yapayım Şimdi ihalede miktar belirtirken artı-eksi tolerans koyamıyorsunuz. Önceden ihalede gelen zarfları açtıktan sonra tekrar açık eksiltme yapıyorduk. Şimdi en düşük teklifi verene işi vermek zorundayız. Dışarda fiyat konusunda anlaşırlarsa ne olacak, tekrar pazarlık yapamayız.'' Sözleşme gereği, üreticiye, alınan pancarın yüzde 25'i kadar melas verdiklerini, bunun taşıma ihalesinin de pancar taşıma ihalesi ile birlikte yapıldığını, çift yönlü taşıma nedeniyle maliyetlerin daha da düştüğünü anlatan Aksu, yasa gereği şimdi bunu da yapamadıklarını kaydetti. 
     Servis araçları ihalesinde de aynı sorunu yaşadıklarını anlatan Aksu, ''bu bizim taşıma ve her türlü hizmet alımı maliyetlerimizin ikiye katlanmasına neden oluyor'' dedi. 
     TÜRKŞEKER'in 3 yıl sonra çiftçiye dağıtacağı pancar tohumunu da şimdi ihale etmek durumunda bulunduğunu, bu tohumların ancak 3 yılda yetiştiğini ifade eden Genel Müdür Aksu, ''şimdi bu tohum miktarı konusunda da artı-eksi tolerans koymak lazım, artıyı koyamıyorum. Zaman mefhumu bizi çok sıkıntıya sokuyor'' diye konuştu. 
     
     ''İŞTİRAKTEN ARACI ARACILIĞIYLA ALIM YAPILABİLİYOR'' 
     Yasa gereği kendi iştirakleri olan kömür işletmelerinden doğrudan kömür alamadıklarına işaret eden TÜRKŞEKER Genel Müdürü Aksu, ''Rekabet ortamı olmadığı gerekçesiyle, iştirakimiz olduğu için ihalesine bile giremeyeceğiz. Aracı firma girecek ihaleye, ben ordan alacağım'' diye konuştu. 
     Aksu, fabrikalar için 3-5 gün içinde alınması gereken malzemeler konusunda da ihale süresi açısından büyük sorun yaşadıklarını anlattı. 
     
     HER FABRİKA AYRI İHALEYE ÇIKACAK 
     Önceden tüm fabrikaların alım-satım ihalelerinin Genel Müdürlük'te yapıldığını, toptan alım nedeniyle fiyatların daha da indirilebildiğini, zaman kaybı ve bürokrasinin önlendiğini anlatan Azmi Aksu, Kamu İhale Yasası'ndan kaynaklanan engelleri aşmak için, artık her fabrikanın ayrı ihaleye çıktığını, bunun da katılan firmaların arasında anlaşma olasılığını artırdığını söyledi. 
     Aksu, şu bilgiyi verdi 
     ''Şimdi, ihaleye bir itiraz olursa, bütün ihale durduruluyor. Kamu İhale Kurumu inceleme yapıyor, 1 ay içinde cevap veriyor. Tekrar ihale isterse, bir 90 gün daha geçecek. Bu sürede fabrikalar nasıl çalışacak. İtiraz halinde bütün fabrikalar olumsuz etkilenmesin diye fabrika bazında ihale yapmaya başladık. Hiç olmazsa bir fabrikanın ihalesine itiraz olursa, diğer fabrikalardan malzeme desteği sağlıyalım, işler durmasın diye. Ancak, bu hem zaman kaybına, bürokrasiye neden oluyor. Firmaların anlaşma ihtimalini artırıyor, fiyatlar yükseliyor.'' 
     
</TEXT>
</DOC>
