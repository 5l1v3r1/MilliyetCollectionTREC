<DOC>
<DOCNO> 162660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun18.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türkler'in mangal yakması sorun oldu... 
</HEADLINE>
<TEXT>

     Almanya'nın başkenti Berlin'de bazı politikacılar, genelde Türklerin mangal yaktığı parklarda mangal yasağı uygulanmasını istediler. 
     Berlin'de yaşayan Türkler, genelde, cumhurbaşkanlığı konutu olan Bellevue Sarayı karşısındaki Tiergarten adlı yeşil alanda mangal yakmayı tercih ediyorlar. 
     Cumhurbaşkanı Johannes Rau, daha önce yaptığı açıklamada, mangal yakılmasından rahatsız olmadığını, bunun bir kültür olduğunu ifade etmişti. 
     Bild gazetesi, ''Berlinli politikacılar mangal yasağı istiyor'' başlığıyla verdiği haberde, 8-9 Haziran'da kutlanan ''Pfingsten'' Küçük Paskalya tatilinden sonra Berlin'in merkezinde bulunan Tiergarten parkından 200 metreküp çöp toplandığını yazdı. 
     Haberde, Türklerin yoğun şekilde yaşadığı Kreuzberg semtinde çöplerin toplanması için her sezon yaklaşık 150 bin euro harcandığına işaret edildi. 
     Reinickendorf ilçesi Belediye Başkanı Marlies Wanjura CDU , ızgara yapanların, çoğu zaman mangal dahil olmak üzere birçok eşyalarını parklarda bıraktığına dikkati çekerek, ''Parklarda mangal yasağı getirmeliyiz. Başka türlü açıkta mangal yakanları kontrol edemeyiz. Pikniğe evet, mangala hayır'' dedi. 
     Hıristiyan Demokrat Birlik Partisi CDU Berlin Eyalet Meclis Grubu Başkan Yardımcısı Kai Wegner ise, Berlin'in çevresinde özel mangal yerleri kurulmasını talep ederek, ''Parklarda mangal yakılmasına gerek yok'' diye konuştu. 
     CDU'lu Uwe Goetze ve Hür Demokrat Partili FDP Alexander Ritzmann da, mangal yakanların daha sıkı kontrol edilmesini ve gerektiği takdirde ceza verilmesini istediler. 
     Gazete, bir kamuoyu yoklaması da başlatarak, parklarda mangalın yasaklanmasını isteyenlerin 0190 241098, istemeyenlerin ise 0190 241099 numaralı telefonları aramalarını istedi. 
     
</TEXT>
</DOC>
