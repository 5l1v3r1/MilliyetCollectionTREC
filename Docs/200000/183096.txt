<DOC>
<DOCNO> 183096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yazar/uras.html </URL>
<DATE> 2003/09/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Lastik ayakkabı 2.5 milyon lira 
</HEADLINE>
<TEXT>

   
   Niksar'da Arasta Çarşısı 19 numaralı dükkanda Sıtkı Yıldırım on beş yıldır lastik ayakkabı satıyor... Bu lastik ayakkabı gençlerimizin giydiği Adidas veya Nike markalı spor ayakkabılara benzemiyor. Çiftçimizin İkinci Dünya Savaşı'ndaki yokluk döneminde giydiği siyah lastik ayakkabı... Ben bunların günümüzde alıcısı yok sanıyordum... Meğer hala çifti 2.5 milyon liraya satılan bu ayakkabının talebi büyükmüş. 
   Arasta Kahvesi, eski bir kahve... "Son Yolcuların Kahvesi" veya "İhtiyarların Kahvesi" diye ün yapmış. Çünkü gelenlerin çoğu Niksar'ın yaşlıları. İbrahim Yavuz 79 ve Mehmet Aybak 85 ile çay içtim. İbrahim Yavuz ayakkabı ustası. "Nerede eski müşteriler... Gıcırdayan kösele ayakkabı meraklıları " diyor. "Ayakkabı yaparken tabanında iki kösele arasına bir parça sahtiyan keçi derisi koyarız. Yürüdükçe, iki kösele arasında hareket eden keçi derisi, "gıcır gıcır ses yapar... Pek fiyakalı olur..." 
   Niksar'ın Ahmet Duran Ünverdi isminde şehri güzelleştirmek için çırpınan bir Belediye Başkanı var... Roma, Bizans, Danişmend, Selçuklu ve Osmanlı dönemlerine ait çok sayıda esere sahip Niksar'ı turistik bir cazibe merkezi haline getirmeye kararlı. Kelkit Platformu çerçevesinde ÇEKÜL'ün desteği ile eski yapıları restore ediyor. 
   Ahmet Duran Ünverdi, bir Türk - İslam Eserleri Müzesi oluşturmuş. Müzede tarihi ve folklorik eserleri bir araya getirmiş. Girişte Cahit Külebi'nin ve Yekta Güngör Özden'in dizelerini duvara asmışlar. Külebi diyor ki "Tokat'la Niksar arasında Küçük bir ev görünür uzaktan... Siz baksanız bir şey göremezsiniz Benim yurdumdur orası Ardıçlar, gürgenler, tozlu yollar Tokat'la Niksar arası." Yekta Güngör Özden diyor ki "Melik Gazi'den Emrah'a Destanlar, koşmalar, türküler Yüreğim burkulur, gözlerim dolar İlk sevgilim, ilk umudum, ilk yalnızlığım Sularında boy verdiğin Niksar". 
   Belediye Başkanı, Niksar Gelenek ve Kültürünü Yaşatma Derneği'ne müzenin yanında bir yer vermiş. Dernek burada paraya ihtiyacı olan Niksarlı hanımların el işlerini, eşyalarını teşhir ediyor ve satıyor. 
   Lokanta bölümünde öncelikle eşi olmayan veya eşi çalışamayan hanımlar tarafından yapılan yemekler, börekler ve tatlılar müşterilerine sunuluyor. Bu dernek lokalini Niksarlı hanımlar işletiyor. Yemek yapanlar, yaptıklarını sabah getiriyor. Akşam üzeri geliyor, yaptıklarının parasını alıyor. 
   Niksar Vakfı, Çanakçı Deresi yanında eski bir binayı Kültür Evi olarak restore etmiş. 
   Çanakçı Deresi üzerindeki, Durmuş Elmalı'nın işlettiği Adalı Kıraathanesi'nin balkonunda Niksarlılarla sohbet ettik. Ortak arayış, "Niksar'ı daha güzel hale getirmek... Tarihi ve folklorik özelliklerini öne çıkarmak." 
   
      
   
</TEXT>
</DOC>
