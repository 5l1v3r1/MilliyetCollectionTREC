<DOC>
<DOCNO> 150865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko07.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Acayip teşvikler getireceğiz’ 
</HEADLINE>
<TEXT>

Herkesin vergisini kuzu kuzu’ vereceğini belirten Bakan Unakıtan, Özel sektöre acayip teşvikler getiriyoruz’ dedi 
     EYÜP KELEBEK, KEMAL ATLAN Eskişehir DHA 

     Maliye Bakanı Kemal Unakıtan, özel sektöre önemli teşvikler getireceklerini, kayıtdışının üzerine gideceklerini belirtti. Unakıtan "Herkes vergisini kuzu kuzu ödeyecek" dedi. Eskişehir Ticaret Odası tarafından düzenlenen vergi rekortmenleri ödül törenine katılan Unakıtan, "En yüksek vergi verenler benim ortaklarımdır. Vergi ödeyenlerin başımın üstünde yeri var. Fazla vergi ödeyenleri çok seviyorum" diye konuştu. Vergi barışı ile bugüne kadar toplanan paranın 4.5 katrilyonu aştığını belirten Unakıtan, şöyle devam etti 
     "5 katrilyonla bunu tamamlayacağız. Eskileri bir bir çağırıp hesaplarını soracağım. Vergi barışı bitsin, herkes borcunu bankalar aracılığıyla ödeyecek. Senetlerde damga vergilerini kaldıracağız. Kayıtdışı verginin üzerine gideceğim. Herkes vergisini kuzu kuzu ödeyecek." 
     
     Bankalar şirketlerin kapısını çalacak 
     Yakın zamanda faizlerin düşeceğini, bankaların kredi vermek için şirketlerin kapısını çalacağını da öngören Unakıtan, "Özel sektörün yanındayız. Özel sektöre acayip teşvikler getireceğiz" dedi. 
     Unakıtan, Türkiye’nin borçlarını döndürebilmesi konusunda hiçbir sıkıntının olmadığını da belirten Unakıtan, Türkiye’nin 700 milyon dolarlık IMF kredisine ihtiyacı olmadığını ifade etti. 
     Törende Gelir Vergisi’nde ilk 10’a giren Celaleddin Sarar, Mehmet Muhsin Tülek, Savaş Özaydemir, Hasan Kurt, Mehmet Nuri Çobanlı, Sebahattin Sarar, Abdülcelil Arıç, Cemalettin Sarar, Özcan Ünalan ve Birol Çabuk ile Kurumlar Vergisi’nde ilk 10’a girenlere plaketlerini Maliye Bakanı Kemal Unakıtan verdi. 
     
     Müşteri arayacak 
     Maliye Bakanı Kemal Unakıtan, özelleştirme kapsamındaki kuruluşlara müşteri bulmak için önümüzdeki haftadan itibaren Avrupa turuna çıkıyor. Özelleştirme programının önemli projelerini tanıtmak üzere Avrupa’nın finans merkezlerinde tanıtımlar düzenleyecek ekonomi ekibi, nisanın son haftasındaki bu toplantılar öncesinde de Moskova’ya gidecek. Rusya Maliye Bakanı ile görüşecek olan ekip, Türkiye ile Rusya Federasyonu arasındaki çifte vergilendirmenin önlenmesi için anlaşma imzalayacak. 
     
     Hacizler 22 Nisan’da 
     İstanbul Defterdarı Kadir Boy da Vergi Barışı’ndan yararlanmak için yapılan başvuruların 780 bine ulaştığını, bunun rakamsal karşılığının 2.4 katrilyon lira olduğunu bildirdi. Vergi borcuna karşılık Tekel’in Ankara’daki ikiz binalarını alacaklarını belirten Boy, 22 Nisan’dan sonra evde, işte, yolda, her yerde vergi yüzsüzlerini haczedeceklerini söyledi. Defterdarı Boy, ayrıca bu yıl sonunda bütçede ulaşılması öngörülen 85 katrilyon liralık vergi gelirinin 40 katrilyonunu İstanbul’un sağlayacağını sözlerine ekledi. 
     


SİYASET 
























</TEXT>
</DOC>
