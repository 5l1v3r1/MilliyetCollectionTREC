<DOC>
<DOCNO> 150500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo12.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışlarına yeni düzenleme... 
</HEADLINE>
<TEXT>

     TBMM Tarım, Orman ve Köyişleri Komisyonu, at yarışlarında yeni düzenlemeler öngören ve dopinge ceza getiren yasa tasarısını altkomisyona sevk etti. 
     Komisyon'da söz alan Türkiye Jokey Kulübü Başkanı Ömer Faruk Girgin, daha önceki yıllarda 1 milyar dolar ciroya sahip olan at yarışlarının ek vergiler yüzünden geçen yıl 650 milyon dolar ciro yapabildiğini söyledi. 
     Elde edilen cirodan 360 milyon dolarının devlete kaynak olarak aktarıldığını bildiren Girgin, Türkiye'de at yarışlarının Atatürk'ün emriyle 1926 yılında başladığını hatırlattı. 
     Girgin, at yarışlarına ''kumar'' da denilebileceğini ancak bunun bir sosyal ihtiyaç olduğunun unutulmaması gerektiğini ifade ederek, bu sektörden 30 bin kişinin gelir sağladığını belirtti. Türkiye'de bin 700 ganyan bayii bulunduğunu ifade eden Girgin, gerçekleştirdikleri at yarışlarının dünya standartlarında olduğunu söyledi. Girgin, at yarışlarından devlet kesintisinin yüzde 63'e kadar çıktığını bildirerek, bu oranın düşürülmesini istediklerini kaydetti. 
     CHP Antalya Milletvekili Nail Kamacı, evine ekmek götüremeyen insanların at yarışlarına para harcadığını anlatarak, bu sektörün yeni bir düzenlemeye tabi tutulmasını istedi. 
     Tasarının mevcut şekline de karşı çıkan Kamacı, ''dopingin affı olmaz. Bu tasarı doping yapanlara af getirirken, ağız dili olmayan atı cezalandırmayı öngörüyor'' dedi. 
     At yarışında cironun 1 milyar dolara kadar çıktığını duyduğunda gözlerinin faltaşı gibi açıldığını ifade eden Kamacı, Komisyon'da kabul edilen tasarıların hiçbirinin şimdiye kadar Genel Kurul'a getirilmemesini de eleştirdi. 
     
     TASARI NE GETİRİYOR 
     Tasarı At Yarışları Hakkında Kanun'da bazı değişiklikler öngörüyor. 
     Buna göre, yarış usul ve kurallarına, yarış dürüstlüğüne aykırı hareket eden, yarış yerleri ve tesislerinde düzen ve disiplini bozan at sahibi, antrenör, jokey, jokey yamağı, seyisler ve sair hizmetliler yanında atın hizmetinde ve yarışlarla ilgili diğer işlerde çalışanların hakkında uyarı ve para cezası verilebilecek. 
     
     DOPİNGE CEZA 
     Atın dopingli koşturulduğunun belirlenmesi halinde, doping olayına katıldığı belirlenen at sahipleri, bunların vekil ve binicileri ile doping fiiline katıldıkları tespit edilmemiş olsa bile atların bakım, beslenme ve idman işleri ile doğrudan ilgili olan antrenör, at sahibi antrenör, seyisbaşı, seyis ve sair hizmetlilerine ilk defasında yarışlarla ilgili yerlere geçici olarak girememe ve para cezası verilecek. Ayrıca antrenör, at sahibi-antrenör, binici, seyisbaşı, seyis ve sair hizmetlilere geçici süreyle yarışa katılmama cezası uygulanacak. Fiilin ikinci kez tekrarı halinde, para ve men cezaları iki katına çıkarılacak üçüncü kez işlenmesi durumunda sürekli men cezası uygulanacak. 
     Doping fiiline katıldıkları belirlenen koşularda görevli kişiler hakkında, yarışlarla ilgili yerlerden sürekli uzaklaştırma ve para cezası verilecek. Bu kişiler derhal görevlerinden uzaklaştırılacak ve bir daha yarış işinde görev verilmeyecek. 
     
     DOPİNGLİ ATA CEZA 
     Doping fiiline at ilgililerinin katıldıkları belirlenmemiş olsa bile, dopingli koşturulduğu belirlenen at, ilkinde bir yıl, ikincisinde iki yıl ve üçüncü defasında ise süresiz olarak koşulara katılmaktan men edilecek. 
     Aynı atın yeniden dopingli koşturulduğu veya aynı kişiye ait başka bir atın dopingli olduğunun saptanması durumunda da bu durum eylemin tekrarı sayılacak. Ayrıca dopingli koşan atlara ikramiye ve yetiştiricilik pirimi ödenmeyecek. 
     Tasarı, getirilen yeni düzenlemenin yürürlüğe girdiği tarihten önce işlenen fiiller nedeniyle verilen disiplin cezalarını bir defaya mahsus olmak üzere bütün sonuçlarıyla birlikte ortadan kaldırılmasını öngörüyor. 
     





</TEXT>
</DOC>
