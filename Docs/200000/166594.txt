<DOC>
<DOCNO> 166594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun28.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan eski İçişleri Bakanı'na 11 yıl hapis... 
</HEADLINE>
<TEXT>

     Eski Azerbaycan İçişleri Bakanı İskender Hamidov'a 11 yıl hapis cezası verildi. 
     Hamidov, tekrar yargılanması sürecinde Bakü Yüksek Mahkemesi'nde görülen davasının bugünkü son duruşmasında 11 yıl hapse mahkum edildi. 
     Eski Cumhurbaşkanı Ebulfez Elçibey döneminde İçişleri Bakanlığı yapan Hamidov, görevini kötüye kullanmak ve zimmetine para geçirmek suçlarından 1994'te 14 yıl hapis cezasına çarptırılmış, adı Avrupa Konseyi tarafından hazırlanan siyasi tutuklular listesinde yer almış ve tekrar yargılanmasına karar verilmişti. 
     Mahkeme süresince yapılan suçlamaları kabul etmeyen ve kendisine komplo kurulduğunu savunan Hamidov'un tekrar yargılanma sürecinin sonuçlanmasının uzun sürmesi, Avrupa Konseyi toplantılarında da gündeme gelmişti. 
     Avrupa Konseyi'nin siyasi tutuklu kabul ettiği isimler konusunda ısrarlı olacağını belirten gözlemciler, Hamidov'un aldığı cezanın büyük bölümünü tamamladığına işaret ederek, Konsey'in Sonbahar toplantılarından önce imzalanacak bir af yasasıyla Hamidov'un da serbest kalabileceğini belirtiyorlar. 
     Azerbaycan Milli Demokratik Partisi, İskender Hamidov'u 15 Ekim'de yapılacak Cumhurbaşkanlığı seçimlerine aday göstererek, bu amaçla Merkezi Seçim Komisyonu'na başvurmuştu. 
     
</TEXT>
</DOC>
