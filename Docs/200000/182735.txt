<DOC>
<DOCNO> 182735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur21.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Boşat'ın BJK aleyhine açtığı dava karara kaldı... 
</HEADLINE>
<TEXT>

     Hakem Muhittin Boşat'ın, Beşiktaş Jimnastik Kulübü BJK aleyhine açtığı 25 milyar liralık tazminat davası karara kaldı. 
     İstanbul 11. Asliye Hukuk Mahkemesi'ndeki duruşmaya, BJK'nın avukatı Ömer Bedük, Kulüp Başkanı Serdar Bilgili'nin avukatı Cüneyt Gülbaş ile Muhittin Boşat'ın avukatları Nilgün Fidan ve Murat Söylemez katıldı. 
     Duruşmada söz alan Boşat'ın avukatları Fidan ve Söylemez, davanın karara bağlanması gerektiğini söylediler. 
     Mahkeme Hakimi Ayhan Kadıoğlu, tarafların verdikleri son dilekçelerinin incelenip karar verilmesine hükmederek duruşmayı erteledi. 
     Hakem Muhittin Boşat'ın avukatlarınca hazırlanan dava dilekçesinde, Türkiye 1. Süper Futbol Ligi'nde 14 Nisan 2002 tarihindeki Beşiktaş-Fenerbahçe maçı nedeniyle yapılan açıklamalarda, Boşat hakkında asılsız iddialarda bulunulduğu ileri sürülüyor. 
     Dilekçede, BJK ile Başkan Serdar Bilgili'den 25 milyar lira manevi tazminat talep ediliyor. 
     
</TEXT>
</DOC>
