<DOC>
<DOCNO> 151679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo40.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Galatasaray'dan korkmuyor... 
</HEADLINE>
<TEXT>

     Adanaspor'da, hafta sonu yapılacak Galatasaray maçından çekinilmiyor. 
     Adanaspor Teknik Direktörü Yılmaz Vural, 5 Ocak Stadı'nda düzenlediği toplantıda, zor geçecek bir maça hazırlandıklarını, Galatasaray'ın sahasında iyi oynadığını ve puan vermediğini, ancak bunları aşacaklarına inandıklarını söyledi. 
     Son haftalardaki oyuncuların performansından memnun olduğunu ifade eden Vural, 3'ü deplasmanda 6 maçlarının kaldığını belirterek, şunları kaydetti 
     ''3 hafta üst üste şampiyon adayları Galatasaray, Gençlerbirliği ve Beşiktaş ile oynayacağız. Ayrıca Samsunspor gibi zorlu bir rakip var. Yakın hedefte kendimizi 4 maça göre ayarladık. Hedefimiz bu maçlardan 7 puan almaktır. Son 2 haftaya girerken 36 puanımızın olması şart. 
     Galatasaray'dan çekinmiyoruz. Elbette deplasman zorluğu olacak. Galatasaray yenilmeyecek takım değil. Tüm futbolcularım inanırsa puanla döneriz, yeter ki inanalım. 
     Düşme hattında Kocaelispor'dan sonra en sıkıntılı takım biziz. Deplasman maçlarından mutlaka puan getirmeliyiz. Bunu başaracağımıza inanıyorum.'' Vural, kart cezalısı Ercan ile sakatlıkları süren Gökmen ve Pachola'nın Galatasaray'a karşı forma giyemeyeceklerini hatırlatarak, ''Cafer, Necati ve İlker'in de 3'er sarı kartları var. Dikkatli olmak durumundayız'' dedi. 
     
     NOUMA'NIN DAVRANIŞI 
     Vural, bir soru üzerine Beşiktaşlı Nouma'nın Fenerbahçe'ye attığı golden sonra yaptığı hareketin hoş görülür bir tarafı olamayacağını belirterek, ''Büyük bir ahlaksızlık örneği sergiledi. Bu çirkin hareket sadece Fenerbahçe tribünlerine değil, tüm sporseverlere yapılmış bir davranıştır. İyi futbolcu olmak kadar, iyi insan olmak da önemli. Dileğim gereken dersin fazlasıyla verilmesidir'' diye konuştu. 
     





</TEXT>
</DOC>
