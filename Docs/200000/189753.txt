<DOC>
<DOCNO> 189753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/eko07.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enerjide imtiyaz dağıtılmayacak' 
</HEADLINE>
<TEXT>

   ANKARA ANKA 
   
   Enerji Piyasası Düzenleme Kurulu EPDK Başkanı Yusuf Günay, Devlet Denetleme Kurulu'nun enerji sektöründeki yolsuzlukların anlatıldığı rapora ilişkin olarak, "Geçmiş dönemde devlet eliyle imtiyaz dağıtılarak yönetilen elektrik piyasasında yapılan hiçbir proje yoktur ki burada eleştirilmesin" diyerek görüşlerini dile getirdi. 
   Günay, CNN Türk'te katıldığı bir programda soruları yanıtladı. Sektörün serbest piyasa faaliyete geçirilmesiyle imtiyaz dağıtmaktan vazgeçileceğini belirten Günay, insanların kendi yatırımını kendisinin yaparak, daha ucuza üreterek ticaret gerçekleştireceğini bunu yapamayanların da piyasadan çekileceğini belirtti. Böyle bir piyasada yolsuzluk ve usulsüzlüğün olmayacağını söyleyen Günay enerji sektöründe kalıcı ucuzluk için elektrikle ilgili KİT'ler ve doğalgaz dağıtımının özelleştirilmesinin şart olduğunu ifade etti. 
   
   
</TEXT>
</DOC>
