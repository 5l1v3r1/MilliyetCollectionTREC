<DOC>
<DOCNO> 154957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko08.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi bürokratları AKP'lileri rahatlattı 
</HEADLINE>
<TEXT>

     ABDULLAH KARAKUŞ Ankara 

     AKP Merkez Yürütme Kurulu'nun MYK önceki akşamki toplantısına katılan Merkez Bankası Başkanı Süreyya Serdengeçti ve Hazine Müsteşarı İbrahim Halil Çanakçı, Başbakan Recep Tayyip Erdoğan'ı ve AKP yönetimini rahatlattı. Serdengeçti ekonominin iyiye gittiğini söyledi. Reel faizlerin düşmesinin ekonomiyi de düzlüğe çıkaracağını belirten Serdengeçti, "İhracatta da, bankalararası kredi hacminde de artış var. Program başarıyla uygulanırsa daha iyi gelişmeler olabilir. İthalattan korkmayalım. Mali disipline uyulması da ekonomi açısından önemlidir" dedi. 
     Çanakçı ile Müsteşar Yardımcısı Hakan Özyıldız da özellikle dış borç yükünün günden güne azaldığı üzerinde durdu. İkili, "Borçlanma faizi aşağı çekiliyor. 92 milyar dolar borcu döndürmek için gereken yapılacak. Böyle giderse 2006 - 2007'de AB'nin borç kriterlerini yakalayabiliriz" diye konuştu. 
     

</TEXT>
</DOC>
