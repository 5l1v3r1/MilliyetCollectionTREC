<DOC>
<DOCNO> 171991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur14.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz geldi, 'söğüşçülere' dikkat.. 
</HEADLINE>
<TEXT>

     Emniyet yetkilileri tatile çıkacak vatandaşları ''söğüşçülere'' karşı uyardı. 
     Ankara Emniyet Müdürlüğü Yankesicilik ve Dolandırıcılık Büro Amirliği yetkilileri, yaz aylarıyla birlikte tatile çıkan, özel ya da toplu taşıma araçlarıyla seyahat eden vatandaş sayısında artış olduğuna dikkati çekerek, ''tanışma numarası ile samimiyet kurarak, karşısındaki kişinin yiyecek ve içeceklerine uyuşturucu madde koyup, kendinden geçmesini sağlandıktan sonra para veya eşyalarının alınması'' olarak tanımlanan ''söğüşçülük'' olaylarına karşı tatilcilerin de uyanık olmalarını istedi. 
     Vatandaşların şehirlerarası yolculuklarda veya herhangi bir yerde yeni tanıştıkları kişilerin ambalajlı da olsa ikram ettikleri sigara, yiyecek ve içecek maddeleri ile emanet etmek istedikleri eşyaları almamaları gerektiğini belirten yetkililerin, seyahat esnasında ya da tatil boyunca yaşanabilecek söğüşçülük, yankesicilik ve dolandırıcılık gibi olaylara karşı önerileri şöyle 
     -Tanınmayan birinin gösterdiği samimiyetten şüphe duyulmalı. 
     -Altın bilezik, kolye gibi değerli ziynet eşyaları takılmamalı. 
     -Çantada veya cepte çok miktarda para ve değerli eşya taşınmamalı. 
     -İçerisinde değerli eşya ve para bulunan poşet, çanta, paket kesinlikle görüş alanı dışında bırakılmamalı. 
     -Bulunulan ortamda meydana gelen sıkışıklık kargaşa, kavga gibi dikkat dağıtıcı olaylarda şüpheci olunmalı. 
     -Toplu taşım araçlarına iniş ve binişlerde itilme ve sıkıştırılmalara dikkat etmeli. Çanta ve cüzdanların üzerinizde olup olmadığı kontrol edilmeli. 
     -Kısa süreli de olsa, otomobilden inildiğinde kontak kapatılmalı, kapılar kilitlenmeli ve arabanın içerisinde çanta, cep telefonu gibi değerli eşya bırakılmamalı. 
     -Alışveriş esnasında değerli eşya, cüzdan vb. alışveriş sepetine konulmamalı. 
     -Sokakta tanımadığınız kişilerden, seyyar satıcılardan döviz veya altın alınmamalı. 
     -Tren ve otobüs garlarında binilen takside ücret verilirken para miktarı belirtilerek verilmeli. 
     
</TEXT>
</DOC>
