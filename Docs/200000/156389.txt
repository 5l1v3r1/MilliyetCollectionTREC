<DOC>
<DOCNO> 156389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko15.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Telecom İtalia Mobile Türkiye'nin 2. büyük operatörü olabiliriz 
</HEADLINE>
<TEXT>

     Cep telefonu operatörü Aria'nın İtalyan ortağı Telecom İtalia Mobile'nin TİM İcra Komitesi Başkanı CEO Marco De Benedetti, Aria-Aycell birleşmesinde hedefin, Haziran ayı sonuna kadar son anlaşmayı imzalamak olduğunu söyledi. 
     Aycell ile Aria arasında ön anlaşmanın açıklanmasının ardından Milano'daki bir konferanstaki konuşmasında konuyla ilgili bilgi veren De Benedetti, ''Türkiye'de en büyük cep telefonu operatörü pazarın yüzde 70'ine sahip. Biz, ülkede 2. büyük operatör olma olasılığına sahibiz'' dedi. 
     De Benedetti ayrıca, ''Anlaşmayla birlikte 5 bin 500 baz istasyonuna sahip olacağız. İlk sıradaki cep operatörünün ise 6 bin baz istasyonu var. Bu ilk operatörün baz istasyonunda eşit ağa sahip olmakla görüş açısından hemen aynı düzeyde kaliteye ulaşacağız'' diye konuştu. 
     TİM'in CEO'su, Aycell ile imzalanacak son anlaşma sonrasında TİM ve Türk Telekom'un yüzde 40'ar, İş Bankası'nın da yüzde 20 payı olacağını açıkladı. 
     De Benedetti, Aycell ile Aria arasında anlaşma sonrasında kendilerinin kağıt üzerinde tüm yasal haklara sahip bir şirket haline dönüşeceklerini ve bu şekilde Türkiye'den kazanç elde etmeye başlayabileceklerini savundu. 
     TİM-Aycell birleşmesinde yönetimin kimde olacağı ile ilgili olarak ise De Benedetti, ''Yönetimin sorumluluğu ile endüstri ortağı olacağız'' dedi. 
     
</TEXT>
</DOC>
