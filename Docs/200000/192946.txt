<DOC>
<DOCNO> 192946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/ydemirkol.html </URL>
<DATE> 2003/11/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum'un garip oyunu 
</HEADLINE>
<TEXT>

   
   Yine futboldan bahsetmek çok zor. Yine dehşet var. Ve yine seyreden kolluk kuvvetleri. Faili belli suçlara müdahale edemeyen emniyet. Bilerek, isteyerek yaratılan terör. Herkesi içine çeken, taraf yapan şiddet yine aynı... Futbol değersizleşiyor. Aynı insanların beslediği, aynı maşaların alet olduğu bildik çamur. Hayırlı seyirler. 
   Bütün bunların üzerine futboldan bahsetmek zor geliyor. Zaten sahadaki de futbola benzemiyor. Sebat beş adam adama markajcıyla maça başladı. Semavi, Serhat'la Macit, Van Hooijdonk'la Abdurrahman, Kemal'le Sedat, Tuncay'la ve Marek, Aurelio'yla. Hamza arkada serbest oynuyordu. Erman ise önde. Sahanın her yerinde devam eden bir sürek avı. Öyle sıkı bir markaj vardı ki, Sebat'ın dizilişini anlamak mümkün olmuyordu. Fenerbahçe hangi şekle girse Sebat da öyle oluyordu. Kaptıkları her topla Yusuf'un ayağından ilk yarıda Sumiela'yı, ikinci yarıda ise Orhan'ı kaçırmayı amaçladılar. Daum, Adana maçındaki gibi Tuncay'ı, Van Hooijdonk'un yanına çekip 4 - 2 - 4 gibi oynatınca bu adam adama iyice sıkıştı. Göbek öyle kalabalık oldu ki, oradan sürpriz bir adam kaçırmak olanaksız oldu. Fatih ve Petkov çizgiye inemeyip, Serhat da sezonun en kötü oyunlarından birini oynayınca Fenerbahçe ilk akınını 39'da bulabildi. Ondan önce gole yaklaşmaları attıkları sayısız korner ve iki serbest vuruşla gelmişti. 35'te buldukları gol ise Metin Aktaş'ın ikramıydı. İkinci yarıya Sebat, oyunu daha ileride kabul eden bir anlayışla başladı. Ceza sahasına yapışmanın en azından bol korner nedeniyle sorun yaratacağını anlamış olmalılar. Yine de çok iyi geri dönüp, rakiplerini iyi karşıladılar. Fenerbahçe yine pozisyon yaratamıyordu. Bu demode planı bozamadılar. Ve Daum yine Yusuf'u oyuna sürdü. Ama bu kez Tomas çıkmıştı, Fenerbahçe ikili savunmaya döndü. Fatih, Orhan'ı tutuyor, Luciano sarkık duruyordu. Ama kötü futbol bitmedi. Hiç niyeti olmayan Sebat'a pozisyonlar verdiler. Halı saha futbolu, sokak arası işleriyle gol aradılar. Rebrov'un oyuna girip hücum hattının daha da şişmesiyle, Sebat Teknik Direktörü Mehmet Birinci, ikinci bir hücumcuyu, İbrahim'i oyuna sürdü ve bugüne kadar Daum'a karşı hiç yapılmayanı yaptı. Bol bol boş alan buldular ama çok güçsüzlerdi. Fenerbahçe son birkaç dakikadaki doldur - boşalt futboluyla belki maçı koparabileceği bir skor bulabilirdi, ama doğrusu ikinci yarı performansıyla maçı hak eden taraf ev sahibi Sebat'tı. 
   
      
   
</TEXT>
</DOC>
