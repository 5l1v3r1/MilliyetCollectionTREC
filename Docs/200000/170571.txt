<DOC>
<DOCNO> 170571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko10.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a maliye ablukası... 
</HEADLINE>
<TEXT>

     Antalya'nın Kemer ilçesinde dün gece sahneye çıkan ünlü pop sanatçısı Tarkan'ın 75 bin dolar 105 milyar lira ücret aldığı bildirildi. 
     Büyük bir bölümünü Rus turistlerin oluşturduğu yaklaşık 20 bin kişinin izlediği Tarkan'ın konseri Maliye Bakanlığı tarafından adeta ''abluka'' altına alındı. 
     Aura Club ile yüzde 80 hissesi Tarkan Tevetoğlu'na ait olan Hit Müzik ve Organizasyon Şirketi arasında yapılan ve Maliye görevlilerine bildirilen sözleşmede sahne ücretinin 75 bin dolar olarak belirtildiği bildirildi. 
     Antalya'nın Kemer İlçesi'nde Aura Club'ta Tarkan'ın verdiği konser nedeniyle Antalya Defterdarlığı'ndan 12 yoklama memuru, 1 vergi denetmeni ile Ankara'dan 2 Hesap Uzmanı görev aldı. Maliye elemanları, Tarkan'ın Rus hayranlarına bilet satan seyahat acentelerini de denetim altına aldı. Konsere giriş sırasında kapıda Maliye elemanları yazar kasa koydurtarak, tüm biletlere işlem yaptırdı. Tarkan'ın konser biletleri 25 milyon liradan satışa sunulmuştu. 
     Maliye elemanları, Tarkan'ın konseri için eğlence mekanları ile konser sırasında yaptıkları yoğun denetim nedeniyle vergi kaçağının olmadığını kaydettiler. 
     Maliye yoklama memurları, Aura Club içindeki tüm eğlence yerlerinde fişsiz ve adisyonsuz satış yapılmasını önlemek amacıyla kasalara oturdular. Bu eğlence yerlerinde Tarkan'ın konser süresince yaklaşık 15 milyar liralık hasılat elde edildi. 
     Aura Club yöneticileri ile Maliye Bakanlığı görevlileri arasında denetim sırasında sık sık sert tartışmalar yaşandı. Konseri izleyen sanatseverlerin Maliye'nin denetiminden memnun oldukları gözlendi. 
     Konserde 15 bin biletin satıldığı ve 5 bin davetiyenin dağıtıldığı belirtilirken elde edilen hasılatın 300 milyar lirayı aştığı bildirildi. 
     Antalya ve Kemer protokolü ile, özel olarak Tarkan'ı dinlemeye gelen bazı turistler, konseri sahnenin kurulduğu platformun yanına demirledikleri yattan seyrettiler. 
     
</TEXT>
</DOC>
