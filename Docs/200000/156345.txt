<DOC>
<DOCNO> 156345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun12.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı "Türkiye ekonomik programa uymalı" 
</HEADLINE>
<TEXT>

     ABD Hazine Bakanı John Snow, Türkiye'nin, Uluslararası Para Fonu IMF ile yürüttüğü ekonomik programa, ''sıkı sıkıya uyması'' çağrısında bulundu. 
     Snow, Reuters ajansına verdiği demeçte, ''Bizim bakış açımızdan Türkiye'nin, üstlendiği taahhütleri yerine getirmesi kesinlikle şart'' dedi. 
     John Snow, daha önce yaptığı bir açıklamada, Türkiye'nin ekonomik programa bağlılığının, ABD Başkanı George W. Bush'un, Türkiye için ek bütçede ayırdığı 1 milyar dolarlık yardımın onaylanması için de şart olduğunu kaydetmişti. 
     Kongrede kabul edildikten sonra Bush'un da onayladığı paranın, 8.5 milyar dolara kadar kredi veya kredi garantisi olarak da Türkiye'ye verilmesi söz konusu. Snow, yardımın Türkiye'ye hibe olarak mı yoksa kredi veya kredi garantisi olarak mı verileceği konusunda bir karara varılmadığını belirtti. 
     
</TEXT>
</DOC>
