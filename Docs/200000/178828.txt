<DOC>
<DOCNO> 178828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko07.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim aboneleri mağdur olmayacak' 
</HEADLINE>
<TEXT>

   Ulaştırma Bakanı Yıldırım, Telsim'in lisans hakkıyla ilgili alınacak karar ne olursa olsun abonelerin mağdur olmamasına çalışılacağını söyledi 
      
   Ulaştırma Bakanı Binali Yıldırım, Telsim'in lisans hakkının iptaline ilişkin herhangi bir gelişme olmadığını belirterek, "Karar ne olursa olsun abonelerin mağdur olmaması, Ulaştırma Bakanlığı olarak üzerinde durduğumuz konudur" dedi. 
   Yıldırım, TCDD Genel Müdürlüğü'nde, kurumun yeni hedeflerini gerçekleştirmeye yönelik olarak belirlenen 'hızlı, emniyetli, kaliteli ulaşım' vizyonunun tanıtılması amacıyla düzenlenen toplantıya katıldı. 
   
   Çalışmalar sürüyor 
   Burada gazetecilerin sorularını yanıtlayan Yıldırım, "Telsim lisansının iptaline ilişkin herhangi bir gelişme var mı " sorusu üzerine, böyle bir gelişme olmadığını söyledi. 
   Yıldırım, "Telekomünikasyon Kurumu'nun, Telsim'in lisans hakkının iptaline ilişkin çalışmalarının ne zaman sonuçlanacağı belli mi " sorusunu yanıtlarken de şöyle konuştu "Çalışmalar devam ediyor. Çeşitli toplantılar yaparak durum değerlendirmesinde bulunuyorlar. Bizim onlara bir müdahalemiz söz konusu değil. Onlar, bağımsız bir üst kuruldur. Kendileri, tüm gelişmeleri değerlendirerek herhalde kısa sürede sonuca varacaklar." 
   "Telsim'in lisansının iptali söz konusu olursa abonelerin mağduriyetinin giderilmesi için herhangi bir çalışma başlatıldı mı sorusu üzerine de Yıldırım, şöyle konuştu 
   "Karar ne olursa olsun abonelerin mağdur olmaması, Ulaştırma Bakanlığı olarak üzerinde durduğumuz konudur. O bakımdan da biz temel olarak üst kurulun görevine hiçbir şekilde müdahil olmayız. Onlara bir görüş empoze etmemiz söz konusu olamaz. Ama bizim hassas ve duyarlı olduğumuz nokta, abonelerin mağdur olmamasıdır. O yüzden kuruma, çalışmalarında bu konuya özellikle dikkat etmelerini önerdik. Onlar da çalışmalarında bu hususa dikkat edeceklerdir." 
   
   
</TEXT>
</DOC>
