<DOC>
<DOCNO> 177720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/ekonomi/eko01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da ilk gözaltılar 
</HEADLINE>
<TEXT>

   İfadelerinin alınması için aranan 26 kişiden 6'sı gözaltına alındı. Gözaltına alınanlar arasında İmar Bankası'nın eski yönetim kurulu üyeleri de bulunuyor 
      ERDAL KILINÇ İstanbul 
   
   Tasarruf Mevduatı Sigorta Fonu'na TMSF devredilen İmar Bankası'yla ilgili soruşturmayı yürüten Şişli Cumhuriyet Başsavcılığı'nca ifadelerinin alınmasına karar verilen 26 kişiden 6'sı, polis tarafından gözaltına alındı. 
   İmar Bankası ile Merkez Yatırım ve Ticaret AŞ'nin eski yönetici ve sorumlularından oluşan savcılığın belirlediği 26 kişinin isim listesine göre aramalarını sürdüren İstanbul Mali Şube Müdürlüğü'ne bağlı ekipler, çeşitli semtlerde 18 ayrı adreste araştırma yaptı. Araştırmaya Organize Suçlar Şubesi de katıldı. Bu operasyonlar sırasında, soruşturma kapsamında ifadelerinin alınmasına karar verilen 26 kişiden 6'sı gözaltına alındı. 
   
   MASAK'tan rapor bekleniyor 
   Vatan Caddesi'ndeki İstanbul Emniyet Müdürlüğü'ne getirilen ikisi kadın 6 kişi arasında bankanın eski yönetim kurulu üyelerinden Gürol Demirkol, Sami Bulut ve Birol Çilingir de bulunuyor. Genel Müdür Yardımcısı Mehmet Koray Özkaya da ilk gözaltına alınanlar arasında yer aldı. Gözaltına alınan kadınların da yine bankada yönetici pozisyonunda bulunan Dilek Atıcı ve Gül Handan Ertargın olduğu öğrenildi. 
   Teker teker emniyet müdürlüğü binasına getirilen zanlılar, Mali Şube Müdürlüğü'nün bulunduğu binaya garaj kapısından alındılar. Ardından özel ekip tarafından "nitelikli dolandırıcılık", "zimmet", "usulsüz açılan off shore hesapları" ve "bilgi saklamak" suçlamalarıyla ilgili sorgulanmalarına başlandı. 
   "Çifte hesaplar", "vergi kaçakçılığı" ve "karapara" suçlamalarıyla ilgili de MASAK'tan gelecek rapor doğrultusunda sorgu derinleştirilecek. 
   
   Sahtecilik ve zimmet delilleri savcıda    TOLGA ŞARDAN 
   Şişli Başsavcılığı'nın yürüttüğü İmar Bankası soruşturması yeni boyut kazandı. Daha önce Uzanlar hakkında Bankalar Yasası'na muhalefet suçundan rapor hazırlayan yeminli murakıplar, "zimmet, sahtekarlık ve teşekkül halinde suç işlemek" konusunda üçüncü bir rapor hazırlayarak savcılığa teslim etti. 
   Florya'daki Kök İnşaat'ın binasındaki 6 dev kasadaki evrakta üzerindeki incelemelerde, şirketlerin hisse devirleri, çifte hesap kayıtlarıyla banka işlemleri mercek altına alındı. Murakıp ve uzmanlar, Bankacılık Yasası'na muhalefetle ilgili iki raporun ardından, Uzanlar'ın 'teşekkül halinde suç işlediği'ne ilişkin üçüncü bir rapor düzenleyip savcılığa verdi. 
   Raporda başta İmar Bankası olmak üzere holdinge bağlı bazı şirketlerin "sahketarlık, zimmet ile bilgi ve belge vermemek" suçlarının yer aldı. İmar Bankası üzerinden Hazine bonosu alımı için vatandaşlardan toplanan paraların sahtekarlık yoluyla zimmete geçirildiği ifade edilen raporda, bilgisayar kayıtlarındaki çelişkilerin yanı sıra, "bankanın Hazine bonosu almaya yetkisi olmamasına karşın açıktan satış yaparak" suç işlendiği belirtildi. 
   İstanbul Emniyet Müdürlüğü'nden üst düzey bir yetkili "Soruşturma için Florya'da çıkan belgeler yeter. Sahtecilik ve zimmet konusu net. Ancak, mudiler ayrı ayrı şikayetçi olursa olayın boyutu değişir" dedi. 
   
   Sorgu poliste olacak    Uzan ailesinin soruşturmayı yürüten savcıya ifade vermek amacıyla arayışta bulunduğu öne sürülürken, savcının ifadelerin İstanbul Emniyet Müdürlüğü'nde alınması yönünde polise talimat verdiği belirtildi. Bir yetkili gelişmeleri şöyle değerlendirdi 
   "Suç teşekkülü net olarak ortada. Rapor hazırlandı ve savcının incelemesine sunuldu. Savcı burada suçlara göre ceza isteyecek. Şimdiye kadar suçun ortaya çıkarılmasını bekledik, ancak cumadan 22 Ağustos itibaren yakalama çalışmalarına yoğunlaşıldı." 
   Bu arada, polisin elinde Uzanlar'ın halen İstanbul'da oldukları yönünde bilgi bulunduğu belirtildi. "İstanbul saklanmak için son derece ideal" diyen bir emniyet yetkilisi, Uzanlar'ın bulunabileceği İstanbul içinde bazı alternatif adreslerin izlemeye alındığını bildirdi. 
   
   
</TEXT>
</DOC>
