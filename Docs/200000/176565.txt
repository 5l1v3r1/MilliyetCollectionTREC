<DOC>
<DOCNO> 176565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur27.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul depremi için master plan hazırlandı... 
</HEADLINE>
<TEXT>

     İstanbul Büyükşehir Belediyesi ile Ortadoğu Teknik Üniversitesi, Boğaziçi Üniversitesi, İstanbul Teknik Üniversitesi ve Yıldız Teknik Üniversitesi işbirliğiyle hazırlanan ''İstanbul Deprem Master Planı'' tanıtıldı. 
     Lütfi Kırdar Uluslararası Kongre ve Sergi Sarayı'nda düzenlenen tanıtım toplantısında konuşan İstanbul Valisi Muammer Güler, depreme hazırlık çalışmalarının bir imkan meselesi olduğunu belirterek, ''Yumurta kapıdadır. Bunun için hazırlıklı olunmalıdır. İstanbul bizim artık terk edemeyeceğimiz bir yerdir. Bu yüzden gerekli tedbirleri almamız gerekiyor'' dedi. 
     İstanbul Büyükşehir Belediye Başkanı Ali Müfit Gürtuna da, kanuni sorumlulukları olmamasına rağmen deprem ve afet konusuna çok ciddi şekilde girdiklerini, itfaiye ve afet müdahale ekiplerinin, dünyanın en modern araç gereçlerine sahip olduğunu ifade etti. 
     Gürtuna, ''Bu çalışma, İstanbul'da risk yönetiminin nasıl yapılacağını ortaya koymaktadır. Böylece, bina stokunun takviyesi ve güçlendirilmesi de mümkün olacaktır'' diye konuştu. 
     
     PLANDA NELER VAR 

     "İstanbul Deprem Master Planı" olası bir deprem tehlikesine karşı mevcut yapıların deprem güvenliklerinin incelenmesi ve yeterli güvenliğe sahip olmayan yapıların tespit edilmesini sağlayacak. 
     Plan'da binaların deprem dayanımlarının incelenmesinin de "sokaktan inceleme", "birinci kademeye oranla daha ayrıntılı inceleme ve değerlendirme" ve "her tekil bina için ayrıntılı analiz" olmak üzere 3 aşamada yapılması öngörülüyor. 
     Plandan bazı satırbaşları şöyle 
     - İstanbul'da bulunan 898 bin 444 bina uzmanlarca kontrolden geçirilecek ve bir envanter hazırlanacak. Plan, Zeytirburnu'nun ardından Fatih'te, sonrasında da tüm İstanbul'da hayata geçirilecek. 
     - Türkiye'de sismolojik çalışmalar yapan 11 kurum tek elde toplanacak. 
     - 5 bin bina yassı kadayıf şeklinde yıkılacak. Güçlendirme çalışmalarıyla bu binalarda ikamet eden 20 bin kişi kurtarılacak. 
     - Planı bünyesinde gerçekleştirilecek çalışmalarda tespit edilen yüksek riskli binalar güçlendirilecek ya da yıkılacak. İstanbul depreminde olası can kayıplarını üç haneli rakamlara indirmek amaçlanacak. 
     
     90 BİN KİŞİ ÖLÜR 

     - İstanbul'un mevcut yapı stoğundaki 54 mahallesinde yüksek hasar meydana gelecek. Tehlikeli mahallelerin yoğunluklu olarak ilçeler Avcılar, Bakırköy, Bahçelievler ve Zeytinburnu. 
     Bağcılar, Bayrampaşa, Gaziosmanpaşa, Fatih, Pendik, Ümraniye ve Adalar'da da çok sayıda mahallede de tehlike altında. 
     - 7.5 büyüklüğündeki bir depremde eğer gereken önlemler alınmazsa 90 bin kişi yaşamını yitiricek. 
     - Depremde bin 400 noktada su sızıntısı olacak. 
     - İGDAŞ'a ait doğalğaz boru hattının 11-13 arası sızıntı sonrasında 16 noktada aynı anda yangın çıkacak. 
     - Elektrik şebekesinde yüzde 3'lük hasar meydana gelecek. 
     
</TEXT>
</DOC>
