<DOC>
<DOCNO> 156475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/dunya/dun02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz tarihinde ilk siyah bakan 
</HEADLINE>
<TEXT>

Başbakan Blair, Irak savaşını protesto ederek istifa eden Uluslararası Kalkınma Bakanı Clare Short'un yerine Valerie Amos'u atadı 
     NEVSAL ELEVLİ Londra 

     İngiltere tarihinde ilk kez bir siyah kadın, bakan olarak kabineye girdi. Guyana kökenli 49 yaşındaki Valerie Amos, Başbakan Tony Blair tarafından, Irak savaşını protesto ederek görevinden ayrılan Clare Short'un yerine Uluslararası Kalkınma Bakanlığı'na getirildi. 
     Etnik azınlıklar ve kadın hakları ile sosyal adalet alanlarında yaptığı mücadelelerle tanınan Amos, geçtiğimiz martta Zimbabve Devlet Başkanı Robert Mugabe ile giriştiği tartışma nedeniyle de kamuoyu nezdinde ününü artırdı. Amos, Zimbabve'nin insan hakları karnesini eleştiren İngiltere'yi sömürgeci bir güç olmakla suçlayan Mugabe'ye, "Siz eskide kalmışsınız. Sömürgeciliğin çok gerilerde kaldığının en somut kanıtı, bir İngiliz yetkili olarak karşınızda duran benim" diye karşılık verdi. 
     Bakanlıktan önce Blair'in Afrika Özel Temsilcisi olarak görev yapan Amos, savaştan önce, BM Güvenlik Konseyi üyesi olan Angola, Kamerun ve Gine'yi ABD ve İngiltere'nin tezleri lehine ikna etmek için tura çıkmış ancak başarılı olamamıştı. 
     

</TEXT>
</DOC>
