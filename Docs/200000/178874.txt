<DOC>
<DOCNO> 178874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/ykoksaldi.html </URL>
<DATE> 2003/08/29/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Aynı şarkı 
</HEADLINE>
<TEXT>

   
   Futbol Federasyonu her pazartesi sabahı diyete başlayıp, akşam üzeri bozan günü birlikçiler gibi. Her yıl temiz sayfaları Fenerbahçe cezaları ile açıp, birkaç satırdan sonra yırtıyorlar. 11 Ekim 2002, seyircisiz oynatma kararının İsmet Arzuman'ın 12 dakikada 3 rekor anonsu ile ilk uygulanış tarihiydi. Sözde herkes ayağını denk alacaktı. Aldı mı Hayır. Delindi, şiddetli küfürlere tölerans gösterildi, hakem tahriği var savunması mazeret kabul edildi. Gelinen nokta 33. hafta Diyarbakırspor maçında Kuddusi Müftüoğlu'na tepki gösteren Fenerbahçelilerin alaycı küfürlerine hakemin gıkını çıkaramaması, federasyonun da utanacak bir şeyi var ki dedirterek Fenerbahçe'ye ceza veremeyişiydi. 
   Oysa Fenerbahçe - Galatasaray maçından sonra ne dersler almıştık. Dışarı çıkarılan Galatasaray taraftarının hakkı gaspedilmişti emniyetin tedbir almayışı eleştirilmişti. Trabzon'da olduğu gibi. Ama hiç kimse karşılıklı koltuk, şişe yağmurundan dolayı misafir takımı sorumlu tutmamış, federasyon sahalarını kapatmamıştı. Suçlu evsahibiydi. Daha da komiği iki taraf para cezasıyla kurtulmuştu. 9 ay geçti. Federasyon aynı federasyon, yönetimler aynı yönetim. Adalet böyle oynak zemine oturtulamaz. 
   Başkan Özkan Sümer'in rakibi hedef gösterip ısrarla rencide eden genellemeler yapması, bu maçı kullanarak imaj düzeltme çabasına girdiklerini gösteriyor. Diğer kulüp başkanlarının da tercih ettiği taktiklerden biri. Menfaati için yanlışı doğruyu birbirine katan popülist yöneticileri bir tarafa bırakın, tepkilerde anlaşılamayan bir gerçek var Kurumlar ve kişiler güvenilir değil ve kararlar haklı da olsa hep şüphe uyandırıyor. Örneğin Haluk Ulusoy. Sürekli kişisel diyaloglara girip taraf oldu, herkese eşit durmadı. 
   Dillerden düşmeyen o bilmem kaç yüz kişilik kitle için milyonları cezalandırmak kolaya kaçmaktır. Çünkü bu insanları herkes biliyor. Yönetimler belirli gruplarla içiçe. Stat kontrollerinde. Ama göstermelik işlerle sıra savma ve topu başkasının kucağına atma telaşındalar. Önce tutarlı olmalılar. Sadece suçluyu cezalandırarak güven vermeliler. 2 haftadır İstanbul'da stat dışındaki kavgalar adli olay diye gözden kaçırılmamalı. Güvenlik deliğinin mesuliyetini emniyet de kulüpler de üstlenmeli. Bunlar şiddeti mazur gösterme bahanesi değil, şiddet değerlendirilmesinde yok sayılan sebepler. İnkar edildikçe çözüm koca bir yalan. Şimdi olduğu gibi. 
   Konfederasyon Kupası ve Makedonya maçı sonrası federasyonun kriterlerine göre bizim sahamız da İngiltere maçında kapatılmalıydı. Bu uygulama doğru geliyorsa federasyon hakkaniyetle sonuna kadar devam etmeli. Aksi takdirde bir beyaz sayfa daha yırtacaklar. Aslında kara sayfalarına yenisini eklemiş olacaklar. 
   
   
</TEXT>
</DOC>
