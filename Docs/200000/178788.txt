<DOC>
<DOCNO> 178788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur31.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası zanlıları cezaevine gönderildi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında dün savcılığa gelen ve Mali Şube Müdürlüğü'ne gönderilen Merkez Yatırım ve Ticaret A.Ş. eski Genel Müdürü Mustafa Akar adliyeye sevk edildi. 
     Alınan bilgiye göre, Şişli Cumhuriyet Savcılığı'nca ifadelerinin alınması kararlaştırılan 26 kişi arasında yer alan ve dün adliyeye gelip buradan Mali Şube Müdürlüğü'ne gönderilen Akar'ın polisteki işlemleri tamamlandı. 
     Merkez Yatırım ve Ticaret A.Ş. eski Genel Müdürü Mustafa Akar, Şişli Adliyesi'ne sevk edildi. 
     
     GECE CEZAEVİNE GİRİŞLERİ YAPILAMADI 

     Bu arada, soruşturma kapsamında sevk edildikleri Şişli Nöbetçi 2. Asliye Ceza Mahkemesi'nce dün gece tutuklanan, aralarında İmar Bankası'nın eski Genel Müdürü Hilmi Başaran'ın da yer aldığı 9 kişiden 7'sinin Kartal H Tipi Cezaevi'ne, 2 kişinin de Bakırköy Kadın ve Çocuk Tutukevi'ne gönderildiği kaydedildi. 
     Kartal H Tipi Cezaevi'ne gönderilen 7 kişinin, evrakları tamamlanamadığı için cezaevine giriş işlemlerinin yapılmadığı belirtildi. 
     Polise teslim edilerek Mali Şube Müdürlüğü'ne götürülen ve geceyi burada geçiren 7 kişinin evraklarının bugün tamamlandığı ve yeniden bu cezaevine gönderildikleri ifade edildi. 
     

     
</TEXT>
</DOC>
