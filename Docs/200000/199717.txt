<DOC>
<DOCNO> 199717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun13.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC Saddam, 19 Mart'ta Merkez Bankası'ndan 1 milyar istedi 
</HEADLINE>
<TEXT>

     Irak'ın devrik lideri Saddam Hüseyin'in, el yazısıyla yazdığı 19 Mart tarihli bir mektupta, ''Amerikan saldırganlığına karşı mücadele etmek için'' Irak merkez bankasından yaklaşık 1 milyar dolar istediği bildirildi. 
     Amerikan ABC televizyonunun Amerikalı yetkililere dayanarak verdiği haberde, bu paranın büyük miktarının Irak'ta çelik kasalarda ele geçirildiği, ancak eksik olan 132 milyon dolarlık bölümün koalisyon güçlerine karşı düzenlenen saldırılarda kullanılmakta olduğunun düşünüldüğü belirtildi. 
     Amerikan güçlerinin ele geçirdiği ve ABC televizyonunda bir kopyası gösterilen bu mektupta Saddam Hüseyin, banka yönetim kurulundan, ''Amerikan saldırganlığına karşı mücadele etmek için, 'yüce Allah adına' Saddam Hüseyin'in oğullarından Kusay Saddam Hüseyin ile Maliye Bakanı Hikmet Mezian İbrahim'e 920 milyon Amerikan doları ile 90 milyon euro verilmesini'' istiyor. 
     Bir Amerikan ajanı, paranın aynı gün bu kişilere özel zırhlı çantalar içinde verilmiş olabileceğini söyledi. 
     
</TEXT>
</DOC>
