<DOC>
<DOCNO> 168977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur06.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Başbakanlık bürokratlarına soruşturma yolu açıldı 
</HEADLINE>
<TEXT>

     Danıştay 2. Dairesi, DSP Genel Başkanı Bülent Ecevit'in başkanlığındaki 57. Hükümet'in son Başbakanlık Müsteşarı Füsun Koroğlu ile Müsteşar Yardımcısı Ali Çakı, Personel ve Prensipler Genel Müdürü Bahattin Şahin ve yardımcısı Gürhan Yücel hakkında, ''Devlet Memurları Kanunu'na aykırı olarak yakınlarını istisnai kadrolara atamak ve daha sonra da bu kişilerin naklen başka kurumlara geçmesini sağlamaktan'', eski Başbakan Abdullah Gül'ün verdiği soruşturma iznine yapılan itirazı reddetti. 
     Eski Başbakan Abdullah Gül, Koroğlu ve Şahin hakkında, ''Bayram Adsay isimli kişinin güvenlik soruşturması gelmeden ve gelen bilgilerin de olumsuz olması nedeniyle değerlendirme komisyonu kurulmadan Başbakanlık Basın ve Halkla İlişkiler Müşavirliği'ne atanmasını sağlamak'' eyleminden soruşturma izni verdi. 
     Gül ayrıca, eski Başbakanlık Müsteşarı Yaşar Yazıcıoğlu, Füsun Koroğlu, Ali Çakı, Bahattin Şahin ve Gürhan Yücel hakkında, ''Devlet Memurları Kanunu'nun 59. maddesine aykırı olarak yakınlarını istisnai kadrolara atamak ve daha sonra da bu kişilerin naklen başka kurumlara geçmesini sağlamak'' eyleminden dolayı soruşturma izni verdi. 
     Gül, Koroğlu hakkında, ''Durdağı Yıldırım'ın usülsüz atanmasını sağlamak'' eyleminden ise soruşturma izni vermedi. 
     Soruşturma konusu eylemler, 1998-2002 yıllarını kapsıyor. 
     Haklarında soruşturma izni verilenler, bu karara itiraz etti. 
     İtirazı görüşen Danıştay 2. Dairesi, Koroğlu ve Şahin hakkında ''Bayram Adsay isimli kişinin güvenlik soruşturması gelmeden ve gelen bilgilerin de olumsuz olması nedeniyle hakkında değerlendirme komisyonu kurulmadan Başbakanlık Basın ve Halkla İlişkiler Müşavirliği'ne atanmasını sağlamak'' eyleminden Başbakan'ın verdiği soruşturma iznini, 2'ye karşı 3 üyenin oyuyla kaldırdı. Kararda, söz konusu kişinin atandığı görevin, gizlilik dereceli birim ve kısımlarla ilgili olmadığı belirtildi. 
     2. Daire, eski Başbakanlık Müsteşarı Yazıcıoğlu hakkında ''Devlet Memurları Kanunu'nun 59. maddesine aykırı olarak yakınlarını istisnai kadrolara atamak ve daha sonra da bu kişilerin naklen başka kurumlara geçmesini sağlamaktan'' verilen soruşturma iznine ilişkin eylemin Türk Ceza Kanunu'nun ''görevi kötüye kullanma'' fiiline girdiğini, bu suçun ise suç tarihi itibarıyla 4616 sayılı Şartla Salıverilme Yasası kapsamında kaldığını belirterek, soruşturmanın ertelenmesine karar verdi. 
     Daire, aynı eylemden dolayı Koroğlu, Çakı, Şahin ve Yücel hakkında hazırlanan ön inceleme raporu ve eki belgelerin isnat edilen eylem nedeniyle hazırlık soruşturması yapılmasını gerektirecek nitelikte olduğuna işaret ederek, yapılan itirazı reddetti. 
     İtirazı reddedilen eylemler yönünden soruşturmayı Yargıtay Cumhuriyet Başsavcılığı yapacak. Başsavcılık, takipsizlik kararı verebileceği gibi dava da açabilecek. Dava açılırsa Koroğlu, Çakı, Şahin ve Yücel, Yargıtay'ın ilgili ceza dairesinde yargılanacaklar. 
     
</TEXT>
</DOC>
