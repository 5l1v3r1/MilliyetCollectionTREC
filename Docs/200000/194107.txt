<DOC>
<DOCNO> 194107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/astro/index.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G.W. Bush dikkatli olmalı 
</HEADLINE>
<TEXT>

   
   24 Kasım'da gerçekleşecek olan Güneş tutulması Bush açısından önemli riskler getiriyor. Ülkemiz için de Irak konusu kritik görünüyor 
   
   Daha önceki bir yazıda, ülkemizin bu yılki Güneş dönüş haritasında yükselen burç derecesi yanan yola rastladığı için Irak'a asker gönderilmesi konusunun kritik olacağını ifade etmiştik. Kasım ayının 24'ünde gerçekleşecek olan tam Güneş tutulması ise benzer konulara işaret ederken, ani değişikliklerin de habercisi olabilir. 
   Tutulma derece olarak ülkemiz haritasında 6'ncı eve düşüyor. 6'ncı ev bir ülkenin ordusu ile ilişki içindedir. Astrolojide askeri gücünü ve savunmayı Mars da gösterir. Tutulma anındaki Mars ise yine ülkemiz haritasında tepe noktaya yani yönetimi işaret eden alana düşüyor. Ayrıca Türkiye'nin bu yılki güneş dönüşü haritasında 3'üncü eve yani sınırdaş komşuları gösteren eve de Yay burcunun son derecesi düşüyor. Kısacası önümüzdeki aylarda iki ana gündem maddesi olacağını söyleyebiliriz 20 Kasım-17 Aralık arasında ekonomik kaynaklar, yeni gelirler, para akışı, olası destek ve krediler 17 Aralık'tan sonra ise yakın komşular, büyük bir olasılıkla da Irak'a ilişkin gelişmeler. 
   
   Irak politikasında kırılma noktaları 
   Çok daha önceden ekim ve kasım aylarının ABD Başkanı G. W. Bush açısından son derece baskı dolu olacağını ve tehlikelere işaret ettiğini söylemiştik. Şimdi bu dönemin tam ortasından geçmekteyiz. 24 Kasım'daki tutulma ise ABD'nin haritasında kontrol edilemeyen güçleri, gizli örgütleri ve düşmanlıkları açıklayan 12'nci evde gerçekleşiyor. Ayrıca kasım- aralık geçişinde, ABD'nin ilerletilmiş haritasında Ay da İkizlerden çıkarak önümüzdeki 2,5 yıllık süre için Yengeç burcuna yerleşecek. Yengeç güvenlik, korunma ve vatan temalarının vurgulandığı bir burçtur ve kendini savunma konusuna büyük önem verir. Tüm bu göstergeler önümüzdeki birkaç ayın hem Ortadoğu hem de ABD açısından önemli kırılmalar ve U dönüşlerine neden olabilecek gelişmeler getirebileceğini açıklıyor. Özellikle 17 Aralık'tan başlamak üzere ABD, Irak'taki politikasını güçlü bir biçimde değiştirmek zorunda kalabilir. 
   Ankara'ya göre tutulma haritası yine 3'üncü eve, kısacası komşulara ait konulara önemli bir vurgu yaparken, ülkemizin risk alan değil, kendi güvenliğini daha iyi koruyan bir tutum takınması faydalı olabilir. Nitekim Mars'ın ön plana geliyor olması ve sözünü ettiğimiz 6'ncı ev konuları ister istemez ordunun dikkat çekici olacağını söylüyor. Ne kadar ilginç ki, Güneş tutulmasının gerçekleştiği 1 derece Yay burcu aynı zamanda Irak'ın doğum haritasında da toprağı, yerleşimi açıklayan 4'üncü evin tam üzerinde gerçekleşiyor. Önümüzdeki birkaç ay içinde, özellikle kasım-ocak geçişinde ABD'nin Irak'la ilişkisinde önemli değişiklikler göreceğiz. Bu hızlı değişime hazır olmalıyız. Mutlu bir hafta sonu dileğiyle. n 
   
   Hafta sonu astrobarometresi    Bu hafta sonu nelere dikkat etmeli 
   Bu hafta sonu dolunay var. Boğa burcunda gerçekleşen dolunay 9 Kasım'ın erken saatlerinde sabah 3.13 gökyüzünde gerginliğin de işaretçisi. Yakın ilişkilerde güven, paylaşım, maddi konular ve kazançlar dolunayın getireceği temalar arasında yer aldığı için yakın beraberliklerde ortak bir zemin aramak ve güvene önem vermek, kıskançlıktan uzak durmak size çok şey kazandırabilir. 
   Cumartesi akşamı rahat açılar yapan Ay, düşüncelerimizi somut hale getirebileceğimiz olanaklar sunuyor. 
   
   
</TEXT>
</DOC>
