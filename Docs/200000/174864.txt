<DOC>
<DOCNO> 174864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur04.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava çok sıcak, asabiyim ben 
</HEADLINE>
<TEXT>

     Mevsim normallerinin üzerine çıkan hava sıcaklığının, beden sağlığının yanı sıra ruh sağlığını da olumsuz etkilediği bildirildi. 
     Çukurova Üniversitesi Tıp Fakültesi Psikiyatri Anabilim Dalı Başkanı Prof. Dr. Mehmet Ünal, artan sıcakların aşırı öfke, gerginlik ve denetim güçlüğüne neden olabileceğini kaydetti. 
     Sıcaklıkların artmasıyla, özellikle çocuklar ve yaşlılarda su ve tuz kaybına bağlı olarak başta kalp-damar hastalıkları olmak üzere çeşitli fiziksel rahatsızlıkların ortaya çıktığını hatırlatan Ünal, ruh sağlığının da olumsuz etkilendiğine dikkati çekti. 
     Özellikle ruhsal bakımdan aşırı duyarlı kişilerin, sıcak havanın etkisiyle davranışlarının kontrolünde güçlük çekebileceklerini ifade eden Ünal, şöyle konuştu 
     ''Mevsim değişiklikleri, ruhsal ve bedensel işlevleri etkileyebilir. Sıcak havalar, aşırı öfke ve denetim güçlüğüne neden olur. Taşkınlık, gerginlik, tahammül gücünün azalması ve buna bağlı olarak davranışları kontrol altında tutamama söz konusu olabilir. Sıcak havalarda uyku düzeninin bozulması, vücut direncinin azalması ve çalışma gücünün düşmesi de söz konusudur.'' Sıcaklara bağlı olarak her yıl ruh sağlığının değişmesi durumunda mutlaka uzman doktora başvurulması gerektiğini vurgulayan Ünal, vatandaşlara, özellikle güneş ışınlarının en yoğun şekilde hissedildiği öğle saatlerinde kapalı mekanlarda bulunmalarını, çok gerekli olmadıkça trafiğe çıkmamalarını ve yoğun dikkat gerektiren işleri, bu saatlerin dışına kaydırmalarını önerdi. 

     
</TEXT>
</DOC>
