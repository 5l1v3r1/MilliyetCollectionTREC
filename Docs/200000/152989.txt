<DOC>
<DOCNO> 152989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko16.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Helvacı Bor'u özel sektörün işletmesi endişe verici 
</HEADLINE>
<TEXT>

     Dokuz Eylül Üniversitesi DEÜ Fen Bilimleri Enstitüsü Müdürü Prof. Cahit Helvacı, Maden Yasası'nda bazı maddelerin değiştirilmesini sağlayacak yeni yasanın TBMM'de tartışılacağı şu günlerde, bor yataklarının işletilmesinin özel sektöre açılacağı görüşünün ''endişe verici'' olduğunu savundu. 
     Prof. Cahit Helvacı, ''Bor işletmeciliğinin özel sektöre açılması, Eti Bor A.Ş.'nin üretim ve pazarlamasında dünya çapında Türkiye yararına sağladığı olanakların kaybedilmesine neden olabilir'' dedi. 
     Helvacı, bor madenlerinin özelleştirilmesinin, ''Türkiye'nin üretim ve fiyat avantajının yitirilmesine yol açacağını'' öne sürdü. 
     Borun ''stratejik'' bir maden olduğuna işaret eden Prof. Helvacı, şöyle konuştu 
     ''Bor yataklarının işletilmesinin özel sektöre açılması, pazar ekonomisi yönünden bir liberalleşme çabası olarak görünse de, ülke ve toplumun ekonomik olarak sömürülmesini de beraberinde getirecektir. Çünkü ekonomik liberalleşme başarılı olduğunda refah, aksi durumunda ise sömürü geliyor. Türkiye'de ise gerek özel, gerekse kamu sektörleri her bakımdan dışa bağımlı bir yapıya itilmiş olduklarından ikincisi, yani sömürü daha yakın gibi duruyor.'' 
     
     YENİDEN YAPILANDIRILMA 
     Türkiye'nin sahip olduğu en önemli yeraltı kaynaklarından borun, ülke ekonomisine en fazla getiri sağlayacak şekilde değerlendirebilmesi için, işletmeciliğinin yeniden yapılandırılması gerektiğini kaydeden Prof. Helvacı, bunun temelinde ise, yine Eti Bor A.Ş.'nin olmasını istedi. 
     Helvacı, Maden Yasası'nda değişiklik yapılması gerektiğini de belirterek, sözlerini şöyle sürdürdü 
     ''Yeraltı kaynaklarımızın aranıp işletilebilmesi için, nerdeyse 10 değişik bakanlıktan 15 veya 20'ye yakın izin alınması gerekmektedir. Yapılacak düzenlemelerle bu yetkilerin, altyapısı oluşturularak belli noktalarda toplanması, yatırımcıları teşvik edici nitelikte olacaktır. Bu yasa ile, Maden Dairesi Genel Müdürlüğü, MTA bünyesi içinde mutlaka yeniden yapılandırılmalı.'' Prof. Helvacı, Türkiye bor yataklarını ve üretimini elinde bulunduran Eti Bor A.Ş.'nin, ekonomik ve siyasal baskılardan korumak için bağımsız ve özerk bir yapıya acilen kavuşturulması gerektiğine de dikkati çekti. 
     





</TEXT>
</DOC>
