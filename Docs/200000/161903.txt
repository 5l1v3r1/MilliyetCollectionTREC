<DOC>
<DOCNO> 161903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/magazin/amag.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da gece şahane yangından kime ne 
</HEADLINE>
<TEXT>

Şöhreti hızla yayılan masör Ahmet Yalçın 'ağlatıyor' 'Yüksek sınıf' portreler Bodrum'daki kokteylde buluştu... Karşıda fundalık yanıyor Bodrum kadınları arkadaş peşinde... Türkbükü sosyetenin Gümüşlük entellerin işgali altında 
     KAYNAMA NOKTASI 
AHMET SALİH 

     İnsanın insana ne çok ihtiyacı var. Masaj masasındayım ve aniden gözyaşlarım sicim gibi akmaya başlıyor. The Marmara Bodrum'un spa'sında yazın başlamasıyla birlikle hızla bir efsaneye dönüşmekte olan masör Ahmet Yalçın'ın elleri bedenimde gezinirken kendime özellikle ve sadece kendi yaptığım adaletsizlikleri düşündükçe, hatırladıkça gözyaşlarımı durduramıyorum. 
     "Bir ağlama hissi uyanacağını söylecektim" diyor Ahmet Yalçın, "Çocukluğunuzu hatırlayacağınızı..." Oysa ben ona çocukluğumla ilgili bir şey söylememiştim. Ama hatırlamıştım. 
     45 dakika sonra masaj odasını terk ederken, bana şimdiye kadar kimsenin böyle dokunmadığını unutmaya çalışıyorum. Yalçın'ın uzattığı bir bardak suyu içiyorum. 
     
     45 dakikası 100 dolar 
     Gün boyu, The Marmara Bodrum'a birlikte geldiğimiz gruptan arkadaşlar sırayla masaja giriyorlar. Spa'da Ahmet Yalçın dışında karısı Debbie de masaj yapıyor. Ahmet Yalçın'ın tezg hından geçenler dışarıya gözleri kızarmış, rimeli akmış ve bakışları anılarla bulutlanmış çıkıyorlar. 
     İnsanın sevilme ihtiyacı ne çok, birbirimize ihtiyacımız ne çok. Bir kez daha anlıyoruz. Ama aynı deneyimden bir kez daha geçmek istersek, o sevgi tünelinden, 45 dakikalık masajın bedeli 100 dolar. İşte artık bu haldeyiz. 
     
     Emekçiler de olsaydı 
     Fotoğrafçı Sıtkı Kösemen'in Bodrum'dan portrelerden oluşturduğu "Derin Bodrum" kitap- sergisinin kokteyli geçen cuma akşamı The Marmara Bodrum'un havuz başında yapıldı. 
     Keşke o kitaptaki onlarca Bodrum emekçisi, işçiler, esnaf da bu akşam için otele davet edilselerdi. Ama ancak kitaptaki yüksek sınıf portreler, mesela Ahmet Ertegün kokteylde hazır bulunuyordu. 
     
     Gençler ve geçkinler.. 
     Manken kızlarımızın dans partneri olarak tanınan Melisa Çakarlar, Deniz Akkaya, Fem Güçlütürk, Gülriz Sururi gibi genç kuşak Bodrum tutkunu hanımların yanı sıra beyaz ve bir örnek kesilmiş küt saçları, marsık derileri ve Bodrum'un taşlı antik yollarından onlarca yıl denize ine çıka birbirinin altına üstüne geçmiş ama hepsi kırmızı ojeli ayak parmaklarıyla, iyice geçkin bir "Bodrum kadınları" kategorisi de Güner Kuban, Feraye gibi isimler tarafından temsil ediliyordu kokteylde... Kokteyl sırasında karşı tepelerden birinde bir fundalık yanıyor. Resmen yangın ama kimse oraya bakacak durumda değil. Gençler önlerindeki uzun gece için arkadaş arıyor, geçkin Bodrum kadınları ise anılarda tutunacak bir yer. 
     
     Yine Deniz, yine kaza... 
     Ertesi gün havuzda Deniz Akkaya ile konuştuk. Çeşme'ye babasının yanına gitmek için yola çıkmış ama bindiği otomobilin altı bir kasiste delinince Bodrum'a geri dönmüş. Geceyi Türkbükü'nde geçirecekti. 
     Türkbükü, cumartesi gecesi Maça Kızı ve Queen'de yapılacak iki düğün için İstanbul'dan gelen uçaklar dolusu davetli ile iyice sosyetenin işgali altına girerken, entelijansiya bu yıl da Gümüşlük'ü tercih ediyor. 
     Candan Aslanbay'ın işlettiği Limon Kafe'de yazarlar, tiyatrocular hava karardığında, ucuna ağırlık bağlanmış kumaşları tutuşturduktan sonra çevirerek yapılan "poi" dansını izliyorlar. Burada günbatımını seyretmeye doyulmuyor. 
     Bodrum gecelerinde eğlence, henüz okullar kapanmadığı ve üniversite sınavı yapılmadığı için kıvamında değil. Katamaran'ın sahnesinde bir Michael Jackson taklidi, geç kalmış şovuyla sanki 90'lı yılların Bodrum gecelerine işaret ediyor. 2003 yılında bir Bodrum'da Michael Jackson Çifte kavrulmuş bir parodi. 
     

</TEXT>
</DOC>
