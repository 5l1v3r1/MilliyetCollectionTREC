<DOC>
<DOCNO> 196623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo08.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Ümit Milli Takım Teknik Direktörüne tepki sürüyor... 
</HEADLINE>
<TEXT>

     Futbol Federasyonu Ümit Milli Takım Sorumlusu Levent Kızıl, Alman Ümit Milli Takımı Teknik Direktörü Ulrich Stielike'nin maçtan sonraki ''İki milyon Türk'e iş veren bir ülkeyiz'' şeklindeki sözlerine büyük tepki göstererek, ''Stielike terbiyesizlik yaptı, haddini aşan laflar söyledi'' dedi. 
     Levent Kızıl, AA muhabirine yaptığı açıklamada, Stielike'yi ağır bir şekilde eleştirerek, Alman Milli Marşı'nın taraftarlarca ıslıklanmasının kendilerince de kabul edilmeyecek bir olay olarak değerlendirdiklerini belirtti. Kızıl, ''Oyuncularımız da yedikleri golden sonra rakip oyuncuların tahriklerine kapıldılar. Ancak, Alman Teknik Direktör Stielike'nin sözleri çok kötü. Kendisini herhalde çalışma bakanı zannediyor. Biz Almanya'nın sömürgesi miyiz Terbiyesiz, başına büyük dert aldı. Haddini aşan laflar söyledi, akıllı olsun'' diye konuştu. 
     
     ''GÖREVİMİZİ YAPTIK'' 

     Almanya ile berabere kalarak, 14. Avrupa Ümitler Şampiyonası finallerine gidemediklerini hatırlatan Levent Kızıl, ancak A Milli Futbol Takımı'na 8-10 oyuncu kazandırarak, yine de görevlerini yaptıklarını söyledi. 
     Ümit Milli Takım Sorumlusu Kızıl, maçta iyi olan değil, şanslı olan takımın güldüğünü ifade ederek, şöyle devam etti 
     ''İlk maçta yenilmiştik. Rövanşta 1-0'ı yakaladık ve maçı uzatmaya götürmeyi düşünüyorduk. Uzatma dakikalarında futbolcu arkadaşlarımızın dikkatsizliğinden dolayı, rakip oyuncu baldırıyla gol attı. İyi olan değil, şansı olan kazandı ve 2.5 senelik bir emek uçtu gitti. Bizim yendiğimiz Portekiz, Fransa'yı eledi. 
     Fırsat ayağımıza geldi, kullanamadık. Şanssız sakatlıklar yaşadık. Servet sakat sakat oynadı, kendisine teşekkür etmek lazım. İbrahim Toraman da sakattı. Oyuncularımız yüreklerini ortaya koydu ancak, Portekiz maçında oynadığımız oyundan da uzaktık. Biz görevimizi yerine getirdik ve 8-10 oyuncuyu A Milli Takım'a kazandırdık, bu konuda rahatız.'' 
     
     SEYİRCİYE TEŞEKKÜR 

     Levent Kızıl, karşılaşma boyunca Ümit Milli Futbol Takımı'nı destekleyen seyirciye de teşekkür etti. 
     Almanya ile Türk futbol tarihinin en muhteşem seyircisi karşısında maç yaptıklarını dile getiren Levent Kızıl, santrası dahi yapılmayan bir golle elendiklerini ve taraftarlara sevinç yaşatamadıkları için üzgün olduklarını sözlerine ekledi. 
     
</TEXT>
</DOC>
