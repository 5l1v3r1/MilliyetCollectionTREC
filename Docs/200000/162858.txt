<DOC>
<DOCNO> 162858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/spor/spo04.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Niang pazarlığı 
</HEADLINE>
<TEXT>

Trabzonspor, Senegalli futbolcu için Metz kulübüyle temaslara başladı. Fransız kulübü 1 milyon dolara kadar inerken, Bordo-Mavililer 750 bin dolarda kaldı 
     Kıran kırana 
     TRABZONSPOR, uzun süredir peşinde olduğu Fransa'nın Metz takımının Senegalli forvet oyuncusu Mamadou Niang için temaslara başladı. Niang için 1 milyon 650 bin dolar bonservis bedeli isteyen Metz'in önce 1 milyon 200, son olarak da 1 milyon dolara kadar indiği öğrenildi. Trabzonspor Başkanı Özkan Sümer ise 750 bin dolarda kalınca görüşmeler şimdilik tıkandı. 
     
     Paar geliyor 
     EŞİ Katja ile birlikte Trabzon'a geldikten sonra, "Burayı beğenmedik" diyerek geri dönen Van De Paar'ın, geri adım attığı öğrenildi. Bordo - Mavili yöneticileri arayan Hollandalı futbolcunun bugün imza için geleceğini bildirdiği açıklandı. Van de Paar'ı eski antrenörlerden Georges Leekens, kaleci Jean Mari Pfaff ve Somers'in ikna ettiği bildirildi. 
     
     Gökdeniz sevinci 
     A Milli Takım formasını ilk kez Makedonya karşısında giyen, oynadığı futbol ve attığı golle büyük beğeni kazanan Gökdeniz, Trabzonspor camiasını gururlandırdı. Yönetici Ekrem İmamoğlu, yıldız futbolcunun kalitesini gözler önüne serdiğini belirtip, "Gökdeniz, futboluyla kalp atışlarımızı daha da hızlandırdı. Geçen yılın Türkiye Kupası Şampiyonu bir takımımız var. Yeni takviyelerle üst sıralara çıkacağız" dedi. 
     
     Şakiri gündemde 
     TRABZONSPOR Makedonya Milli Takım formasıyla Türkiye'ye karşı başarılı bir performans sergileyen Şakiri'yi yakın takibe aldı. Bordo - Mavili yöneticilerin tecrübeli futbolcu ile temasa geçeceği açıklandı. Yine Makedonya Milli Takımı'nda forma giyen Seblovski, Stojkov ve Grazdonovski de beğenildi. Futbolcuların fiyatları hakkında araştırma yapılması kararlaştırıldı. 
     

</TEXT>
</DOC>
