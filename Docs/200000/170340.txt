<DOC>
<DOCNO> 170340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/siyaset/siy04.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı komutan garanti verdi 
</HEADLINE>
<TEXT>
ABD K. Irak'ta teröre izin yok 
Avrupa Kuvvetler Komutanı Jones'tan 4 saat sonra Ankara'ya gelen ABD Merkez Kuvvetler Komutanı Abizaid, "Kuzey Irak'ta her türlü teröre karşıyız" dedi... 
     UTKU ÇAKIRÖZER Ankara 

     ABD'nin Irak'taki birliklerinin de komutanlığını yapan Merkez Kuvvetler Komutanı CENTCOM John Abizaid, Türkiye'ye, "Irak'ta her türlü teröre karşıyız" mesajı verdi. 
     Kuzey Irak'ta 11 Türk askerinin gözaltında tutulması nedeniyle yaşanan krizin ardından, Türkiye ile ABD arasında Irak'taki askeri eşgüdümü sağlama amacıyla ABD Merkez Kuvvetler Komutanı Abizaid ile Avrupa Kuvvetleri Komutanı EUCOM James Jones'un birlikte Genelkurmay Kararg hı'nı ziyaretleri planlandı. Ancak, CENTCOM Komutanı'nın programındaki son dakika değişikliği üzerine, Jones ve Abizaid ziyaretlerini farklı saatlerde gerçekleştirdi. 
     Diplomatik kaynaklar, aynı gün yapılan ziyaretleri ABD'nin Süleymaniye baskınının yarattığı soğukluğu giderme girişimi olarak değerlendirirken, Dışişleri Bakanı Abdullah Gül de, "Irak'tan sorumlu yeni komutanları daha Bağdat'a gitmeden Ankara'ya geliyor. Mahcubiyet ve üzüntü içindeler" dedi. 
     Süleymaniye baskınından sonra Genelkurmay Başkanı Orgeneral Hilmi Özkök ile birlikte olayın araştırılması için ortak araştırma komisyonunu kurduran Jones'un dün sabah Genelkurmay Kararg hı'nda yaptığı görüşmelerde Washington'un ortak açıklamayı Türkiye'den bir gün sonra onaylayıp açıklamasından duyulan rahatsızlık dile getirildi. 
     Jones'un Ankara'dan ayrılışından dört saat sonra Abizaid, Esenboğa Havaalanı'na indi. İlk görüşmesini Dışişleri Bakanlığı Müsteşarı Uğur Ziyal'la yapan Abizaid, istikrar sağlanana kadar Irak'ta kalacakları ve hiçbir terörist grubu tolere etmeyecekleri mesajını verdi. Abizaid'in örgüt ismi vermeden kullandığı bu ifadeler, "KADEK militanlarına da müsamaha gösterilmeyeceği" şeklinde yorumlandı. 
     Görüşmede Türk tarafı da ABD'li komutana, Kuzey Irak'taki Kürtlerin Habur'daki bağımsız uygulamalarını hatırlatarak, Irak'a bir bütün olarak bakılması ve her bölümünde aynı kuralların geçerli olması talebinde bulundu. 
     
     Pişmanlık için de eşgüdüm 
     Ziyal'la yarım saat görüşen Abizaid, daha sonra Genelkurmay Kararg hı'na geçerek Org. Özkök, İkinci Başkan Org. Yaşar Büyükanıt ve Jbaşkanlarıyla üç saat süren yemekli bir toplantıda biraraya geldi. Toplantıda Süleymaniye baskını benzeri olayların tekrarlanmaması için "Kuzey Irak'ta eşgüdüm" konusu ele alındı. Kuzey Irak'taki Türk timlerinin faaliyetleriyle ilgili ABD kuvvetleriyle kurulacak iletişimin bölgedeki Amerikan kararg hlarına Türk irtibat subayları yerleştirilerek sağlanması kararlaştırıldı. 
     Görüşmelerde Topluma Kazandırma Yasası'nın hayata geçişinden sonra, K. Irak'taki tek resmi otorite olan Amerikan kuvvetleri ile yapılacak işbirliğinin esasları saptandı. 
     
Gül Asker talebi mümkün      ABD Merkez Kuvvetler Komutanı John Abizaid'in Ankara'daki temaslarında Irak'ın istikrara kavuşması için Türkiye'nin yapabileceği katkılar da görüşüldü. Milliyet'in dün duyurduğu "asker talebi" konusunda hükümetin hazırlıklı olduğunu belirten Dışişleri Bakanı Abdullah Gül, "Mümkündür, bununla ilgili görüşlerini de getirebilirler. Görüşmeler bitince bilgiler hükümete gelir ve siyasi irade karar verir. Meclis kararı gerekebilir ya da gerekmeyebilir. O da ortaya çıkacak" dedi. 
     Kaynaklar, Dışişleri'nin haziranda Washington'a ilettiği ve aralarında Irak'ta kurulacak istikrar gücüne bir tugayla katılım önerisinin de yer aldığı paketin geçerliliğini koruduğunu ifade etti. 
     Gül, Türk askerinin Kuzey Irak'tan kademeli olarak çekileceği yönündeki iddiaları ise yalanladı. 
     
     Mektuba takılmayın 
     Gül, CNN'deki röportajında ABD Savunma Bakanı Donald Rumsfeld'in Başbakan Recep Tayyip Erdoğan'a yazdığı mektup için, "Başkan 'sizler bu işe sebep oldunuz, şimdi bilgi verin' demiş, onun üzerine bu mektup yazılmış. Mektuba takılarak konuyu farklı mecralara çekmeyin" dedi. 

</TEXT>
</DOC>
