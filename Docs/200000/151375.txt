<DOC>
<DOCNO> 151375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko42.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi dairelerinde ''son gün'' çilesi... 
</HEADLINE>
<TEXT>

     İstanbul'da binlerce mükellefin Vergi Barışı Yasası'ndan yararlanmak için başvurularını son güne bırakması, vergi dairelerinde uzun kuyruklara yol açtı. 
     Erken saatlerde kuyruğa giren mükellefler, gün boyu sıranın kendilerine gelmesini beklerken, sürenin uzatılması talebinde bulundular. Mükelleflerin işlerini son güne bırakmalarının yoğunluğa neden olduğuna dikkati çeken vergi daireleri yetkilileri ise saat 24.00'e kadar hizmet vereceklerini söylediler. 
     İstanbul Defterdarı Kadir Boy, toplam başvuru sayısının 900 bini geçtiğini ve bunun parasal karşılığının da 3.8 katrilyon lirayı bulduğunu belirterek, ''Toplam başvuru 1 milyonu, karşılığı da 4 katrilyonu bulur'' dedi. 
     Vergi Barışı'nı vatandaşların büyük bir ilgiyle karşıladığına işaret eden Boy, özellikle tapu, kadastro harcını tahsil eden vergi dairelerinde başvuruda bulunmak isteyenlerin izdiham oluşturduklarını söyledi. Boy, şunları kaydetti 
     ''Bu açıdan Anadolu yakasında Rıhtım Vergi Dairesi, Topkapı yakasında Yeditepe Vergi Dairesi, Boğaziçi'nde de Hisar Vergi Dairesi'nde muazzam yoğunluk oluştu. Diğer vergi dairelerimizde de yine vergi borçları, matrah artırımı ve stok bildirimi gibi konularda başvuru trafiği olağanüstü düzeyde devam ediyor. Bütün dairelerimiz saat 24.00'e kadar açık. Mükellef yoğunluğu devam ederse sabaha kadar da açık kalacaklar.'' Başvuruların parasal karşılığının sadece yüzde 25-30'unun kamu kurumlarına ait olmasını beklediklerini dile getiren Boy, müzmin vergi borçlularını da uyardı. 
     ''Sürekli vergisini ödememeyi alışkanlık haline getirenler, eğer başvurusunu yapmamışsa, icrai muamelenin en baş hedefi olacaklar'' diyen Boy, İstanbul'da yarın sabahtan itibaren 1.500 kişiyle 55 sektörde Vergi Barışı'ndan faydalanmayan mükellefler üzerinde, kararlı bir sektör incelemesi başlatacaklarını tekrarladı. 

     
</TEXT>
</DOC>
