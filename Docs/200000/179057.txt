<DOC>
<DOCNO> 179057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko06.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nokia, maliyetleri azaltıp 2 milyar aboneyi bulacak 
</HEADLINE>
<TEXT>

   Nokia'nın CEO'su ve Başkanı Jorma Ollila, yeni mobil telefonlar ve şebeke çözüm sistemleriyle üyelik tabanlarını 2 milyara çıkartmayı hedeflediklerini söyledi 
      ESRA AKIN Moskova 
   
   Moskova ve Yeni Delhi'de aynı anda gerçekleştirilen Nokia'nın yeni telefonları 1100 ve 2300'ün basın toplantısında konuşan şirketin CEO'su ve Başkanı Jorma Ollila, şu anda dünya genlinde 1.2 milyar olan abone sayısını 2008'e kadar 2 milyara çıkarmayı hedeflediklerini belirtti. Ollila bunun içinde operatörlerin maliyetlerini düşüren bir sistem geliştirdiklerini açıkladı. Bu şebeke çözüm sistemiyle mevcut kullanıcı sayısının yüzde 200'lik bir artış gerçekleştireceğini söyleyen Ollila, yeni geliştirdikleri sistemi telefon modelleriyle destekleyeceklerini kaydetti. 
   Nokia, Total Cost of Ownership adını taşıyan sistem içinde geliştirdiği yeni altyapı şebeke çözüm sistemiyle operatörlerin kullanıcı için ödedikleri 15 - 20 dolarlık maliyeti 5 dolara çekmeyi hedefliyor. Nokia, bunu mevcut GSM sistemi üzerinden gerçekleştirecek. 
   
   Türkiye pazarı yüzde 15 büyüdü 
   Yeni sistem ve modellerin tanıtım toplantısında konuşan Nokia'nın Türkiye Müdürü Alessandro Fiorina da Irak savaşının beklenenden daha kısa sürmesi nedeniyle piyasadaki gelişimin de olumlu olduğunu belirterek, 2003'ün ikinci yarısında yüzde 15 büyüdüklerini söyledi. 
   2004 hedeflerinin Türkiye'de marka liderliğini sürdürmek olduğunu söyleyen Fiorina, mobil oyunlar konusunda da atakta olduklarını anlattı. Fiorina, bilişim fuarında ön tanıtımını yapacakları ekim ayında da piyasaya sürecekleri yeni mobil oyunlarıyla birçok katılımcının aynı anda, aynı oyunu oynayabileceğini söyledi. 
   
   En yeniler, en 'hafifler'    Nokia'nın 2003 sonunda piyasaya süreceği 1100 modeli, kolayca cebe sığabilecek şekilde tasarlandı. 93 gr ağırlığında. Kullanıcılara 4 satırlık ekran, geniş tuşlar, çift yönlü navigasyon düğmesi sunan Nokia 1100'ün konuşma süresi 2 - 4 saat arası, bekleme süresiyse 400 saat. Nokia'nın "Fashion" grubunda sunduğu 2300 modeliyse, 2004'ün ilk aylarında piyasaya çıkacak. Daha çok gençleri hedefleyen bu model, 92 gram ağırlığında ve 4.5 saatlik konuşma süresine sahip. Fm radyo sitemi bulunan 2300 modelinin satış paketinin içinde bulunan çift kulaklıklı handset ile, kullanıcılar müzik dinleyebilir ve yürürken de handsfree görüşme yapabilirler. 
   
   
</TEXT>
</DOC>
