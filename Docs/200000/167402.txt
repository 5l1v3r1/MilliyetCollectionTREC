<DOC>
<DOCNO> 167402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/eko06.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İcra iflas yasa tasarısı batık bankacıyı koruyor 
</HEADLINE>
<TEXT>

Tasarıda 'Batık banka patronlarına tanınan süreler mal kaçırmaya izin veriyor' diyen CHP'liler bankalar el koyacak mal bulamayacağı iddiasında bulundu 
     SALİHA ÇOLAK Ankara 

     TBMM Adalet Komisyonu'nda görüşmelerine başlanan İcra İflas Yasası'nda değişiklik öngören tasarı, "batık banka patronlarına kolaylık getiren hükümler" nedeniyle CHP'nin tepkisine neden oldu. CHP, "Batık patronlara tanınan sürelerle mal kaçırmaya izin verilecek. El konulacak mal kalmayacak. Sonunda mafya ağırlıklı tahsil yöntemleri gündeme gelecek" iddiasında bulundu. 
     Adalet Komisyonu üyesi CHP'li Orhan Eraslan, tasarıdaki "Konkordato, iflasın ertelenmesi, uzlaşma ve İstanbul Yaklaşımı" hükümleri sayesinde, bankaların ve devletin batık bankalardan alacaklarını tahsil etmesinin imkansız hale getirildiğini iddia etti. Tanınan sürelerde malvarlıklarının kaçırılacağını, borcun ödenmemesi halinde el konulacak mal kalmayacağını dile getiren Eraslan "Bu sistemle tahsil için mafya ağırlıklı yöntemler gündeme gelecek, sonuçta iki yılda da milli banka kalmayacak." 
     
     İflasa bir yıl erteleme 
     AKP'li Hakkı Köylü ise eleştirilerin haksız olduğunu, krizde zora düşen, bir süre daha faaliyete devam etmesi halinde borçlarını ödeyebilecek duruma kavuşan şirketlere süre tanınmasıyla borçların tasfiyesinin sağlanabileceğini anlattı. Tasarının çok eleştirilen 51 ve 52. maddeleri geçerse, zordaki şirketin iyileştirmesinin mümkün olması halinde mahkemeye başvurularak kayyum atanacak ve iflas 1 yıl ertelenebilecek. 
     Adalet Komisyonu önceki gün yaptığı toplantıda yasanın 47. maddesine kadar görüşmeleri bitti. 105 maddelik tasarının Meclis tatile girmeden önce yasalaştırılması isteniyor. 
     

</TEXT>
</DOC>
