<DOC>
<DOCNO> 172460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/bbas.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni Örs yarattı' 
</HEADLINE>
<TEXT>

   Hüseyin Beşok, topla geçinmesini, hatta ona sevgili gibi davranmasını, coachunun öğrettiğini söyledi 
      İSMET BADEM 

   
   A Milli Basketbol Takımımız'ın dev pivotu Hüseyin Beşok, İzmir'den İstanbul'a transfer olana kadar basketbola ile ilgili hiçbir şey bilmediğini itiraf etti. Hüseyin, her şeyi Aydın Örs sayesinde öğrendiğini söyleyerek, "Vestel'de başlayan basketbol serüvenim Karşıyaka'da devam etti. Birden kendimi Efes Pilsen'de buldum. Örs ile yaptığım ilk antrenmanda basketbol adına hiçbir şey bilmediğimi anladım. Hırs ve azimle topla geçinmesini, hatta ona bir sevgili gibi davranmayı Örs sayesinde öğrendim" dedi. 
   HÜSEYİN, Efes'i ekonomik kriz yüzünden terkettiğini de söyleyerek, "Maccabi Tel Aviv'e gidişimin altında yatan sebep, bana bir yabancı gibi davranmalarıydı. İsrail'de de aradığımızı bulamadım. Bu konuda biraz şanssız olduğumu söylemem doğru olur. Şimdi büyük olasılıkla İtalya'nın, Roma takımına gideceğim. Roma dışında Olympiakos ve Asvel de beni istiyor. Asla Türkiye'ye dönmek istemiyorum. Gerekirse basketbol kariyerimi Avrupa'da tamamlayacağım. Tek hedefim İsveç'te oynamak" diye konuştu. 
   MİLLİ pivot, yurt dışında kazandığı tüm parayı ülkesine getirdiğini vurgulayarak şunları söyledi "Ailem de bana yatırımlar konusunda yardımcı oluyor. Bir Türk olarak kazandıklarımı ülkeme getirmek görevimdi. Biz hep takımdık, hep takım olacağız. Basketboldan anlamayanlar bizi bilinçsizce eleştirdi. Ama onlara cevabımızı İsveç'te vereceğiz. Birbirini çok seven oyuncularız. Yenilgilerde kenarda ağlayan değil, şampiyonalarda kupa kaldıran olmak için birbirimizle kenetlendik". 
   
   Tempo artıyor    12 Dev Adam'ın İtalya kampında tempo her geçen gün yükseliyor. Ay - Yıldızlı ekibimiz, dün sabah yine iki ekip halinde çalışırken, teknik kadro da antrenmanların dozunu arttırmaya başladı. Millilerimiz sabah antrenmanında salonda önce halter, ardından da toplu çalışma yaptı. Kondisyoner Yüksel Tezel, oyuncuların sanki sezon hiç kapanmamış gibi çalıştıklarına dikkati çekerek, "Her oyuncu için sezon başı çok zordur. Ancak herkes formda ve çok istekli.Hüseyin ve Alper'i, özel bir program uygulayarak İsveç'e yetiştirmeye çalışıyoruz" dedi. 
   
   
</TEXT>
</DOC>
