<DOC>
<DOCNO> 189147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/dunya/dun03.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesud Barzani Türkler gelirse istifa ederim 
</HEADLINE>
<TEXT>

      DIŞ HABERLER SERVİSİ 

   
   Irak Kürdistan Demokratik Partisi KDP lideri Mesud Barzani, Irak Geçici Yönetim Konseyi'nin GYK Türk askerine onay vermesi halinde Konsey üyeliğinden istifa edeceğini söyledi. Barzani, merkezi Londra'da bulunan Suudilerin El Şark El Avsat gazetesinde dün yayımlanan demecinde, Türk askerinin Irak'a girmemesi yönünde GYK üyeleri arasında görüş birliği bulunduğunu da belirtti. "Sadece Türkiye'den değil herhangi bir komşu ülkenin asker göndermesi Irak'ta çok tehlikeli bir durum yaratacaktır. Biz tutumumuzda ısrarlıyız. Eğer Hükümet Konseyi Türk askerini kabul ederse istifa ederim" diyen Barzani şöyle konuştu Türklerin, Irak'ın karşı çıkmasına rağmen Irak topraklarına asker gönderirlerse, bunun sonuçlarının bütün sorumluluğu kendilerine ait olacaktır." 
   
   Rumsfeld yan çizdi 
   Washington'da ise ABD Savunma Bakanı Donald Rumsfeld, Türk askerinin Irak'ta görev yapması konusunda Türk hükümeti, ordusu, ABD Merkez Komutanlığı ve Irak Geçici Yönetim Konseyi'nin anlaşması gerektiğini belirterek, bunun zaman alabileceğini, ayrıca 2004 şubatında veya martında artık böyle bir güce gerek kalmayabileceğini vurguladı. 
   
   
   
</TEXT>
</DOC>
