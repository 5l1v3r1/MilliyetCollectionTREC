<DOC>
<DOCNO> 156716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/dunya/dun02.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un memleketi Teksas'ta tuhaf bir siyaset vakası 
</HEADLINE>
<TEXT>
Meclisten toplu firar 
Bush'un partisi Cumhuriyetçiler'in Teksas Eyalet Meclisi'nde bir manevrasının aleyhlerine olacağını gören Demokratlar, komşu eyalete kaçıp meclisi kilitledi. Polis peşlerinde... 
     YASEMİN ÇONGAR Washington 

     ABD Başkanı George W. Bush'un memleketi olan Teksas eyaleti parlamentosunda çok tuhaf bir olay yaşanıyor. 
     Bush'un partisi Cumhuriyetçiler'in eyaletin Federal Temsilciler Meclisi'ndeki Teksas'a ayrılan milletvekili sayısını artırmaya yönelik bir girişimi, muhalif Demokrat milletvekillerinin komşu Oklahoma'ya kaçmasına yol açtı. Seçim bölgelerinde değişiklik yapılmasına karşı çıkan 51 Demokrat milletvekili, meclisin toplantı yeter sayısına ulaşmasını engelleyerek, fiilen Teksas Meclisi'nin kapısına kilit vurmuş oldu. 
     
     Polis üçünü yakaladı 
     Teksas güvenlik ekiplerinin, eyalet sınırları içinde görülen Demokratlar'ı zor kullanarak Temsilciler Meclisi'ne getirme yetkisine sahip olması nedeniyle, Demokrat milletvekilleri sığındıkları otelden dışarı çıkamıyor. Hatta, yerel medyaya yansıyan haberlere göre, Teksas eyalet polisi üç Demokrat vekili eyalet sınırları içindeyken yakaladı. Teksas'ın Cumhuriyetçi Valisi Rick Perry, Oklahoma'daki Demokrat milletvekillerini meclise dönmeye çağırdı. Söz konusu oylama için bugün son gün. 
     Hayal sınırlarını zorlayan garip olay, Teksas Eyalet Meclisi'ndeki Cumhuriyetçiler'in 2004 seçimleri öncesinde, Kongre seçimlerine ilişkin siyasi bölge haritasını değiştirme girişiminden kaynaklandı. 88 Cumhuriyetçi, 62 Demokrat üyeye sahip Eyalet Meclisi'nin toplanarak, seçim bölgeleri konusunda bir karar alabilmesi için en az 100 milletvekilinin mecliste hazır bulunması gerekiyor. Cumhuriyetçiler, Meclis'i toplayabilirlerse sahip oldukları çoğunlukla bölgeleri değiştirecek, böylece Teksas'ın Washington'daki ulusal Temsilciler Meclisi'ne gönderdiği Cumhuriyetçi sayısını artırmayı deneyecekler. 
     Halen ABD Temsilciler Meclisi'nde Teksas'tan toplam 32 milletvekili var bunlardan 17'si Demokrat, 15'i Cumhuriyetçi. Seçim bölgeleri yeniden düzenlenirse, Cumhuriyetçiler'in bu sayıyı 19'a 13, kendi lehlerine çevirebilecekleri belirtiliyor. 
     Halen 51 Teksaslı Demokrat milletvekili, Cumhuriyetçiler bu plandan vazgeçene dek, Oklahoma'da kalmaya devam edeceklerini belirti- yor. 
     

</TEXT>
</DOC>
