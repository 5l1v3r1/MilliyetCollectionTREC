<DOC>
<DOCNO> 178097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/dunya/adun.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'la 'nükleer ayar' 
</HEADLINE>
<TEXT>

   Türkiye, nükleer silah geliştirme peşindeki İran'a karşı politikasını sertleştiriyor. Bundan böyle Ankara Tahran'la her görüşmede 'silahlanmayın' uyarısı yapacak 
      UTKU ÇAKIRÖZER Ankara 

   
   ABD'nin İran'ı "Nükleer silahlanma çabaları" nedeniyle yakın izlemeye alması Ankara'nın da Tahran politikasında önemli bir değişiklik yapmasına neden oldu. Dışişleri Bakanlığı tarafından hazırlanan yeni politika uyarınca başta Cumhurbaşkanı Ahmet Necdet Sezer ve Başbakan Recep Tayyip Erdoğan olmak üzere tüm devlet yetkilileri İranlı muhataplarıyla yapacakları temaslarda, "nükleer programınızı uluslararası denetime açın" çağrısında bulunacak. "İran'ın nükleer programlarından duyulan rahatsızlık" bu ülkeyle ilişkilerde sözlü ve yazılı olarak dile getirilecek öncelikli gündem maddeleri arasına alındı. 
   
   İlk uyarı Erdoğan'dan 
   İlk uygulama Erdoğan ile İran Cumhurbaşkanı Birinci Yardımcısı Muhammet Arif arasındaki görüşmelerde gerçekleşti. Erdoğan, ABD ve Avrupa'nın Tahran'a aylardır yaptığı çağrılara benzer şekilde İranlı muhatabına sözlü olarak "nükleer programlarını uluslararası denetime açması" çağrısında bulundu. 
   Erdoğan'ın yaptığı ilk sözlü uyarıdan sonra yeni İran politikasının yazılı metinlere de konmasının benimsendiğini vurgulayan diplomatik kaynaklar, "Bundan sonraki tüm görüşmelerde tarafların birbirlerine okudukları ve sundukları tüm yazılı metinlerde de Türkiye'nin İran'ın silahlanması konusundaki kaygıları ve uluslararası örgütlerle işbirliğine çağrısı dikkat çekecek şekilde yer alacak" bilgisini verdi. 
   İran'a karşı benimsenen yeni politika ekimde Ankara'ya resmi ziyarette bulunacak İran Cumhurbaşkanı Muhammet Hatemi'nin gezisinde de geçerli olacak. Sezer, alınan karar gereği Hatemi'ye Türkiye'nin kaygılarını ve nükleer silahlanma programından kaçınmaları ve tesislerini denetimine açmaları çağrısında bulunacak. 
   
   İran'dan ikna turu 
   Dışişleri Bakanı Abdullah Gül, İran Yüksek Güvenlik Konseyi Genel Sekreter Yardımcısı Hüseyin Museviyan ile dün yaptığı görüşmede de Tahran'a, "nükleer programını uluslararası denetime açması" çağrısında bulundu. Uluslarası Atom Enerjisi Ajansı'nın UAEA 8 Eylül'de açıklayacağı İran raporu öncesinde UAEA yönetim kurulunda bulunan ülkeleri ziyaret eden Museviyan Ankara'ya, "İşbirliği için elimizden geleni yapıyoruz. Nükleer programımız silah üretme amaçlı değil" mesajı verdi. 
   
   
</TEXT>
</DOC>
