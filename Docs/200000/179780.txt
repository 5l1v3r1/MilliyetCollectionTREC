<DOC>
<DOCNO> 179780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko18.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa yapıcısı bankalar, ihalelere teminatsız katılabilecek 
</HEADLINE>
<TEXT>

     Hazine ile 2003-2004 dönemi için ''Piyasa Yapıcılığı Sözleşmesi'' imzalayan 11 banka, bununla, ihalelere teminatsız katılabilme gibi bazı haklar elde etti. 
     Hazine Müsteşarlığı dün, devlet iç borçlanma senetlerinin ihracında ve ikincil piyasa işlemlerinde etkinliği artırmayı amaçlayan ''2003-2004 Dönemi Piyasa Yapıcılığı Sözleşmesi''ni, 11 banka ile imzalamıştı. 
     Piyasa Yapıcılığı Sözleşmesini imzalayan Akbank, Finansbank, HSBC Bank, Oyakbank, Ziraat Bankası, Dış Ticaret Bankası, Garanti Bankası, Halk Bankası, İş Bankası, Vakıflar Bankası ile Yapı ve Kredi Bankası'na, bu sözleşme ile bazı haklar sağlandı. 
     
     BANKALARA SAĞLANAN HAKLAR 
     Buna göre, bu bankalar ihalelerde rekabetçi olmayan teklif verebilecek. 
     Rekabetçi olmayan tekliflerin karşılanması yoluyla yapılacak toplam ihraç tutarı, ihaleye ilişkin üst limitin yüzde 10'unu aşamayacak. Piyasa yapıcının vereceği rekabetçi olmayan teklif tutarı söz konusu yöntemle yapılacak azami satış tutarını aşamayacak. İhale için üst limit ilan edilmemişse, Müsteşarlık herhangi bir oran açıklamadan uygun gördüğü miktarda satış yapabilecek. 
     Bankalar, ihale sonuçlarının açıklandığı andan itibaren valör günü saat 14 00'e kadar ihale sonrası teklif verebilecek. İhale sonrası teklif yoluyla satış tutarı uygulamadaki ihale sistemine göre iki ayrı tek fiyat ihale sistemi ve çoklu fiyat ihale sistemi şekilde hesaplanabilecek. 
     Piyasa yapıcı bankalar, ihalede kazandığı net tutarın yüzde 5'ine kadar olan tutardaki ilave devlet iç borçlanma senetlerini DİBS ihale sistemine göre, ortalama veya ihalede kabul edilen fiyattan alım karşılığında elinde bulundurduğu, ihalede satılan DİBS'ten daha kısa vadeli, tanım ve fiyatı Müsteşarlıkça belirlenen DİBS'leri, Müsteşarlığa değişim amacıyla iade edebilecek. 
     
     HAZİNE, NAKİT İŞLEMLERİNİ BU BANKALARLA YAPACAK 
     Müsteşarlık, para piyasalarında yapacağı nakit işlemlerini piyasa yapıcı bankalar ile gerçekleştirecek. 
     Ayrıca, DİBS'lerin daha önceden belirlenmiş fiyatlardan, Merkez Bankası kanalıyla TAP satışa sunulmasından, piyasa yapıcı bankalar faydalanabilecek. 
     Halka arz yoluyla yapılacak DİBS ihraçlarına piyasa yapıcı bankalar aracılık edebilecek, geri alım ve değiştirme ihalelerine katılabilecek. Piyasa yapıcılar, Merkez Bankası ile konsinye daha önceden ihraç edilmiş DİBS'lerin ikincil piyasada Merkez Bankası tarafından Hazine nam ve hesabına alınıp-satılması işlemini yapabilecek. Bu bankalar, Merkez Bankası bünyesinde kurulmuş olan DİBS ödünç işlemleri piyasasında, DİBS ödünç alma ve verme işlemlerine taraf olabilecek. 
     Piyasa yapıcı olarak yetkilendirilmeyen bankalar ise sadece DİBS ödünç veren taraf olabilecek. 
     Piyasa yapıcı bankalar ayrıca, Piyasa Yapıcılığı Danışma Kurulu toplantılarına iki temsilci ile katılabilecek. 
     
</TEXT>
</DOC>
