<DOC>
<DOCNO> 153461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun20.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'in ilk Başbakanı göreve başladı 
</HEADLINE>
<TEXT>

     Filistin'in ilk Başbakanı Mahmud Abbas, yemin ederek görevine başladı. 
     Abbas, Filistin lideri Yaser Arafat'ın Ramallah'taki karargahında düzenlenen törende yemin etti. 
     Filistin Ulusal Meclisi, dünkü özel oturumunda, Mahmud Abbas'ın başkanlığındaki kabine listesini onaylamıştı. 
     Yeni kabinenin kabulü ve Abbas'ın göreve başlamasıyla, BM, AB, ABD ve Rusya arabuluculuğunda ''yol haritası''nın sunulmasının önü de açılmış oldu. 
     Filistin'in ilk başbakanı olan Abbas'ın yeni kabinesi, Arafat açısından, yetkilerinin bir kısmını devretmesi ve demokratik reformları hayata geçirmesi yönündeki uluslararası baskıların bir ürünü olarak değerlendiriliyor. 
     Öte yandan, Rusya Dışişleri Bakanlığı sözcüsü Aleksandır Yakovenko, yeni Filistin yönetiminin oluşturulmasından duydukları memnuniyeti dile getirdi. 
     Yakovenko, Filistin'in yönetimine yeni bir şekil kazandırılmasını, ''Filistin demokrasisi ile Filistin-İsrail ilişkilerinin gelişmesi ve intihar saldırılarının engellenmesi açısından yeni bir dönem'' olarak değerlendirdi. 
     




</TEXT>
</DOC>
