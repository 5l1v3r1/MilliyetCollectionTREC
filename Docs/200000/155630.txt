<DOC>
<DOCNO> 155630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ahmet Dursun sevinci... 
</HEADLINE>
<TEXT>

     Adanaspor ile hafta sonu deplasmanda karşılaşacak olan Beşiktaş'ta Ahmet Dursun'un forma giyebileceği bildirildi. 
     Sol kasığında ağrı bulunan Ahmet Dursun'un bugün MR'ı çekildi. Kulüp doktoru Ayhan Optur, Ahmet Dursun'da önemli bir sorun olmadığını ve Adanaspor maçında takımdaki yerini alabileceğini söyledi. 
     Bu arada, siyah-beyazlılar, Adanaspor maçı hazırlıklarını bu akşam yaptığı antrenmanla sürdürdü. 
     Basına kapalı yapılan antrenmanda, Sergen'in arkadaşlarından ayrı kondisyon çalışması yaptığı, ancak yarın takımla birlikte antrenmana çıkacağı öğrenildi. Bu futbolcunun, Adanaspor maçı kadrosunda da yer alacağı bildirildi. 
     Öte yandan, Futbol Federasyonu Profesyonel Futbol Disiplin Kurulu PFDK tarafından 7 ay hak mahrumiyeti cezasına çarptırılan ve kulübü tarafından da kadro dışı bırakılan Pascal Nouma, İstanbul'a gelen menajeri Chantal ile birlikte bugün kulüp binasına giderek, sözleşmesinin feshi ile ilgili yöneticilerle görüştü. Görüşmeden bir sonuç alınamadığı ifade edildi. 
     
</TEXT>
</DOC>
