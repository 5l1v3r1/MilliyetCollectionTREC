<DOC>
<DOCNO> 199838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur11.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da gizlilik kalkıyor... 
</HEADLINE>
<TEXT>

     Milli Güvenlik Kurulu yönetmeliği ile atamaları ve kadrolarındaki gizlilik kalkıyor. 
     Milli Güvenlik Kurulu ve Milli Güvenlik Kurulu Genel Sekreterliği Yasasının Bazı Hükümlerinin Yürürlükten Kaldırılmasına İlişkin Tasarı TBMM Anayasa Komisyonu'nda kabul edildi. 
     Tasarı ile MGK ve MGK Yasası'nın ''Atamalar Resmi Gazete'de yayımlanmaz'' hükmünü içeren 16. maddesinin son fıkrası ile kadrolarda gizliliği hükme bağlayan 17. maddesinin ikinci fıkrasında geçen ''Gizli olup'' ibaresi yürürlükten kaldırılıyor. 
     Ayrıca, MGK Yönetmeliği'nin ''Gizli'' olmasını düzenleyen 21. madde de yürürlükten kaldırılarak, Resmi Gazete'de yayımlanmaya olanak sağlanıyor. 
     Tasarı ile ilgili olarak komisyona bilgi veren Devlet Bakanı ve Başbakan Yardımcısı Mehmet Ali Şahin, MGK Genel Sekreterliği Yönetmeliği'nin hazırlandığını, ancak ''Gizlilik'' hükmü nedeniyle yayınlanamadığını belirtti. Şahin, bu değişikliğin yapılmasının ulusal Program açısından da önemli olduğunu ifade ederek, ''Yasanın kabul edilmesi halinde Türkiye şeffaflaşma açısından bir adım daha atmış olacaktır'' dedi. 
     
     YASAMA DOKUNULMAZLIĞI 
     Komisyonda söz alan CHP Ankara Milletvekili Oya Araslı, şeffaf toplumun gereklerinden birinin ''Hesap verilebilirlik'' olduğunu belirterek, '' CHP'liler hep bunu söylüyor diyeceksiniz ama, milletvekili dokunulmazlığı kaldırılmayarak bir anlamda gizlilik yaratılmaktadır'' dedi. 
     Bunun üzerine AK Parti Kahramanmaraş Milletvekili Mehmet Ali Bulut, halkın gündeminde milletvekili dokunulmazlığının bulunmadığını ifade ederek, ''Seçim bölgeme gittim, hiçkimse Milletvekili dokunulmazlığı kalksın demiyor'' diye konuştu. CHP Antalya Milletvekili Tuncay Ercenk de Bulut'a, ''Benim seçim bölgemde de kimse MGK'da gizlilik kalksın demiyor. Demiyorlar diye gizliliği kaldırmayalım mı '' karşılığını verdi. 
     Bu tartışmalar üzerine söz alan AK Parti Afyon Milletvekili İsmail Hakkı Aşkar, milletvekillerinin gündem dışına çıkmasını eleştirerek, tasarıyı ''Hoş bir düzenleme'' olarak nitelendirdi. 
     
     TİCARİ SIR 
     CHP Konya Milletvekili Atilla Kart da konuşmasında TBMM İçtüzüğü'nde yeralan ''Ticari sır'' kavramının meclis araştırmaları önünde engel oluşturduğunu söyledi. Kart, bu konuda hazırladığı İçtüzük değişikliği teklifinin bir an önce gündeme alınmasını istedi. 
     Bakan Şahin, bu düzenlemenin yapılmasına olumlu baktıklarını, ayrıca ''Gizlilik'' konusunda yasal bir düzenleme yapıldığını ve önümüzdeki günlerde bunun TBMM'ye sunulacağını söyledi. Şahin bu çalışmanın ''Devlet sırrı'' ile ilgili olup olmadığına ilişkin bir soru üzerine, ''Genel olarak sır ile ilgili bir çalışma yapılıyor'' karşılığını verdi. 
     Komisyon Başkanı Burhan Kuzu da komisyona sunulan içtüzük değişikliği tekliflerinin tümünün yeraldığı bir değişiklik metni hazırladıklarını, bunun ele alınacağını söyledi. Ancak Kuzu, ''Ticari sır'' konusu ile ilgili olarak birçok yasada düzenleme bulunduğunu, TBMM İçtüzüğü'nde yapılacak bir değişikliğin sadece ''Şekli'' olacağını belirtti. 
     AK Parti Adıyaman Milletvekili Hüsrev Kutlu da konuşmasında, YAŞ kararlarının gerekçelerinin açıklanması ve bunlara karşı yargıya başvurabilme olanağı tanınması gerektiğini söyledi. 
     
     ''BÜROKRATLAR GERİ ALMASIN'' 
     AK Parti Sakarya Milletvekili Ayhan Sefer Üstün ise konuşmasında, TBMM'nin bu dönem çok önemli görevler yerine getirdiğini, demokratikleşme adına önemli adımlar attığını ifade etti. Ancak, yasalarla tanınan hakların bürokratlar tarafından hazırlanan yönetmeliklerle geri alındığını kaydeden Üstün, mahalli dil ve lehçelerin kullanımına ilişkin yasa çıktıktan sonra yaşanan ''Q,W,X'' harflerinin kullanımıyla ilgili gelişmeleri buna örnek gösterdi. 
     AK Parti Aydın Milletvekili Atilla Koç'un ''Yeterlilik'' önergesi vermesi üzerine tasarı oylanarak kabul edildi. 
     
     ''MGK'NIN GİZLİLİĞİ YOK'' 
     MGK adına toplantıya katılan Başdanışman Mustafa Ağaoğlu, çıkışta gazetecilerin yönelttiği soruları yanıtlarken, düzenlemeyi desteklediklerini söyledi. MGK'nın yapısına ilişkin düzenleme yapıldıktan sonra bunun yapılmasının çok önemli olmadığını kaydeden Ağaoğlu, ''Ben 1974 yılından bu yana kurulda görev yapıyorum, gizli birşey yok'' dedi. 
     Gazetecilerin ''Psikolojik harekat'' konusundaki tartışmaları anımsatması üzerine de Ağaoğlu, ''Psikolojik harekatı her devlet yapar, yapmazsa devlet olmaz. Psikolojik harekat içerde devletin kendisini vatandaşlarına anlatması, bunu dışarıya da yaymasıdır'' diye konuştu. 
     
</TEXT>
</DOC>
