<DOC>
<DOCNO> 195906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko05.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp Geçit Projesi'nde kamulaştırma çalışmaları başlıyor... 
</HEADLINE>
<TEXT>

     Türkiye'nin en büyük ulaştırma projeleri arasında bulunan ve İstanbul tüp geçit yapımında geri sayım başladı. 
     Ulaştırma Bakanlığı ve bağlı kuruluşlarının üzerinde iki yıldan bu yana çalışıldığı ve kısa adı ''Marmaray'' olan İstanbul Boğazı demiryolu tüp geçiti ve banliyö hatlarının en önemli ünitesi olan 1.3 kilometre uzunluğundaki tüp geçite yönelik kamulaştırma çalışmalarına da önümüzdeki günlerde başlanılacağı öğrenildi. 
     Sistemin planlanan sürede tamamlanması amacı ile kamulaştırma çalışmalarının da programlanan sürede bitirmeyi planlayan ilgili kuruluşun bütçesine 70 trilyon liralık ödenek tahsis edildi. 
     
     İHALE SÜRECİ İŞLİYOR 
     Avrupa ile Asya arasındaki demiryolu bağlantısını İstanbul boğazından döşenecek demiryolu ile sağlayacak olan tüp geçitin yapımına yönelik ihale süreci de devam ediyor. 
     Demiryolları Limanlar ve Hava Meydanları DLH İnşaatı Genel Müdürlüğü tarafından bir süre önce 3 firma grubundan alınan tekliflerin teknik değerlendirme çalışmalarının da tamamlandığı bildirildi. Japon finans kuruluşu JBIC tarafından da teknik değerlendirmenin onaylanmasının ardından firmaların fiyat zarfları açılarak ihalede son değerlendirme görüşmelerine başlanılacak. 
     Programda, tüp geçit ile ilgili firma seçiminin yıl sonuna kadar yapılması öngörülüyor. 2007 yılında işletmeye alınması planlanan tüp geçit yapımına da fiili olarak 2004 yılı Mart ayı içinde başlanacak. 
     
     YARIŞAN FİRMALAR 
     Ulaştırma Bakanlığı ile ilgili Japon finans kuruluşunun titiz bir çalışma sonucu belirlediği ve İstanbul tüp geçit ihalesine katılarak iddialarını sürdüren firma grupları şunlar 
     ''-Kumagai Gumi Cop. Tüp tünel teknolojisi , Taisei Corp. İnşaat yapımı , Gama Endüstri İnşaat yapımı , Nurol İnşaat inşaat yapımı 
     -Obayashi Corp Tüp tünel teknolojisi ve inşaat yapımı , Yapı Merkezi İnşaat yapımı , Kiska İnşaat İnşaat yapımı , Metiş İnşaat İnşaat yapımı 
     -Hazama Corp. Tüp tünel teknolojisi , Penta Oceon İnşaat yapımı , Yüksel İnşaat İnşaat yapımı , Güriş İnşaat İnşaat yapımı 
     Saatte 70 bin yolcu taşıma kapasitesine sahip olan tüp geçiti de içine alan ''Marmaray'' sistemi kapsamında, mevcut banliyö hatlarının iyileştirilmesi ve çok sayıda tünel ve istasyon yapımı işleri de bulunuyor. 
     Sistemin ikinci etabının Japon finansman kuruluşları ile Avrupa Yatırım Bankası kredilerinden karşılanması konusundaki girişimlerde sürdürülüyor. Projenin bütünü için 2.5 milyar dolarlık bir kredi kullanılması öngörülüyor. 
     
</TEXT>
</DOC>
