<DOC>
<DOCNO> 165536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/cemal.html </URL>
<DATE> 2003/06/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İsrail Cumhurbaşkanı Moshe Katsav Milliyet'e konuştu 
</HEADLINE>
<TEXT>
Türk halkı 3 Kasım'da en doğru kararı verdi 
AKP konusundaki soruları son derece dikkatli bir dille yanıtlayan Katsav, "Türk halkının 3 Kasım seçimlerinde en doğru kararı verdiğine inanıyorum. Türkiye'ye güveniyorum" dedi 
     Gelecek ay Türkiye'yi ziyaret edecek olan İsrail Cumhurbaşkanı Moshe Katsav'la Chagall'ın resim ve vitraylarının süslediği Cumhurbaşkanlığı ofisinde önceki gün sohbet ederken, bu ülkenin Türkiye'yi bölgede ne kadar farklı bir yere koyduğu izlenimini bir kez daha edindim. 
     Cumhurbaşkanı Katsav, Türkiye'yle İsrail'in Ortadoğu'da ortak çıkarlarının yaygınlığına değinirken, iki ülke arasındaki iyi ilişkilerin öteki bölge ülkeleri için de bir model olabileceğini belirtti. 
     İsrail Cumhurbaşkanı, AKP liderliğinin İslamcı geçmişi konusundaki soruları ise son derece dikkatli bir dille yanıtlarken şöyle dedi 
     "Türk halkının 3 Kasım seçimlerinde en doğru kararı verdiğine inanıyorum. İki ülkenin bölgede ortak ulusal çıkarları var. Bu açılardan Türkiye'ye güveniyorum." 
     Bir zamanlar gazetecilik de yapmış olan İsrail Cumhurbaşkanı Katsav'ın çalıştığı makam odası son derece mütevazı. Pencereden bakınca zeytin ağaçları, portakal ağaçları görünüyor. 
     
     Türkiye önemli konumda 
     Uluslararası terörizme karşı mücadelenin kesintisiz sürmesi gerektiğini belirtirken şöyle dedi 
     "Terörün sınırları yok. Salgın bir hastalığa karşı nasıl ortak bir mücadele varsa uluslararası teröre karşı da aynı kavganın verilmesi lazım." 
     Yeni Ortadoğu'nun inşasında İsrail'in Türkiye'yi bir ortak olarak görüp görmediği konusundaki bir soruma şu yanıtı verdi 
     "Türkiye'nin stratejik değeri çok önemli. İnanıyorum ki Türkiye, hem Araplarla hem Amerika ve AB'yle iyi ilişkileri nedeniyle İsrail'le Araplar arasında çok önemli bir konuma sahip. Bunun için İsrail'le Arap dünyası arasında uzlaşma bakımından yapıcı bir rol oynayabilir." 
     AB'nin dış politika ve savunma konularında bir numarası olan Solana'nın Ölü Deniz'deki Dünya Ekonomik Forumu'nda yaptığı bir konuşmayı İsrail Cumhurbaşkanı'na anımsattım. Solana, Türkiye'nin üyeliğiyle birlikte AB'nin Ortadoğu'ya komşu geleceğini belirtmişti. 
     İsrail Cumhurbaşkanı, bu konuda şu yanıtı verdi 
     "Avrupa Birliği içindeki bir Türkiye bölgenin istikrarında çok önemli bir rol oynar, buna inanıyorum. Bu bakımdan Türkiye'nin Avrupa kimliği önem taşıyacaktır. Eğer Araplar, Türkiye'nin İsrail ve Arap alemi arasındaki nefreti azaltabileceğine inanırlarsa Türkiye'nin rolü başarı kazanır." 
"AB Türkiye'yi içine alacak mı " 
     Bu sorum üzerine İsrail Cumhurbaşkanı kıkır kıkır gülmeye başladı. Hemen evet diye yanıtlamadı bu sorumu. 
     Şöyle devam etti 
     
     Türkiye'nin yeri Avrupa 
     "İnanıyorum ki Türkiye'nin yeri Avrupa'dır. Avrupalı liderlerin düşünce yapısını değerlendirebiliyorsam, ki son iki yılda sekiz dokuz Avrupa ülkesini ziyaret ettim, Türkiye İsrail'den önce AB'ye girecek. Bu arada belirteyim. Geçenlerde İtalya Başbakanı Berlusconi gelmişti. O, İsrail'in de AB'ye girmesi gerektiğini savunuyor. Tekrar belirtmek isterim, İsrail Türkiye'nin AB üyeliğini destekliyor." 
     İsrail Cumhurbaşkanı'yla salı günü öğleden sonra görüşmeden önce bazı İsrailli büyükelçiler ve akademisyenlerle yemek yedim. Yol Haritası diye bilinen son barış planı konusunda kendilerini hiç de heyecanlı görmedim. Daha önce Washington'da İsrail'in büyükelçiliğini yapmış olan kıdemli bir diplomat Yol Haritası'nın öngördüğü zaman çerçevesini, takvimini gerçekçi bulmadığını söyledi. Yol Haritası 2005'e kadar nihai çözümü amaçlıyor. Bu konuda İsrail Cumhurbaşkanı'na ne düşündüğünü sordum. 
     
     Terör bitmeli 
     Yanıtı şöyle oldu 
     "Yahudiler için Filistin'de ulusal bir yurt vaat eden Lord Balfor ünlü deklarasyonunu 1917'de ilan ettiği zaman biz Yahudiler müthiş bir heyecana kapılmış ve sevinmiştik. Bakın şimdi Filistinlilerin ayrı bir devlete sahip olmaları için Birleşmiş Milletler, Avrupa Birliği, dünyanın en büyük süper gücü Amerika evet demiş durumda. İsrail de tarihinde ilk kez bunu kabulleniyor. Ayrıca şu anda Filistin Otoritesi, Filistin'e bırakılacak toprakların yüzde 97'sini şimdiden kendi egemenliği altında. Bütün buna rağmen Filistinliler bu gelinen noktadan hala memnuniyet duymuyorlar. Hala tatmin olmadılar. Haziran başında yapılan Akabe Zirvesi'nden sadece 48 saat sonra intihar saldırısı oldu. Bu nedenle Yol Haritası'nın başarısı tamamen Filistinlilere bağlı. Eğer terörü durdururlarsa Yol Haritası'nın şansı var, yoksa ölür bu harita da..." 
     
"Peki, barış konusunda eksik olan nedir Karşılıklı güvensizlik mi Siyasal irade yokluğu mu " 
     Cumhurbaşkanı Katsav 
     "Filistin halkı iyi bir liderliğe sahip değil. Yol Haritası'nın gereklerini yapabilecek sorumlu bir liderliği öteden beri yok. Yeni Filistin Başbakanı Ebu Mazen'e ben kişisel olarak inanıyorum, ciddi bir insan. Fakat kararlılığından kuşkuluyum. Açıklamalarında, niyetinde ciddi, ama yapabilecek mi Mesele, teröre karşı açıklamalar yapmak değil, liderliğin terörü durdurmaya yönelik kararlı adımlar atmasıdır önemli olan. Filistin tarafında dörde beşe bölünmüş bir liderlik var. Ebu Mazen açısından Filistin saflarında tek bir liderlik oluşturmasıdır önemli olan. HAMAS, İsraillilerle nerede ne zaman nasıl savaşılacağına karar veremez. Bu karar alınacaksa, bu Başbakan'a, Ebu Mazen'e aittir. Ama ne yazık ki Ebu Mazen kan gölünü durduracak adımları atmaya hazır değil. Eğer HAMAS onun liderliğini kabullenmeye hazır değilse, liderliğini HAMAS'a kabul ettirmek için HAMAS üzerinde baskı yapmalı... Ebu Mazen 'Başbakan benim, lider benim. Eğer bunu kabul ediyorsanız iyi. Etmiyorsanız ben bu kan gölünü durdurmasını bilirim' demelidir. Eğer terörü durdururlarsa İsrail olarak barış görüşmelerini başlatırız." 
     İsrail Cumhurbaşkanı Katsav'a, hiç Batı Şeria'ya, Ramallah'a gidip Yasar Arafat'la görüşmeyi düşünüp düşünmediğini sordum. Danışmanlarına bakıp gülmeye başladı. Çünkü geçen yıl bunu düşünmüş, ancak Başbakan Şaron kendisini engellemişti. 
     Bu konuyu açınca şöyle dedi 
     "Arafat barış önündeki en büyük engeldir. Terörü cesaretlendiren odur. 1993 Oslo barış sürecinden sonra, özellikle son bin gün içinde Eylül 2001'de başlayan İkinci İntifada, HC teröre karşı hiçbir şey yapmadı. Bugün Başbakan Ebu Mazen'in önündeki en büyük engel de Arafat'tır." 
"Sizce Arafat bitti mi " 
     Bu sorumu gülerek şöyle yanıtladı 
     "Cumhurbaşkanı olarak bitti desem doğru olmaz. Kendisine uzun ömür diliyorum. Ancak, İsrail ve Filistin arasındaki siyasi ilişkilerde Arafat artık devre dışı. Gerçek ve kalıcı bir barıştan yana değil çünkü." 
     
     Bizi istemiyorlar 
     Filistinlilerin, Filistin yönetimiyle liderliğinin yüreklerinde bir 'Yahudi devleti'ne, İsrail'e karşı olduklarını düşünüyor muydu Cumhurbaşkanı'nın yanıtı şu oldu 
     "Birçok Filistin kurumu ve Filistinli bu topraklarda bir Yahudi devleti görmek istemiyor. HAMAS bunu açıkça söylüyor. İran da aynı şeyi söylüyor. Filistin medyası, Filistin eğitim sistemiyle de bu nefret işleniyor." 
"Peki ama Yahudilerin yüreğinde de Filistinlilere karşı bir güvensizlik yok mu İki devletli çözüm olsa, Filistinliler kendi devletlerini güvence altına aldıktan sonra, bu kez İsrail devletine karşı cihad başlatırlar, bunlarla barış olmaz diye düşünmüyor musunuz Yahudilerin yüreğinde de bu güvensizlik yok mu " 
Yanıtın özeti şöyleydi 
"Bakın bundan 10 yıl önce başlayan Oslo Barış Süreci Yahudileri ikiye böldü. Ama bir süre sonra destek yüzde 80'e çıktı. Ama bu sürecin sonunu biz değil, Arafat getirdi. Bizim de güvenliğe, güvenceye ihtiyacımız var. Ama biz İsrailliler ikiyüzlü değiliz." 
İsrail Cumhurbaşkanı'na, eski Amerikan Dışişleri Bakanı Kissinger'ın bir sözünü hatırlattım "Bazı sorunlar vardır çözülmez, ancak idare edilir." İsrail - Filistin sorununun da böyle olup olmadığını sordum. 
Dikkat ettim, duraksamadan hayır öyle değil diyemedi İsrail Cumhurbaşkanı. Bir süre durdu, şöyle devam etti 
"Çözülebilir. Ama hala çok derinlere giden sorunlar var. Terör durursa bunlar arasında köprüler kurulabilir." 
"Filistinlilere karşı İsrail'in hataları nelerdir Ne gibi adaletsizlikler yapıldı Filistin'e karşı İtiraf edebilir misiniz " 
     Cumhurbaşkanı gülmeye başladı. "Sadece seninle benim aramda kalmak koşuluyla yanıtlayabilirim bu soruyu ya da emekli olduktan sonra..." dedi. 
     Ve şöyle devam etti 
     "Ancak şu kadarını söyleyeyim Son 10 yılda özellikle İkinci İntifa'dan beri biz hata yapmadık. İkinci İntifa'da Filistin yönetimi açısından stratejik bir hatadır, en büyük hatadır, onları yıllarca geriye götürdü." 
     
Milliyet'le Suriye'ye mesaj...      Nasıl bir Irak Ortadoğu'da istikrar kaynağı olabilirdi Irak konusunda şöyle demekle yetindi İsrail Cumhurbaşkanı 
     "Terörü destekleyecek, kitle imha silahları geliştirecek herhangi bir totaliter ülkeye özgür dünya artık müsamaha göstermeyecektir. Irak bu açıdan iyi bir örnektir." İsrail Cumhurbaşkanı 1945'te İran'da doğmuş. Çocukken İsrail'e göç etmiş bir ailenin çocuğu. Ekonomi ve tarih okuduktan sonra bir ara gazetecilik de yapmış ve Başbakan Şaron'un da partisi olan muhafazakar Likud'dan cumhurbaşkanı seçilmiş. İran da Irak örneğine mi benzeyecek, şeklindeki sorumu şöyle yanıtladı "İran, hem İsrail'in varlığını kabul etmiyor, hem terörü destekliyor, hem de kitle imha silahlarını geliştiriyor. Ama Amerika'nın İran'ı vurmak gibi bir niyeti olduğunu sanmıyorum. Fakat İran üzerindeki siyasal baskı gittikçe artıyor. Bu iç muhalefet İran'da bir şeylerin kapısını açabilir." Cumhurbaşkanı Katsav bu arada Milliyet aracılığıyla Suriye Cumhurbaşkanı Beşir Esad'a şu çağrıyı yaptı 
     "Sizin aracılığınızla Suriye'ye, Beşir Esad'a çağrı yapıyorum. Barış görüşmeleri için hemen önkoşulsuz olarak masaya oturmaya hazırız. 55 yıllık düşmanlığın hiçbir yararı olmadı." İsrail Cumhurbaşkanı Moşe Katsav'la yaptığımız bir saatlik görüşme böyle. 
     
     

</TEXT>
</DOC>
