<DOC>
<DOCNO> 197720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/siyaset/siy07.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya destek olan Schröder'e hakaret 
</HEADLINE>
<TEXT>

   FRANKFURT Milliyet 

   
   İstanbul'daki bombalı saldırılar sonrasında Almanya'da iktidardaki Sosyal Demokrat Partililer'le SPD Hristiyan Demokratlar arasındaki söz düellosu devam ediyor. 
   Almanya Başbakanı Gerhard Schröder, "Avrupa'nın Türkiye'ye kapıları açması, terör ithal etmek anlamına gelir" diyen Hırıstiyan Sosyal Birlik CSU Partili Wolfgang Bosbach'ı "karaktersizlikle" suçlayınca, Bosbach'ın partisi yanıt vermekte gecikmedi. CSU'dan Michael Glos, Schröder'in suçlamasını "çocuksu", "zihni henüz gelişmemiş" anlamına gelen "infantil" sözleriyle karşıladı ve "Türkiye'nin AB üyeliğinin hızlandırılması, ne yapacağımızı El Kaide'nin dikte etmesi anlamına gelir" açıklaması yaptı. 
   
   Verheugen Terbiyesiz 
   Ancak Bosbach ve destekçilerine tepkiler de bitmedi. AB'nin genişlemeden sorumlu üyesi Günter Verheugen, "Kendini Hıristiyan olarak tanıtan bir politikacının böylesine anlayışsız ve terbiyesiz olabileceğine inanamıyorum" dedi. Muhalefetteki liberal parti FDP'nin Genel Başkanı Guido Westerwelle de, bu tip açıklamalarla "saldırganın değil, kurbanın hedef alındığını" belirtti. 
   
   
</TEXT>
</DOC>
