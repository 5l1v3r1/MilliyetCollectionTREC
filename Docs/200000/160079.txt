<DOC>
<DOCNO> 160079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/guncel/gun02.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılmaya iki ay kaldı 
</HEADLINE>
<TEXT>

Doktorlar, ameliyat gününe kadar siyam ikizlerinde doku gelişimini ve kilo artışının sağlanmasını bekliyor 
     HALUK ATALAY, GÜRKAN AKGÜNEŞ İstanbul 

     Gerekli para bulunamadığı için ameliyat edilemeyen siyam ikizleri, iki ay sonra yapılacak operasyonla birbirinden ayrılacak. Öğretmen İsa ile eşi Hatice Gülbetekin'in altı ay önce doğan siyam ikizleri İrem ve Gülşen'in ameliyat olmadan önce kullanması gereken ve yaklaşık 8 bin dolar tutan ilaç bedeli "estetik" gerekçesiyle onaylanmamıştı. Milliyet'te çıkan haberin ardından birçok kuruluş ve kişi yardım sağlamak için harekete geçti. 
     
     Tedavi görüyor 
     Hastanede psikolojik tedavi gören anne Hatice Gülbetekin, yaşadığı sorunlar nedeniyle sütten kesildiğinden bebekler mamayla besleniyor. Baba İsa Gülbetekin, haberin yayımlanmasının ardından geleceğe umutla baktıklarını belirtti. Başhekim Sadiye Eren, "İkizlerin sağlıklı bir şekilde taburcu edilmesi Zeynep Kamil Hastanesi'nin gururu olacaktır" dedi. 
     İkizlerin ayrılması için bir dizi operasyon gerekebileceğini söyleyen Eren, "Karaciğer, kalp zarı ve bağırsakların bir bölümü ayrılacak. Dokuların gelişmesini bekliyoruz. Bu tür vakalarda her zaman risk vardır ancak, bizim bebeklerin riski daha az" diye konuştu. 
     

</TEXT>
</DOC>
