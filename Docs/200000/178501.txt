<DOC>
<DOCNO> 178501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo23.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA Sofya - Galatasaray maçından notlar 
</HEADLINE>
<TEXT>

     Avrupa Şampiyonlar Ligi 3. ön eleme turu rövanş maçında deplasmanda CSKA Sofya ile karşılaşan Galatasaray'ı, çok az sayıda taraftar destekledi. 
     Yaklaşık 50 kişilik Türk taraftarlar, sağanak yağmura karşın stadın büyük bölümünü dolduran Bulgar seyirciler tarafından maç öncesinde ıslıklanıp yuhalanırken, Galatasaraylıların açtığı ''Filibeli Aslanlar'' pankartı büyük tepki gördü. 
     -Galatasaray'da Rumen savunma oyuncusu Tamas, Diyarbakırspor, Gaziantepspor ve Bursaspor maçlarında ilk onbir yüzü göremezken, sarı-kırmızılı formayla Sofya'da ilk onbirde sahaya çıktı. 
     -Sarı-kırmızılıların 19 yaşındaki yetenekli oyuncusu Sabri de bu önemli maçta ilk onbirde forma bulma şansı yakaladı. 
     -Galatasaray, yeni yaptırdığı mavi formalarını, bu sezon ilk kez CSKA Sofya maçında giydi. 
     -Karşılaşma öncesinde 12 bin bilet satılırken, bilet fiyatları 1,5 Euro ile 4 Euro arasında değişti. 
     -CSKA Sofya Kulübü, takımını İstanbul'da destekleyen taraftarlarına jest yaparak, maç biletlerini 1 Leva'ya 0.5 Euro sattı. 
     -Bulgaristan Cumhurbaşkanı Georghi Pırvanov'un, CSKA Sofya takımının maçı izleme davetini işlerinin yoğun olduğu gerekçesini öne sürerek geri çevirdiği ve karşılaşmaya gelmediği öğrenildi. 
     -Bulgar basınında yer alan bir haberde, karşılaşmanın hakemi Messina'nın Galatasaray'ın kaldığı Hilton Oteli'nde konaklamak istediği, ancak UEFA kurallarına aykırı olduğu için İtalyan hakemin Maxi isimli bir otelde kaldığı ifade edildi. 
     -Levski Sofya'nın aşırı fanatik taraftarlarının CSKA Sofya'ya düşmanlıklarını belli etmek için Galatasaray'ı desteklediği öğrenildi. -Bugün Sofya'da çok hareketli bir gün yaşanırken, şehirde art arda patlamalar meydana geldi. Bu patlamaların bir aile eğlencesi sonrasında gerçekleştiği kaydedilirken, Bulgar polisinin, bir mafya liderinin öldürülmesinden dolayı 6 kişiyi tutukladığı bildirildi. 
     -Maçtan önce CSKA Sofya taraftarları, sis bombalarıyla sahayı adeta görünmez hale getirdi ve karşılaşma 5 dakika geç başladı. Ayrıca CSKA Sofya Kulübü, maç öncesi havai fişek gösterileriyle taraftarlarını coşturdu. 
     
</TEXT>
</DOC>
