<DOC>
<DOCNO> 152742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/yasam/ayas.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınım, o halde eyleme varım 
</HEADLINE>
<TEXT>

     Yaşları 23 ile 27 arasında değişen dört genç kadın 'davaları' uğruna onlarca eyleme katıldılar, pek çok kez gözaltına alındılar. İşte 'onlar'.. 
     PINAR AKTAŞ İstanbul 

     Dördünün de savunduğu davalar var. Gözlerini kırpmadan kendilerini tehlikeye atıyorlar. Kaç defa tehlike atlattıklarını, kaç kez gözaltına alındıklarını bile hatırlamıyorlar. Onlar, binaların tepelerine tırmanan Greenpeace'in, denize açılıp tankerlere pankart asan Doğa Savaşçıları'nın ve üniversite platformunda "sosyalizm" sloganları atan Özgür Gençlik'in kadın üyeleri... 
     
     'Korku mu çok az' 
     Canan Saraç, 25 yaşında. Boğaziçi Üniversitesi Çevre Bilimleri'nde master yapıyor. 3 yıldır Greenpeace üyesi. İlk eylemini İskenderun Limanı'nda ABD karşıtı gösteride yapmış ve gözaltına alınmış. Eylem yaparken korkunun çok küçük bir boyut olduğunu düşünüyor. "Ters giden bir şeyin farkına vardıktan sonra ona ses çıkarmamak ona ortak olmak demektir" diyor. 
     
     'Ailecek eylemciyiz' 
     Züleyha Şahin, 27 yaşında. Liseden mezun olur olmaz kendini Doğa Savaşçıları'nın içinde bulmuş. Başta ağaç dikme kampanyaları gibi basit etkinliklerde pişmiş. Şimdi gemilere pankart asıyor, onları reng renk boyuyor. "Benim genlerimde eylemcilik var. İlk ben Doğa Savaşçıları'na katıldım. Sonra kardeşlerim, annem ve babam da eylemlere gelmeye başladı" diye konuşuyor. 
     
     'Annem gurur duyuyor' 
     Gözde Baykara, 23 yaşında. İstanbul Üniversitesi Çevre Mühendisliği 4. sınıf öğrencisi. 4 yıldır Greenpeace üyesi. Taksim AKM'ye "No to War" yazılı pankartın asıldığı eylem de dahil sayısını hatırlamadığı birçok eyleme katılmış. Kaç defa gözaltına alındığını hatırlamadığını söylüyor. Ailesinin başta "eylemci" olması nedeniyle kaygılandığını belirten Baykara, "Şimdi gözaltından annemi arayıp 'Ben iyiyim' dediğim zaman bana moral vermeye çalışıyor. 'Seninle gurur duyuyorum. Harikasınız. Çıktığın zaman telefon et' şeklinde konuşuyor." 
     
     'Kadınlar önde olmalı' 
     Başak Şahin, 24 yaşında. İstanbul Üniversitesi Cerrahpaşa Tıp Fakültesi 3. sınıf öğrencisi. Üniversitede "sosyalizm"i savunan Özgür Gençlik'in üyesi. Kamuoyu onu, İstanbul Üniversitesi'nin açılışında Rektör Prof. Dr. Kemal Alemdaroğlu'nun konuşmasına müdahale etmesinin ardından polisler tarafından yaka paça gözaltına alındığı sırada tanıdı. O da kaç kez gözaltına alındığını hatırlamıyor ama "20'ye yakın olmuştur herhalde" diyor. Kadınların eylemlerde daha fazla ön planda olmaları gerektiğini söylüyor. "Kadınlar sömürülerden ve baskılardan iki kez pay alan taraf. Daha ateşli savunucular olmalılar" diye konuşuyor. 
     


YAŞAM 















</TEXT>
</DOC>
