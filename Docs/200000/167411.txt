<DOC>
<DOCNO> 167411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/guncel/gun03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öyküleri 'O'nu yaşatacak 
</HEADLINE>
<TEXT>

Öyküleri, günlükleri ve çevirileriyle edebiyatımıza "taze kan" taşıyan Tomris Uyar, 62 yaşında vefat etti 
     İSTANBUL Milliyet 

     Cağdaş Türk öykücülüğünün öncülerinden Tomris Uyar 62 , 1 Haziran'dan bu yana kanser tedavisi gördüğü Metropolitan Florence Nightingale Hastanesi'nde dün yaşamını yitirdi. Öyküleri, gündökümleri ve İngilizceden yaptığı çevirileriyle edebiyatımıza sürekli "yeni kan" taşıyan Tomris Uyar'ın vefatı, edebiyat dünyasını ve yakınlarını yasa boğdu. 
     Uyar, yarın Teşvikiye Camii'nde öğleyin kılınacak cenaze namazının ardından Zincirlikuyu Mezarlığı'nda toprağa verilecek. 
     
     ÖYKÜDEN VAZGEÇMEDİ 
     Uyar, 1941'de İstanbul'da doğdu. Arnavutköy Amerikan Kız Koleji'nin ardından İstanbul Üniversitesi Gazetecilik Bölümü'nü bitirdi. Tagore'den "Şekerden Bebek" adlı ilk çevirisi 1962'de Varlık'ta, "Kristin" adlı ilk öyküsü de 1965'te Türk Dili'nde çıktı. Öykü, deneme, eleştiri, günlük ve çevirileri Varlık, Dost, Papirüs, Yeni Dergi, Soyut gibi belli başlı dergilerde yayımlandı. Özellikle 1966'dan sonra Papirüs'te yayımladığı ürünleriyle adını duyurdu. 
     Dili kullanmadaki ustalığı, kendine özgü incelikleri olan anlatımı ve modern tekniğiyle Türk öykücülüğünün etkileyici isimlerinden biri oldu. İlk öykü kitabı "İpek ve Bakır" 1971'de yayımlandı. Uyar'ın eserleri arasında "Ödeşmeler ve Şahmeran Hik yesi", "Diz Boyu Papatyalar", "Yürekte Bukağı", "Yaz Düşleri Düş Kışları", "Gece Gezen Kızlar", "Otuzların Kadını", "Güzel Yazı Defteri" yer alıyor. 
     Öykücülüğü ile Türk edebiyatında özel bir yer edinen Uyar, Virginia Woolf, Gabriel Garcia Marquez, Julio Cortazar, Jorge Luis Borges'in yapıtlarını Türkçeye kazandırdı. Öyküleri Rusça, Lehçe, İngilizce, Sırpça ve Almancaya çevrilerek yayımlandı. Bir öyküsü "Sarmaşık Gülleri" adıyla Safa Önal tarafından televizyona uyarlandı. 1975'ten itibaren aralıklı olarak gündökümlerini yayımladı. 
     "Evrenin Yapısı" ile 1975 TDK Çeviri Ödülü, "Hiawata" ile Avni Dilligil Tiyatro Çeviri Ödülü, "Yürekte Bukağı" ile 1980 Sait Faik Hik ye Armağanı, "Yaza Yolculuk" ile 1987 Sait Faik Hik ye Armağanı'nı kazandı. 
     Son olarak "Ödeşmeler ve Şahmeran Hik yesi" yeniden basılan Uyar'ın Turgut Uyar'la evliliğinden bir oğlu var. 
     
'Yazmak delilik'      Yazar, yaşam biçiminin ayrılmaz bir parçası olarak düşündüğü yazmayı, bir röportajında şöyle anlatmıştı "Bizim hastalığımız bir tür metodu olan delilik. Çok sıkı disiplin gerektiriyor. İyi bir ön hazırlık şart. Bu durumda hastalanmak için epey çaba harcamış olursunuz. Galiba da dünyayı kendi bildiğinizce değiştirmek, yeni bir düzen ya da düzensizliğe sokmak için böyle bir kaygıyla yazıyorsunuz. Üstelik öbür hastaların sandığı gibi zevk veren bir hastalık da değil. Bazen 'Ne yazıyorum, kime yazıyorum ' dediğiniz de oluyor. Yaratırken çektiğiniz zahmet bu karamsarlığa itiyor sizi." 
     

</TEXT>
</DOC>
