<DOC>
<DOCNO> 155562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun18.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalay Lama'ya destek için 50 metrelik heykelden paraşütle atladı 
</HEADLINE>
<TEXT>

     İngiltere'de bir dublör, Tibet'in sürgündeki ruhani lideri Dalay Lama'ya destek için başkent Londra'nın ünlü Trafalgar Meydanı'ndaki Nelson heykelinden paraşütle atladı. 
     Gary Connery adlı dublör, üç profesyonel dağcı eşliğinde, 50 metrelik heykele tırmandı ve paraşütle atlamadan önce Dalay Lama'nın dev posterini açtı. 
     Atlayışın hemen ardından, Connery ile üç dağcının tutuklandığı ve ''kamuya açık bir anıta yasadışı olarak tırmandıkları'' için karakola götürüldüğü belirtildi. 
     Tibet, komünist Çin Halk Cumhuriyeti'nce 1950'lerin sonunda ilhak edildi. Tibet'in ruhani lideri Dalay Lama, 1959'daki ayaklanmadan sonra sürgün yönetimi kurmak için Hindistan'a kaçtı. Dalay Lama, Tibet'e daha fazla özerklik verilmesi için şiddet içermeyen mücadele veriyor. 
     Ünlü donanmacı İngiliz Amiral Horatio Nelson'ın heykelinin bulunduğu ünlü Trafalgar Meydanı, son yıllarda sıkça protesto gösterilerine sahne oldu. 
     
</TEXT>
</DOC>
