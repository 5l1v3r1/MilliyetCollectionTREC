<DOC>
<DOCNO> 197323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/dunya/dun01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şansölye'den sağcı lidere Türkiye azarı 
</HEADLINE>
<TEXT>
   KARAKTERSİZ .. 
   Almanya Başbakanı Schröder, "Türkiye'nin AB'ye hızlı entegrasyonu terörü AB'ye taşır" diyen Hıristiyan Demokrat lider Bosbach'a böyle çıkıştı 
      DIŞ HABERLER SERVİSİ 

   
   Disiplinli kişiliği ve itidalli konuşmalarıyla öne çıkan Almanya Başbakanı Gerhard Schröder, İstanbul'daki saldırılar üzerine Türkiye'nin Avrupa Birliği AB şansının azaldığını iddia eden muhalefet liderlerinden Wolfang Bosbach'a alışılmadık sertlikte patladı. Schröder, Bosbach için "karaktersiz" nitelemesinde bulundu. 
   Hıristiyan Demokrat Parti'nin Meclis Grubu Başkan Yardımcısı Wolfang Bosbach'ın "Passauer Neue Presse" gazetesinde yer alan ve "İstanbul'da son günlerde olanlar Türkiye'nin AB şansını artırmıyor, tersine azaltıyor. Türkiye'nin AB'ye hızlı bir şekilde entegrasyonu terörü AB'ye taşır" şeklindeki sözleri, Başbakan Schröder'i çileden çıkardı. 
   
   Dayanışma yerine... 
   Der Spiegel'e konuşan Alman Başbakanı, "Benim görüşüme göre, Türkiye'deki insanların bizden dayanışma beklediği bir sırada böyle bir şey söylemek tam anlamıyla karaktersizliktir. Bu tür açıklamalarla, insanların acıları politik malzeme olarak kullanılmaya çalışılıyor" dedi. Gerhard Schröder, "Önemli olan, kökten dinci olmayan İslamiyetle diyaloğumuzun kopmaması ve terörizmi destekleyen radikal dincilerle terörizme karşı bizimle birlikte mücadele etmek isteyen dindar insanları birbirinden ayırmamız" diye konuştu. 
   Hıristiyan Demokratlar, Türkiye'nin AB'ye alınmasına kültürel nedenlerle karşı çıkıyorlar. 
   
   Fischer geliyor    Almanya Dışişleri Bakanı Joschka Fischer, yarın Türkiye'ye geliyor. Alman Dışişleri Sözcüsü Walter Lindner tarafından yapılan açıklamada, Bakan'ın bombalı saldırıların ardından destek vermek için bir günlüğüne ziyaret edeceği Ankara'da Abdullah Gül ile görüşeceği bildirildi. Açıklamada, gezinin "Alman halkının Türkiye'yle dayanışma-sını göstermek için yapıldığı" kaydedildi. 
   
   
</TEXT>
</DOC>
