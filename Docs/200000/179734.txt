<DOC>
<DOCNO> 179734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun06.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim toprağa veriliyor... 
</HEADLINE>
<TEXT>

     Necef'te bugün toprağa verilecek olan Irak İslam Devrimi Yüksek Konseyi lideri Ayetullah Muhammed Bagır El-Hekim'in cenazesi, Küfe'den Necef'e hareket etti. 
     Hazreti Ali'nin öldürüldüğü yer olan Küfe'den 5 kilometre uzaklıktaki Necef'e getirilecek olan cenaze, burada önce Hazreti Ali türbesine getirilecek. El Hekim'in naaşı, daha sonra Hindi Camii'nde babası Muhsin El Hekim'in yanında toprağa verilecek. 
     Necef'te koalisyon güçlerine rastlanmazken, Iraklı asker ve polislerin yoğun güvenlik önlemleri aldığı görülüyor. Necef'in girişinde ve kentteki birçok noktada aramalar yapılıyor. 
     Necef'te cuma günü düzenlenen bombalı saldırıda, El Hekim'in yanı sıra 83 kişi ölmüş, yüzlerce kişi yaralanmıştı. 
     
     KALABALIK CENAZEYİ BEKLİYOR 

     Suikasta kurban giden Irak İslam Devrimi Yüksek Konseyi IİDYK lideri Ayetullah Muhammed Bagır El-Hekim'in toprağa verileceği Necef'te cenazenin gelmesi beklenirken, ilahiler okunuyor ve sloganlar atılıyor. 
     Necef sokaklarını dolduran kalabalık, sloganlar ve pankartlarla cenazeyi karşılamak üzere Kufe yönüne doğru ilerliyor. 
     Kalabalık, IİDYK'nın askeri kanadı Bedir Tugayları'na atfen, ''Bedir Tugayları başınız gitti'', ''Bütün halk Bedir Tugayları'dır'' ve ''Baasçılara ölüm'' gibi pankartlar taşıyorlar. 
     Necef sokaklarında tekbir getiren kalabalık, ''El Hekim'in yerini kimse dolduramaz'', ''El Hekim'i unutmayacağız'' sloganları atarken, bazıları da ilahiler okuyor. 
     Bu arada, Bedir Tugayları'na bağlı kişiler Necef sokaklarında dolaşıyor. Irak polisinin kimlik sorduğu bu kişiler, ''Siz ABD'nin adamlarısınız'' diye tepki göstererek, kimliklerini göstermeyi reddediyor. 
     Koalisyon güçlerine rastlanmayan Necef'te, Iraklı asker ve polisler yoğun güvenlik önlemleri alırken, kent girişinde ve kentteki birçok noktada aramalar yapılıyor. 
     
</TEXT>
</DOC>
