<DOC>
<DOCNO> 190168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko26.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin tahvil ihalesinde faiz yüzde 4.45 oldu... 
</HEADLINE>
<TEXT>

     Hazine tarafından bugün düzenlenen, 3 ayda bir değişken faiz ödemeli tahvil ihalesinde dönemsel faiz yüzde 7.44, ABD Doları cinsinden tahvil ihalesinde de bileşik faiz yüzde 4.45 olarak gerçekleşti. 
     TL cinsinden tahvil ihalesinde net satış miktarı 1 katrilyon 3.1 trilyon lira, 2 yıl vadeli, 6 ayda bir yüzde 2.5 kupon ödemeli ABD Doları cinsinden devlet tahvili ihalesinde de 286.9 milyon dolar oldu. 
     
     TL CİNSİNDEN TAHVİL İHALESİ 

     Hazine Müsteşarlığı tarafından düzenlenen 3 ayda bir değişken faiz ödemeli TL cinsinden devlet tahvili ihalesinde, dönemsel faiz yüzde 7.44 oldu. 
     Toplam 1 katrilyon 585.6 trilyon lira teklifin geldiği ihalede, nominal 1 katrilyon 313.7 trilyon liralık satış gerçekleştirildi. İhalede net satış tutarı ise 1 katrilyon 353.1 trilyon lira oldu. 
     İhalede kamu kuruluşları ile piyasa yapıcı bankalara toplam 490.5 trilyon liralık net satış da gerçekleştirildi. 
     3 ayda bir değişken faiz ödemeli tahvil ihalesinde satılan senetlerin geri ödemesi, 19 Ekim 2005 tarihinde yapılacak. 
     İhraç tarihi 22 Ekim Çarşamba olarak belirlenen ihalede satılan kağıtların ilk kupon ödemesine teşkil edecek faiz oranı ise yüzde 7.95 olarak belirlendi. Bu oran, dünkü referans bono ihalesinde belirlenen yüzde 5.95 faiz ile Hazinece uygulanan yüzde 2 ek getiriden oluştu. 
     
     DOLAR CİNSİNDEN TAHVİL İHALESİ 

     Hazine'nin ikinci ihalesi olan, 2 yıl vadeli, 6 ayda bir yüzde 2.5 kupon ödemeli ABD doları cinsinden devlet tahvili ihalesine ise toplam 563.2 milyon dolarlık teklif geldi. İhalede nominal 283.7 milyon dolar satış gerçekleşti. 
     İhaledeki net satış miktarı da 286.9 milyon dolar oldu. 
     Tahvil ihalesinde bileşik faiz yüzde 4.45, basit faiz ise yüzde 4.40 oldu. 
     Dolar cinsi tahvilin geri ödemesi, 19 Ekim 2005'de yapılacak. Tahvilin kupon ödemeleri ise 21 Nisan 2004, 20 Ekim 2004, 20 Nisan 2005 ve 19 Ekim 2005'te yapılacak. 
     Bu arada, dolar cinsi ihalede de kamu kuruluşları ile piyasa yapıcı bankalara toplam 177.3 milyon dolarlık net satış gerçekleştirildi. 
     Öte yandan, Hazine yarın, bu ayın en büyük iç borç ödemesi olan 5 katrilyon 97 trilyon lira iç borç servisini yerine getirecek. 
     Hazine, 4.9 katrilyon lirası piyasaya, 197 trilyon lirası da kamu kurumlarına yapılan satışların geri ödemeleri çerçevesinde 5 katrilyon 97 trilyon lira iç borç ödemesi yapacak. 
     Bu tarihte yerine getirilecek iç borç servisinin 2 katrilyon 265 trilyon lirası Türk Lirası, 2 katrilyon 282 trilyon lirası da döviz cinsinden bulunuyor. 
     Hazine, Ekim ayında 6 katrilyon 810 trilyon lirası piyasaya olmak üzere toplam 10 katrilyon 129 trilyon lira iç borç servisi yerine getirecek. 
     
</TEXT>
</DOC>
