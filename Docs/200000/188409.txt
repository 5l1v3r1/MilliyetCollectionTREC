<DOC>
<DOCNO> 188409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur30.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tarih boyu Irak ve Suriye diye bir millet ve devlet olmamıştır'' 
</HEADLINE>
<TEXT>

     Celal Bayar Üniversitesi Fen-Edebiyat Fakültesi Tarih Bölümü Öğretim Üyesi Prof.Dr. Mehmet Çelik, tarih boyunca Irak ve Suriye diye bir millet ve devletin olmadığını iddia etti. 
     Prof. Dr. Çelik, Yüzüncü Yıl Üniversitesi Nihat Bayşu Salonu'nda ''Tarih Işığında Irak Sorunu'' konulu konferansta, Birinci Dünya Savaşı'nın batılı ülkelerin Osmanlı topraklarını ele geçirerek petrol bölgelerini paylaşmaları arzusundan ortaya çıktığını söyledi. 
     Birinci Dünya Savaşı'nda batılı ülkelerin Yunanlıları kullandığını anlatan Prof. Dr. Çelik, ''Biz Yunanlılarla mücadele ederken batılı ülkeler Ortadoğu'da harita çizdiler, petrol bölgelerini böldüler, kendilerine uşaklık edecek adamlar buldular, Körfezde de her kuyunun başına bir aşiret reisini oturttular'' dedi. 
     ''Bizim Suriye ve Irak ile olan sınırlarımızın uluslararası meşruiyeti yoktur'' diyen Prof. Dr. Çelik, Güneydoğudaki sınırların sadece o ülkelerle yapılan ikili anlaşmalarla belirlendiğini dile getirdi. 
     Petrol bölgeleri paylaşılırken Türkiye'de imparatorluğun küllerinden bir devlet kurulduğunu ifade eden prof. Dr. Çelik, Osmanlı İmparatorluğu'ndan sonra 1938'e kadar devletin dış politikasının evrensel çizgilerle yürütüldüğünü anlatarak, şöyle devam etti 
     ''Türkiye'nin en büyük şansızlığı Mustafa Kemal Atatürk'ten sonra gelen devlet adamlarının vizyonlarının bulunmayışıdır. Aşırı derecede ihtiyatlı tedbirli oluşları bizim güneyimizde iki devletin kuruluşuna neden olmuştur. 1940'lardan sonra Suriye ve Irak kurulmuştur. Tarih boyunca Suriye ve Irak diye bir millet ve devlet olmamıştır. Son derece yapay bir toplum meydana getirmişlerdir. Baskıcı rejimlerle bunu becerebilmişlerdir.'' 
     
</TEXT>
</DOC>
