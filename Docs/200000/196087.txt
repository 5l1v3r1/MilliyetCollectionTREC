<DOC>
<DOCNO> 196087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun30.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Saddam, çölde bir sesten başka birşey değil" 
</HEADLINE>
<TEXT>

     Irak'taki Amerikalı sivil yönetici Paul Bremer, Irak'ın devrik lideri Saddam Hüseyin'in ''çölde bir sesten'' başka bir şey olmadığını söyledi. 
     Amerikan NBC televizyonuna demeç veren Bremer, El Arabiya televizyonunda yayınlanan ve Saddam Hüseyin'e ait olduğu ileri sürülen son ses bandıyla ilgili olarak, ''Çölde bir ses. Saddam Hüseyin sadece küçük bir katil çetesini peşinden sürüklüyor. Bir köşede saklanıyor, onu bulmamız ya da öldürmemiz gerekiyor. Burada ona gelecek yok'' dedi. 
     Irak'ta terörün devam ettiğini belirten Bremer, ''Irak'ta kuşkusuz yüzlerce profesyonel terörist bulunuyor. Cephe hattındayız. Bu tehlikeli'' diye konuştu. 
     El Arabiya televizyonu, dün akşam Saddam Hüseyin'e ait olduğu ileri sürülen bir ses bandını yayınlamıştı. Banttaki ses, ''Irak'taki işgal güçlerinin çıkmazda olduğu ve şu anda işbaşında bulunan Iraklı otoritelere karşı mücadelenin meşru olduğunu'' söylemişti. 
     Eğer banttaki ses Saddam Hüseyin'e aitse 9 Nisan'da devrilen ve bu tarihten beri koalisyon güçlerinin peşinde olduğu Irak lideri hala hayatta. 
     
</TEXT>
</DOC>
