<DOC>
<DOCNO> 156734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/guncel/gun03.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sallanınca deprem sigortasına koştuk 
</HEADLINE>
<TEXT>

     SERHAT OĞUZ İstanbul 

     Hükümetin, 1 Mayıs'taki Bingöl depreminin ardından evini kaybeden herkese konut yapılacağı açıklamasına rağmen, "deprem sigortası sistemine inancını yitirmeyen" tam 27 bin 933 kişi, geçtiğimiz hafta içinde sigorta yaptırdı. Başvurularda düşüş bekleyen Doğal Afet Sigortaları Kurumu DASK yetkilileri mevcut duruma sevinirken, hükümetin kararının uzun vadede olumsuz etki yaratmasından endişeleniyor. 
     
     28 BİN ARTIŞ OLDU 
     DASK'ın, Bingöl depreminin hemen öncesinde 30 Nisan'da hazırladığı poliçelenme raporuna göre, 12 milyon 988 bin 665 konutun bulunduğu Türkiye genelinde poliçe sayısı 1 milyon 847 bin 184'tü. Yani konutların yüzde 14.25'i sigortalanmıştı. DASK'ın Bingöl depremi ve hükümetin konut yaptırmayı açıkladığı haftayı da kapsayan, 1 - 8 Mayıs arasındaki poliçelenme sayısını veren raporuna göre, poliçe sayısı 1 milyon 875 bin 117'ye, sigortalanma oranı ise yüzde 14.44'e çıktı. 
     DASK kurulduğu günden beri çeşitli reklamlarla poliçe sayısını artırmaya çalıştıysa da, hiçbir reklam deprem kadar etkili olamadı. Her deprem sonrası poliçe sayısında ani artışlar yaşandı. Bu kural İzmir'de de değişmedi. Merkez üssü Seferihisar olan 4.8 büyüklüğündeki depremle 19 Nisan'da sallanan İzmir'in o günkü poliçe sayısı 130 bin 484'tü. Bu sayı, bugün 145 bin 306'ya ulaştı. 
     
Risk azaldıkça fiyat düşüyor      POLİÇE bedeli konutun metrekaresi ve kaçıncı derecede deprem bölgesinde bulunduğuna göre değişiyor. 100 metrekarelik bir konutun deprem bölgelerine göre yıllık sigorta bedeli şöyle 
     1.Bölge 53 milyon lira. 
     2.Bölge 37 milyon 100 bin lira. 
     3.Bölge 19 milyon 875 bin lira. 
     4.Bölge 13 milyon 250 bin lira. 
     5.Bölge 10 milyon 650 bin lira. 
     

</TEXT>
</DOC>
