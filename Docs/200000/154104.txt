<DOC>
<DOCNO> 154104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur35.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Akkaya'ya 8 ay hapis... Cezası paraya çevrildi... 
</HEADLINE>
<TEXT>

     Ortaköy'de 2 kişinin yaralandığı trafik kazasına ilişkin yargılanan manken Deniz Akkaya, 8 ay hapis cezasına çarptırıldı. Akkaya'nın hapis cezasını para cezasına çeviren hakim, ileride aynı suçu işlemeyeceğine dair kanaat oluşmadığı için para cezasını ertelemedi. 
     İstanbul 7. Asliye Ceza Mahkemesi'ndeki duruşmaya, tutuksuz sanıklar Deniz Akkaya ve İhsan Yapıcı katılmadı. 
     Duruşmada söz alan Akkaya'nın avukatı Ceyda Akay, müvekkilinin öncelikle beraatını, ceza verilecekse de paraya çevrilmesini istedi. 
     Davayı karara bağlayan hakim, mağdur sanık Deniz Akkaya'nın, 19 Eylül 2001 tarihinde alkollü halde yanında mağdurlar Berna Sabbek Müjde ve Murat Yüzer olduğu halde Ortaköy'de 34 RRR 38 plakalı aracının direksiyon hakimiyetini kaybederek önce reklam panosuna, ardından da direğe çarparak aracın devrilmesine ve mağdurlar Müjde ve Yüzer'in hayatı tehlike geçirecek şekilde yaralanmalarına sebep olduğunu bildirdi. 
     Bilirkişi tarafından da olayda 8'de 8 oranında kusurlu bulunan Akkaya'yı, ''tedbirsizlik ve dikkatsizlik sonucunda birden fazla kişinin yaralanmasına sebep olmak'' suçundan 8 ay hapis ve 146 milyon lira para cezasına çarptıran hakim, Akkaya'nın hapis cezasını daha sonra paraya çevirdi. 
     Akkaya'nın, alkollü olarak araç kullanmak suretiyle kendini ve başkalarının hayatını tehlikeye atmasını göz önünde bulunduran hakim, cezasının ertelenmesi halinde ileride aynı suçu işlemeyeceğine dair kanaat oluşmadığı için Akkaya'nın toplam 1 milyar 281 milyon 290 bin 400 lira tutan para cezasını ise ertelemedi. 
     Aynı dava kapsamında yargılanan ve Deniz Akkaya'nın, otomobiliyle kendisini sıkıştırdığını iddia ettiği sanık İhsan Yapıcı ise ''tedbirsizlik ve dikkatsizlik sonucu yaralamaya sebebiyet vermek'' suçunu işlediğine dair yeterli delil elde edilemediği ve kusur oranı bulunmadığı gerekçesiyle beraat etti. 
     




</TEXT>
</DOC>
