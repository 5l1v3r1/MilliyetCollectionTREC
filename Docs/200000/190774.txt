<DOC>
<DOCNO> 190774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo19.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı futbolcu değirmeni GALATASARAY 
</HEADLINE>
<TEXT>

     Yabancı futbolcu tercihinde son yıllarda bir türlü aradığını bulamayan Galatasaray'da, son olarak Pinto da takımdan ayrıldı. 
     Brezilyalı futbolcu Fabio Pinto'nun takımdan kendi isteğiyle ayrılmasıyla birlikte, sarı-kırmızılılarda teknik direktör Fatih Terim'in ikinci kez göreve gelmesinin ardından geçen sezon başı gerçekleştirilen yabancı futbolcu transferlerinin tümü Galatasaray'dan ayrılmış oldu. 
     Kulüp başkanlığına Özhan Canaydın'ın seçilmesinin ardından, 2002-2003 sezonunda takımın başına ikinci kez getirilen Fatih Terim, sezon öncesi Brezilyalı Christian, Pinto ve Felipe, Senegalli Sarr ve Meksikalı Almaguer'i transfer etmişti. Bu futbolculardan Christian, Felipe, Sarr ve Almaguer, o sezonun ilk yarısında çeşitli nedenlerden dolayı takımdan ayrıldı. Geçen sezonun devre arasında transfer edilen Revivo ve Xavier'in ise bu sezon başlamadan önce takımla ilişkileri kesildi. 
     
     6 YABANCI OYUNCU SEZONU TAMAMLAYAMADI 

     Galatasaray'da, geçen sezon transfer edilen 6 yabancı futbolcu, bir sezonu doldurmadan takımdan ayrıldı. 
     ''Cim Bom''da, Christian, Felipe, Sarr, Almaguer, Revivo ve Xavier, 1 sezonu tamamlayamadan sarı-kırmızılı ekipten gitti. 
     Sarı-kırmızılılarda, halen kadroda yer alan yabancılardan Batista ve Mondragon ise, Fatih Terim'in ikinci döneminin öncesinde kadroya dahil edilmişti. 
     
     EN UZUN SÜRE KALAN PINTO 

     Fatih Terim'in ikinci kez takımın başına gelişinin ardından transfer edilen yabancı futbolcular içinde en fazla süreyle takımda kalan oyuncu Pinto oldu. 
     Geçen sezon başında büyük umutlarla transfer edilen Pinto, diğer yabancılara oranla en fazla takımda kalan oyuncu unvanını elde etti. Genç futbolcu, diğer yabancı futbolcuların yarım sezon kalabildiği Galatasaray'da bir sezon geçirdikten sonra, bu sezonun 9. haftasına dek takımda yer aldı. 
     Bu arada geçen sezonun ikinci yarısı öncesi takıma katılan Lukunku ise, yaşadığı sakatlıklar nedeniyle sık sık takımdan ayrı kalıyor. 

     
</TEXT>
</DOC>
