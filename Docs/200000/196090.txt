<DOC>
<DOCNO> 196090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun33.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar Rus basınında... 
</HEADLINE>
<TEXT>

     İstanbul'da önceki gün sinagogları hedef alan bombalı saldırılar, Rus basınında da çeşitli yorumlarla yer aldı. 
     Rossyiskaya gazetesi, haberinde, ''Terörün dumanı henüz dağılmadı. Duman bu defa da İstanbul'daki sinagogları kapladı'' başlığını kullandı. 
     ''Bu terörist saldırıların, 13 milyonluk İstanbul'da yaşayan 20 bin Yahudiyi korkutma girişimi olduğu'' görüşünü savunan gazete, Başbakan Recep Tayyip Erdoğan, İçişleri Bakanı Abdülkadir Aksu ve Dışişleri Bakanı Abdullah Gül'ün açıklamalarına yer verdi. 
     Nesavisimiya gazetesi, olayı, ''İstanbul iki patlama altında. Amerikalılar bu terör eylemleri konusunda uyarmıştı'' başlığıyla duyurdu. 
     Gazete, haberinde şunları kaydetti 
     ''Olayın sorumluluğunu İBDA-C adlı örgüt üstlendi. Ancak, Türk yetkililer buna inanmıyor. Türk Başbakanı Erdoğan'a göre bu daha çok uluslararası terörizm gibi görünüyor. Yetkililer, bu saldırıların özellikle El Kaide veya Hizbullah tarafından yapıldığı olasılığını gözardı etmiyor. ABD, 2 ay önce Türkiye'yi ülkedeki Amerikan veya İsrail hedeflerine yönelik saldırı olabileceği konusunda uyarmıştı. Uyarıda, İran ve Irak'tan militanların Türkiye'ye sızdığı belirtilmişti.'' Moskovski Komsomolets gazetesi, ''İstanbul'daki sinagogların yakınındaki bombalar yerel teröristler tarafından patlatıldı'' başlığını kullandı. 
     Kommersant gazetesi de, saldırıların sorumluluğunun İBDA-C'nin üstlendiğini, ancak soruşturmayı yürüten yetkililerin saldırıların arkasında El Kaide'nin olduğuna inandıklarını yazdı. 
     
</TEXT>
</DOC>
