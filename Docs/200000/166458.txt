<DOC>
<DOCNO> 166458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur16.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo Üssü'ndeki Türkler... 
</HEADLINE>
<TEXT>

     Afganistan'daki harekatın ardından tutuklanarak Küba'daki Amerikan üssü Guantanamo'ya götürülenler arasındaki 8 Türkten Yüksel Çelikgöğüs'ün ailesi, oğullarının suçsuz olduğunu belirterek, umutlu bekleyişlerini sürdürüyor. 
     Sakarya'nın Karasu İlçesi'nde oturan Yüksel Çelikgöğüs'ün 36 ailesi, oğullarının yanlış yere esir kampında tutulduğunu ifade ederek, açıklamada bulundular. 
     Yüksel Çelikgöğüs'ün Annesi Hanife Çelikgöğüs, oğlunun doğrama atölyesi çalıştırırken, dolar karşılığı bir otomobil aldığını, ancak 2001 yılında ekonomik kriz üzerine borcunun 15 milyar liraya kadar çıktığını belirterek, şunları anlattı 
     ''Oğlumun işleri zora girdi. Ardından, 'Benim dışarıya gitmem lazım. Çok borçluyuz, dışarıda çalışarak ödemeliyim' dedi ve evden ayrıldı. Bir yıl hiç haber alamadık ve daha sonra gazetelerden öğrendik ki, oğlum Afganistan'da esir alınmış. Benim oğlum böyle bir şey yapmaz. Karınca bile incitemez. O, sadece para kazanmak amacıyla dışarı gitmişti.'' Hanife Çelikgöğüs, oğlunun Guantanamo'dan ilki 25 Mart 2001'de sonuncusu da 29 Mart 2003 tarihinde olmak üzere 6 kart yolladığını bildirerek, ancak kendilerinin yazdığı mektupların hepsinin geri döndüğünü söyledi. 
     Anne Çelikgöğüs, oğlunun gönderdiği kartlarda ''suçsuzluğu kanıtlanır kanıtlanmaz geleceğini, sağlığının iyi olduğunu'' yazdığını belirtti. 
     
     SON GÖNDERDİĞİ KARTTA YAZANLAR 

     Yüksel Çelikgöğüs'ün 29 Mart 2003 tarihinde gönderdiği kartta şunlar yazıyor 
     ''Selamünaleyküm Sevgili Eşim Sultan, ABD'liler tarafından yanlış anlaşılıyorum. Biliyorsun ki ben buraya para kazanmak için gelmiştim. Bir an önce yargılanıp suçsuzluğum ortaya çıkacaktır. Sıhhatim yerinde. Borçlarımı Haydar ödesin. Ben gelince ona öderim. Atölyeden payını alacaktır. Sen de çocukları Kuran Kursuna götür, onlara Kuran'ı öğret. Allah'a emanet olun. Yüksel.'' Hanife Çelikgöğüs, gelini Sultan'ın şeker hastası olduğunu belirterek, şöyle konuştu 
     ''Oğlumun 3 kızı ile beraber kaldık. Kızları 12 yaşındaki Sümeyya, 9 yaşındaki Sena ve 6 yaşındaki Hanife'ye bizler bakıyoruz. Yıllardır babalarının özlemini çekiyorlar. Yetkililerden ilgilenmelerini ve haberdar etmelerini, oğlumuzun artık eve dönmesine yardımcı olmalarını istiyoruz.'' 
     
     ''YARGILANMASINI BEKLİYORUZ'' 

     Yüksel Çelikgöğüs'ün kız kardeşi Songül Çelikgöğüs de, şunları kaydetti 
     ''Abim yıllardır kafesler içerisinde tutuluyor. İnsan Hakları bu mu... Abim herhangi bir yasadışı örgütün üyesi değildir. O, sadece ekmek parası için evden uzaklaştı. Yetkililere sesleniyorum ne olur abimi serbest bırakın. O suçlu biri değil. Bir an önce ABD yetkilileri yargılasın biz de bilelim suçlu mu değil mi Her ne olursa olsun yargılanmasını bekliyoruz.'' 
     
     GUANTANAMO'YA YENİ YARGI HEYETİ 

     Yüksel Çelikgöğüs'ün kardeşi Haydar Çelikgöğüs ise ABD yetkililerine, elektronik posta yolladıklarını bildirerek, şunları anlattı 
     ''ABD Başkonsolosluğu'na 2 gün önce e-mail atarak bilgi istedik. Mail'de telefon numaralarımızı da yazmıştık. Ardından aradılar ve 30 Haziran Pazartesi günü bugün , yeni bir yargı heyetinin esir kampına giderek, incelemelerde bulunacağını söylediler ve durumu bildireceklerini söylediler. Bizim tek arzumuz, bir an önce kim ve kimler tarafından yargılanacaksa yargılansın, sonuç ortaya çıksın. Abimin haksız yere suçlandığını biliyoruz.'' Yüksel Çelikgöğüs'ün kızları Sümeyya, Sena ve Hanife de babalarını simasını unuttuklarını söyleyerek, ''Devlet büyüklerinden biraz daha ilgi bekliyoruz. Babamızı geri versinler, onun suçu yok'' diye konuştular. 
     ABD'nin Afganistan harekatının adından Guantanamo Üssü'nde, Murat Kurnaz, Nuri Mert, Salih Uyar, Yüksel Çelikgöğüs, Mesut Şen, İbrahim Şen, Mustafa Ekşi ve Turgut Uzel bulunuyor. 

     
</TEXT>
</DOC>
