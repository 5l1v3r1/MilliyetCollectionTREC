<DOC>
<DOCNO> 180406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/magazin/amag.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak A.Ş. 
</HEADLINE>
<TEXT>

   Asmalı Konak'ın filmi, ürünleriyle birlikte vizyona girecek. Seymen Ağa bebekleri, şarapları, yüzükleri, takı setleri, oyunları 'yok satacak' 
      BAYRAM KAYGUSUZ İSTANBUL 
   
   ASMALI Konak'ın sinema filmi vizyona girerken, yapım şirketi ANS, dizinin ürünlerini de satışa sunacak. Dizinin markalaştığını söyleyen ANS Satış ve Pazarlama Direktörü Bülent Turgut, 17 Ekim'de vizyona girecek filmle birlikte piyasaya sürecekleri 'Asmalı Konak' ürünleri hakkında şunları söyledi "Bahar ve Seymen'in yüzükleri, bin adet üretilecek ve filmle birlikte piyasada olacak. Goldaş'la anlaştık arkasından 'Asmalı Konak takı seti' gelecek. 'Seymen Ağa'nın 'Action Man' gibi oyuncaklarını da çıkarmayı planlıyoruz." 
   
   300 bin kişi 'cep'ten dinliyor 
   ŞU ana kadar 300 bin kişinin 'Asmalı Konak' müziğini melodi olarak cep telefonuna indirdiğine dikkat çeken Turgut, "Film vizyona girince, filmin müziklerini de albüm olarak satışa sunacağız. 'Asmalı Konak 1' ve 'Asmalı Konak 2' adıyla cep telefonları için iki oyun hazırladık. Kısa bir süre sonra 'Asmalı Konak'ın bilgisayar oyununu da çıkaracağız" diye konuştu. 
   
   'Çizgi film bile olabilir' 
   FİLM vizyona girince 'Asmalı Konak' yıldızlarının yer aldığı poster, kartpostal ve defterlerin de piyasaya çıkacağını anlatan Turgut, talep gelmesi halinde dizinin çizgi filmini de yapacaklarını söyledi. ANS, Bahar ve Seymen şarapları ilgi görünce "Sümbül", "Dicle", "Karadağ" ve "Karadağlı" şaraplarını da çıkarmaya karar verdi. 
   
   
</TEXT>
</DOC>
