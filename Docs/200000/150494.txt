<DOC>
<DOCNO> 150494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo06.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da galibiyet sevinci sürüyor... 
</HEADLINE>
<TEXT>

     Diyarbakırspor'un, kendi sahasında lider Beşiktaş'ı yenerek rakibini yenilmezlik unvanından etmesi, Diyarbakırspor camiasında sevinç yarattı. 
     Kulüp futbol şubesi sorumlusu Ahmet Göksu, şampiyonluk mücadelesi veren lider Beşiktaş'ı yenmenin kendilerini mutlu ettiğini söyledi. 
     Göksu, Beşiktaş karşısında iyi bir oyun sergileyerek haklı bir galibiyet aldıklarını kaydederek, ''Beşiktaş karşısında 5 net gol pozisyonu bulduk ancak bunlardan yalnızca 1'ini gole çevirebildik. Diğer pozisyonları değerlendiremedik. Beşiktaş'ın da bir gol pozisyonu vardı. Ancak onlar da bu pozisyonu değerlendiremediler'' dedi. 
     Galip gelerek ligde rahat bir nefes aldıklarını da ifade eden Göksu, şöyle konuştu 
     ''Maç, 180 dakika dahi oynansaydı biz yine de bu maçı kazanacaktık. Çünkü galibiyete şartlanmıştık. Durumumuz itibariyle bu maçı kazanmamız gerekiyordu. Bunu başardık. Bu galibiyeti başkanımız Mücahit Can ve taraftarlarımıza hediye ediyoruz. Hocamız Ümit Kayıhan'ın verdiği taktikleri sporcu arkadaşlarımızın hepsi harfiyen yerine getirip taraftarlara güzel bir maç izlettirdiler. Futbolcu kardeşlerimiz kendilerine verilen görevleri yerine getirerek mutlu sona ulaştı. Başta hocam ve futbolcu arkadaşlarımıza, yokluklar içindeki bu takıma güzel bir galibiyet kazandırdıkları için teşekkür ediyorum.'' Trabzonspor maçı hazırlıklarına bu akşam yapacakları çalışmayla başlayacaklarını da belirten Göksu, ''Trabzonspor maçından da 3 puan alarak düşme korkusunu tamamıyla içimizden atmak istiyoruz. Bu futbolcu ve taraftar ikilisinin birlik ve beraberliği bunu getirecektir'' dedi. 
     





</TEXT>
</DOC>
