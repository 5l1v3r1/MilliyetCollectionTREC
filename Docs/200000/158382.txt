<DOC>
<DOCNO> 158382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/spor/spo06.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HAVUZUN SUYU KESİK 
</HEADLINE>
<TEXT>

Süper Lig maçlarını naklen yayınlayan Digitürk'ün 30 milyon dolarlık nisan ve mayıs taksidini ödememesi sıkıntı yarattı. Haluk Ulusoy, Ata Aksu ve Cemal Aydın, Başbakan Recep Tayyip Erdoğan'ın kapısını çaldı 
     CEMAL ERSEN 

     Kriz kapıya dayandı 
     YAYIN krizi futbolu bir kez daha kaosun eşiğine getirdi. Digitürk'ün süper lig kulüplerine nisan ve mayıs aylarına ait 30 milyon dolarlık taksitlerini ödeyememesi, sözleşme iptalini gündeme getirdi. Haluk Ulusoy, Ata Aksu ve Cemal Aydın, önceki gün Başbakan Recep Tayyip Erdoğan ve Başbakan Yardımcısı Mehmet Ali Şahin ile sürpriz bir görüşme yaptı. 
     
     Digitürk'e destek yok 
     GÖRÜŞMEDE Digitürk'e, Çukurova ve Yapı Kredi Bankası'nın sahip çıkmadığı vurgulandı. Sorun çözümlenmediği takdirde kulüplerin kapanma aşamasına gelebileceği dile getirildi. Ayrıca Erdoğan'a krizin ortadan kalkması için ya BDDK'nın denetiminde olan Yapı Kredi Bankası'nın Digitürk'ü iştiraki olarak kabul etmesi, ya da hisselerinin Çukurova grubuna devredilmesi önerildi. 
     
     Kritik gün 1 Haziran 
     DİGİTÜRK ile ilgili son karar 1 Haziran'da verilecek. Federasyon ve kulüpler birliğinin biraraya geleceği değerlendirme toplantısında, ihalenin kaderi belli olacak. Yayıncı kuruluşun 1 Haziran'da ödemesi gereken 2003 - 2004 sezonuna ait 30 milyon dolarlık yeni ödemeyi gerçekleştirememesi durumunda, toplam borç 60 milyon dolara ulaşacak. 
     

</TEXT>
</DOC>
