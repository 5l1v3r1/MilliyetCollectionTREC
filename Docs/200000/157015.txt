<DOC>
<DOCNO> 157015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yasam/yas07.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıldım’ sananlar YANILIYORSUNUZ 
</HEADLINE>
<TEXT>

     DIŞ HABERLER 

     Kanada’da yapılan bir araştırma, alkolün beyin üzerindeki olumsuz etkisinin sanıldığından daha uzun sürdüğünü ve ayıldığını sanan insanların aslında içerken olduğundan daha kötü durumda olduklarını ortaya koydu. 
     Montreal’deki McGill Üniversitesi uzmanları, denekler üzerinde yaptıkları araştırmada, bir gruba portakal suyuyla karıştırılmış alkol diğer bir gruba ise alkolsüz içecek içirdi. Yapılan ölçümlerde ayılma sürecine giren deneklerin, alkol almaya devam eden deneklerden daha tehlikeli durumda olduğu anlaşıldı. Soyut muhakeme, planlama ve hareket kabiliyeti gibi beyin faaliyetlerinin kontrol merkezi olan ön lobu inceleyen bilim adamları, kandaki alkol miktarı kişi tarafından hissedilmeyecek seviyeye düştüğü ayılma sürecinde zihinsel faaliyetlerin daha da olumsuz etkilendiğini gözlemledi. Ayrıca bir uyarıda bulunan uzmanlar, "Direksiyon başına geçmek için içkinin ardından aslında altı saat beklemek gerekir" dedi. 
     
Az alkol damar açar      İsrail’de yapılan bir araştırma, günde bir duble alınan alkollü içkinin atardamarları daha esnek hale getirerek, kalp - damar hastalıkları riskini azalttığını ortaya koydu. Tel Aviv Üniversitesi’nden Dr. Reuven Zimlichman, başta kırmızı şarap olmak üzere günde bir ölçü tüketilen bira ve daha sert içkilerin damar esnekliğini önemli ölçüde artırdığını söyledi. Bulgulara göre, alkol tüketiminin nabız atımını düşürdüğü kaydedilirken, Zimlichman, diğer içkilerin alışkanlık yapma olasılığını göz önüne alarak, hastalarına "günde bir bardak kırmızı şarap" tavsiye ettiğini açıkladı. 
     

</TEXT>
</DOC>
