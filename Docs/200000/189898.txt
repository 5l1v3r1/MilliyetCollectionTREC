<DOC>
<DOCNO> 189898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko29.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil vergileri kiloya göre değil, değere göre belirlenecek 
</HEADLINE>
<TEXT>

     Maliye Bakanı Kemal Unakıtan, kişi başına düşen milli gelirin 1500 doların altında olduğu illere getirilecek teşvik uygulamaları ile ilgili çalışmaları büyük oranda tamamladıklarını ve kanun taslağını önümüzdeki birkaç gün içinde Bakanlar Kurulu'na sunacaklarını açıkladı. Maliye Bakanı, 2004'te otobil vergilerinin otomobillerin kilosuna göre değil, değerine göre belirleneceğini söyledi. 
     Bakan Unakıtan, uygulamayla bölgeler arası dengesizliklerin giderilmesinde önemli gelişmeler kaydedileceğini söyledi. 
     Bugün düzenldiği basın toplantısında gazetecilerin sorularını yanıtlayan Bakan Unakıtan, bu yılki yatırım harcamalarının beklenenin altında gerçekleştiğini belirterek, ''bunun en önemli sebebi, Kamu İhale Yasası yeni çıktığından dolayı kamu kurum ve kuruluşlarının birden bire uyum sağlayamaması, gerekli hazırlıkların yapılamaması. Kamu ihale yasasında maalesef hala daha yatırımları engelleyici mahiyette problemler taşımasından kaynaklanıyor'' diye konuştu. 
     Kamu İhale Yasası'nda bir değişikliği Avrupa Birliği AB normlarına uygun olarak Dünya Bankası ile mutabakat halinde hazırladıklarını ve bundan sonra da aynı mutabakata dikkat edeceklerini dile getiren Unakıtan, ''ancak daha hala Kamu İhale Yasası Türkiye'deki yatırımların önünde bir engel teşkil ediyor'' dedi. 
     -EK BÜTÇE...- Ek bütçeyi Meclis'e Ekim sonu Kasım başı gibi sunacaklarını açıklayan Bakan Kemal Unakıtan, çalışanlar ve emeklilerin vergi iadesinde bir değişiklik yapılıp yapılmayacağına ilişkin bir başka soruya karşılık da, ''herhalde büyük çapta olmaz, ufak tefek olur mu bilmiyorum. Ama büyük çapta olmaz, önümüzdeki günlerde görürüz. Sayın Gelirler Genel Müdürümüz kümülatif olarak hayır diyor'' yanıtını verdi. 
     ABD'den alınması beklenen 8,5 milyar dolarlık kredinin bütçede yer almadığını belirten Maliye Bakanı Unakıtan, şunları kaydetti 
     ''ABD'den gelecek bir kredi burada söz konusu değil. Bütçe tamamen gerçekçi ve gelirlerimiz en kötü şartlara göre hesaplanmıştır. Bu hedeflerin daha üzerinde, daha iyi bir şekilde gerçekleştireceğiz. 
     ABD'den gelecek mi gelmeyecek mi onu da bilemiyorum, o bütçe hesaplarımızın tamamen dışındadır. Eğer gelirse bu tamamen borçların ödenmesinde kullanılacak. Özelleştirmeden elde edilen gelirler, ABD'den gelecek yardımlar veya iyileştirilmiş krediler gibi kaynaklar tamamen borçların ödenmesinde kullanılacak. Hesabımız ona göre, biz kendi ayaklarımız üzerinde durmak mecburiyetindeyiz, bütün hesaplarımız buna göre yapılıyor.'' -OTOMOTİV VERGİLERİ...- Ek vergilerin 2004'te düşünülmediğini ama 2003 yılında alınan motorlu taşıtlar ek vergisinin 2004 yılında herkesin parasının iade edileğini veya mahsup yoluna gidileceğini anlatan Bakan Unakıtan, son yaptıkları vergi düzenlemelerine de değinerek, bazı lüks arabalardaki vergi nispetlerini biraz artırdıklarını söyledi. Otomotiv sektörüne çok büyük önem verdiklerini ve önünü açmak için hurdaya çıkarmak yoluyla taşıtlarda ÖTV nispetini azalttıklarını anlatan Unakıtan, ''1600 cc'nin altındaki araçlarda artış sadece yüzde 3 seviyelerinde. Faizlerdeki büyük düşüş ve ekonomideki iyileşmeden dolayı talep artışından dolayı bakılırsa, otomotiv sektörüne çok büyük bir sıkıntı getirmiyoruz. Talebin enflasyona baskısını da dikkate almak zorundayız. Otomotiv sektörüne hafif iğnenin ucu dokundu diye bu kadar bağırmalarına gerek yok'' dedi. 
     Artık hiçbir ülkede otomobillerde ağırlık üzerinden vergi alınmadığına dikkat çeken Unakıtan, 2004 yılında yapacakları düzenlemeyle artık araçların değeri üzerinden vergi alınacağını, bunun bir vergi artışı şeklinde değil de daha adaletli bir uygulama olarak düşünülmesi gerektiğini söyledi. 
     
</TEXT>
</DOC>
