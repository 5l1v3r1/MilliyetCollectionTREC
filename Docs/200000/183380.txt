<DOC>
<DOCNO> 183380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko07.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, kredi kartı faizini yüzde 6.40'a çekti... 
</HEADLINE>
<TEXT>

     Türkiye İş Bankası, kredi kartı faiz oranlarını yüzde 7.75'ten yüzde 6.40'a çekme kararı aldı. 
     22 Eylül'de uygulamaya girecek yeni oranla, örneğin 1 milyar lira kredi kartı borcu bulunan banka müşterisi, yaklaşık 15.5 milyon lira daha az faiz ödeyecek. 
     İş Bankası Genel Müdür Yardımcısı Mete Uğurlu, Türk ekonomisindeki gelişmelerin ve ileri aylara ilişkin parasal göstergelerin mali sisteme yansımalarının olumlu yönde olduğunu ve faizlerin de giderek istikrar bularak dengelenmeye başladığını bildirdi. 
     Bu gelişmeler ve Merkez Bankası'nın açıkladığı faiz indiriminin, kredi kartı faiz oranlarında da tıpkı bireysel kredi oranlarında olduğu gibi önemli bir indirime gitmelerini olanaklı kıldığını vurgulayan Uğurlu, İş Bankası'nın tüketici kredilerinde sektör payının yüzde 26'ya ulaştığını, önceden olduğu üzere sektör liderliğini pekiştirdiğini söyledi. 
     Mete Uğurlu, bu oranın yüzde 3'ün altına inen rekabetçi faiz oranlarıyla taşıt kredilerinde yüzde 43 seviyelerinde bulunduğunu dile getirerek, şunları kaydetti 
     ''İş Bankası olarak ekonominin kayıt altına alınması gerektiğini ve bu konuda yapılacak girişimleri desteklediğimizi her fırsatta söyledik. Kredi kartı bu amaca hizmet eden en önemli ve giderek daha yaygın kullanılan ödeme aracıdır. Biz de bankacılıktaki liderliğimizi ve öncülüğümüzü sürdürerek kredi kartı faiz oranlarını yüzde 7.75'ten yüzde 6.40'a çekiyoruz. 22 Eylül'de uygulamaya başlayacağımız bu oran bugün için sektördeki özel bankalar arasında en düşük faiz oranıdır. Halen pazar payının önemli bir bölümüne hakim olan bankalarda faiz oranları yüzde 8'in üzerindedir.'' 
     
     KREDİ KARTI SAYISINDA YÜZDE 20 BÜYÜME 
     Mete Uğurlu, İş Bankası'nın 2 milyonu aşan kredi kartı sayısının bu yıl sonunda 2 milyon 400 bin adete ulaşmasını hedeflediklerini bildirdi. 
     Uğurlu, kredi kartı cirolarının yüzde 85'ten fazlasının alışveriş işlemlerinden oluştuğunu, kartlarla her ay 400 trilyon liranın üzerinde alışveriş gerçekleştirilirken 60 trilyon liranın üzerinde nakit çekişinin yapıldığını bildirdi. 
     İş Bankası'nın kredi kartı faizi uygulamaları ve zorlanan müşterilerle ilgili yaklaşımının her zaman müşteriye dönük olduğunu ve bu durumun yeni yasanın ilk geçiş uygulamaları sırasında da çok açık olarak gözlendiğini ifade eden Uğurlu, Haziran ayı itibariyle yasal takipteki müşteriler üzerindeki risk bakiyesinin toplam kredi kartı risk bakiyesine oranının Türkiye genelinde yüzde 2.42, İş Bankası'nda ise yüzde 1.37 olduğunu söyledi. 
     Kredi kartı faizlerinin diğer bireysel kredi türlerine göre faizinin yüksek olmasının tüm dünya ülkelerinde olduğu üzere olağan olduğunu savunan Mete Uğurlu, şunları söyledi 
     ''Örneğin enflasyon oranının yüzde 3'ün altında olduğu İngiltere'de bireysel kredi yıllık faiz oranları yüzde 6-7 civarında iken kredi kartı faizleri yüzde 13-24 aralığındadır. Diğer kredi türlerine göre riski daha yüksek ve teminatı az olan kredi kartlarında müşterilerimiz sadece ihtiyaçları doğrultusunda ve ihtiyaçları olduğu sürece kredi kullanmakta ve bu süre için faiz ödemektedir. Kredi kartı müşterilerimize alışveriş ödemelerinde yaklaşık bir ay faiz ödemeden öteleme imkanı sağlanmakta ve bu sürenin finansman maliyeti banka ve üye iş yerlerince karşılanmaktadır. Diğer taraftan kredi kartlarıyla yaygın taksitli alışveriş imkanları sunulurken puan uygulamalarıyla da bedava alışveriş imkanları sağlanmaktadır.'' Mete Uğurlu, İş Bankası'nın iktisadi ve sosyal sorunların çözümlenmesinde tarihi bir misyonu olduğunu, İş Bankası olarak ülke ekonomisini ve reel sektörü desteklemeye devam edeceklerini vurguladı. 
     Yeni faiz uygulamasıyla ilgili bilgi veren Uğurlu, yüzde 7.75'ten yüzde 6.40'a inişle birlikte 1 milyar lira borcu olan bir müşterinin bir aylık sürede ödeyeceği faizin 89 milyon 125 bin liradan 73 milyon 600 bin liraya düşeceğini bildirdi. 
     Uğurlu, ayrıca kredi kartı faiz oranlarındaki değişikliğe bağlı olarak aylık gecikme faiz oranını da yüzde 10.075'ten yüzde 8.32'ye düşmüş olacağını kaydederek, ''Bu indirimle çok ciddi bir faiz gelirinden vazgeçmiş bulunuyoruz. Ancak yeni müşterilerimizle bunu kapatırız'' dedi. 
     
</TEXT>
</DOC>
