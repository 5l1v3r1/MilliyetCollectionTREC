<DOC>
<DOCNO> 169194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/ekonomi/aeko.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer santral kuracağız 
</HEADLINE>
<TEXT>

Gerekli önlemler alınması durumunda bir sorun çıkmayacağını söyleyen Enerji Bakanı Güler, nükleer santrali gündemlerine aldıklarını belirtti 
     ABDULLAH KARAKUŞ Ankara 

     Geçmiş hükümet dönemlerinde çok tartışılan ve kamuoyunun tepkisine neden olan nükleer santrallerin kurulmasını AKP hükümeti de gündemine aldı. Enerji ve Tabii Kaynaklar Bakanı Hilmi Güler, nükleer santral kuracaklarını belirterek, "Dünyada çok ülkede var. Önlem alınırsa bir şey olmaz" dedi. 
     Doğalgaz tartışmalarının yaşanmasının ardından Enerji Bakanlığı, nükleer santrallerle ilgili ön çalışmaları başlattı. Enerjinin kömür, hidroelektrik ve doğalgaz olmak üzere üçlü sacayağına oturduğunu belirten Güler, bunlara alternatif olarak nükleer santral ile rüzgar ve güneş enerjisinden faydalanarak, seçenekleri beşe çıkaracaklarını kaydetti. Güler, "Beşli sistem Türkiye için enerji açısından çok daha iyi olacak. Biz bütün yumurtaları bir sepete koymak istemiyoruz" diye konuştu. 
     
     'Bu kaynak ihmal edilemez' 
     Nükleer santralleri, "ihmal edemeyiz" diye savunan Güler, çevrecilerden gelen tepkilerle ilgili olarak ise "Tedbirler alınırsa bir şey olmaz. Bu santraller birçok ülkede var. Bunlar ucuz yatırımlar değil ama uzun vadede çok avantajlı. Santralleri kurmak için biraz zamana ihtiyacımız var" dedi. 
     
'Uzun vadede kaynak hidrojen'      Uzun dönemde hidrojen enerjisini düşündüklerini belirten Güler, "Hidrojen enerjisi için kaynak su. Dünyada en çok bulunan da su. Suyun hidrojenini alıp yakarak enerji üreteceğiz" diye konuştu. Enerji sorununu yenmek için hidroelektrik enerjisine ağırlık vereceklerini kaydeden Güler, bununla ilgili Avusturya, Kanada ve Çin ile yeni bir atak başlatacaklarını belirtti. Baraj yapmadan nehirlerin kot farkı olan yerlerinde küçük hidroelektrik santralleri kurarak elektrik de üreteceklerini belirten Güler, "Hidroelektrik enerjisi için kaynakların yüzde 35'ini kullanabiliyoruz. Bu alan ihmal edilmiş. Barajlardaki su oranını arttırıp nehirlerde küçük santraller kuracağız. Avusturya'da da bu konuda görüşmelerimiz oldu. Onlarla da ortak yatırımlar yapacağız" dedi. 
     

</TEXT>
</DOC>
