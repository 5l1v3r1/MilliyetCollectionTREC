<DOC>
<DOCNO> 184165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur10.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik bölümü sınavında torpil yapıldığı iddia ediliyor... 
</HEADLINE>
<TEXT>

     Harran Üniversitesi HRÜ Fen Edebiyat Fakültesi Müzik Bölümü için yapılan sınavlarda torpil olduğunu iddia eden 15 öğrenci, sorunla ilgilenmeleri için milletvekillerinden yardım istedi. 
     Edinilen bilgiye göre, 30 öğrencinin alınacağı HRÜ Fen Edebiyat Fakültesi Müzik Bölümü'ne 374 öğrenci başvurarak, hafta sonu 2 aşamadan oluşan sınava girdi. 
     Kazanamayan öğrencilerden 15'i, ''Şanlıurfa'dan sadece bir kişinin kazanması, herkese 6 sözlü soru sorulurken kendilerine 2 soru sorulması, sınavda sadece kazananların puanlarının açıklanması, kamera kullanılmaması, üniversite tarafından 15 gün kurs gören öğrencilerin kazanması'' gibi nedenlerle sınava itiraz ettiler. 
     Sınavı kazanamayan ve torpil yapıldığını öne süren 15 öğrenci, AK Parti Şanlıurfa Milletvekili Faruk Bayrak ve CHP Şanlıurfa Milletvekili Vedat Melik'i ziyaret ederek, haklarının aranmasını istediler. Öğrenciler daha sonra şikayetleri için hazırladıkları dilekçeleri Cumhurbaşkanı Ahmet Necdet Sezer'e faksladılar. 
     HRÜ Rektörü Prof. Dr. Uğur Büyükburç ise sınavın YÖK kuralları çerçevesinde yapıldığını belirterek, şunları söyledi 
     ''Sınavlar Gazi Üniversitesi'nden gelen profesör ve doçentler tarafından yapılmıştır. Ancak, biz iddiaların değerlendirilmesi amacıyla Sınav Araştırma Komisyonu kurduk. Bu komisyonun çalışmaları doğrultusunda çıkacak sonuç değerlendirilerek, karar verilecektir. Ayrıca bundan sonra yapılacak tüm sınavlar kamera ile gerçekleşecektir.'' 
     
</TEXT>
</DOC>
