<DOC>
<DOCNO> 180021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko19.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar Fransa'nın tarım sektörünü vurdu 4 milyar euro zarar 
</HEADLINE>
<TEXT>

     Fransa'da aşırı sıcaklar ve kuraklığın, tarım sektörüne verdiği zararın 4 milyar euroya kadar çıkmasından endişe ediliyor. 
     Fransa Tarım Bakanı Herve Gaymard, ülke genelinde etkili olan aşırı sıcak ve kurak havanın tarım sektörünün tamamına yakın bir bölümüne zarar verdiğini açıkladı. 
     Tarım sektöründeki zararın en az bir milyar euro olduğunu kaydeden Bakan Gaymard, bu rakamın 4 milyar euroya kadar çıkabileceğini bildirdi. 
     Tarım sektöründeki zararın belirlenmesi için gerekli çalışmaların başlatıldığını belirten Gaymard, ormanların daha iyi korunmasına ilişkin alınacak önlemlerin de gelecek günlerde açıklanacağını söyledi. 
     Fransa'da kuraklık ve aşırı sıcaklar yüzünden, sebze ve meyve fiyatlarında bu yıl önemli artış bekleniyor. 
     Fransa'da yaz başından bu yana çıkan orman yangınlarında ise yaklaşık 22 bin hektar yeşil alanın yandığı tahmin ediliyor. 
     
</TEXT>
</DOC>
