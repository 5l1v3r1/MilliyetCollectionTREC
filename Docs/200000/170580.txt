<DOC>
<DOCNO> 170580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sonspo04.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanan da kaybeden de ağlıyor... 
</HEADLINE>
<TEXT>

     Konya'da devam eden Minikler Türkiye Karate Şampiyonası'nda stres ve heyecanı kaldıramayan minik sporcuların gözyaşları dinmek bilmiyor. 
     Konya 100. Yıl Spor Salonu'nda düzenlenen şampiyonaya, 45 ilden 1990-1991-1992-1993 doğumlu toplam bin 78 sporcu katıldı. 
     Sabah saatlerinde başlayan ve akşama kadar süren müsabakalarda başarılı olan minik sporcular, çok sayıda maç yapmak zorunda kalıyor. ''Maksimum korumanın'' ön planda tutulduğu ve sadece yapılan hareketlerin puan kazandırdığı şampiyonada, rakiplerin birbirlerinin vücuduna temas etmesine kesinlikle izin verilmiyor. 
     Buna karşın müsabakada yapılan bazı hatalar nedeniyle geleceğin büyük yetenekleri, arkadaşlarının kulağına, burnuna, ağzına ya da istenmeyen bölgelerine tekme atabiliyor. Bu da yanlışlıkla darbe alan ve kurallara göre bu darbelere karşılık veremeyen küçük sporcunun ağlamasına yol açabiliyor. 
     Miniklerin kıyasıya mücadele ettiği şampiyonada ağlamalara neden olan asıl durum ise çocukların tecrübesizliği... Öyle ki, kazananın da kaybedenin de ağladığı şampiyonada bir gün içinde fazla sayıda maç yapan minikler, stres ve heyecanı kaldıramayınca çareyi ağlamakta buluyor. 
     Karate Federasyonu Organizasyon Komitesi Üyesi Murat Çiriş, küçük sporcuların şampiyonada dereceye ulaşmak istediklerini, bunun da kendilerinde yoğun heyecan ve stres yarattığını bildirdi. 
     Yaşanan bu duygu yoğunluğunun maça bile yansıdığını belirten Çiriş, ''Müsabaka sırasında heyecanını kontrol edemeyen tecrübesiz çocuklar, yenilebiliyor. Ancak, ilginç olan, maç bittiğinde kazanan da kaybeden de ağlamadan edemiyor'' dedi. 
     
</TEXT>
</DOC>
