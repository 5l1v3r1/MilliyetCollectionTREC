<DOC>
<DOCNO> 167604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/yazar/altan.html </URL>
<DATE> 2003/07/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tomris Uyar 
</HEADLINE>
<TEXT>

     Şimdi ilk kez ne zaman tanıdığımı pek hatırlamıyorum Tomris'i. Herhalde 1970'lerden önceydi. Otuz yaşlarında falan olmalıydı. Misafirperverliğindeki ve sofra kurmasındaki doğal zarafet bir hayli şaşırtmıştı beni. Eski bir İstanbul ailesinin, İstanbul Amerikan Kız Koleji'nden geçme bir kızı olduğunu, çok sonradan öğrenmiştim. 
     Ve Tomris, kendi yetiştiği özel fidelikle fidanlıktan Türkiye'de ne limanı, ne de iskelesi bulunan, bir "yazı" okyanusuna fırlatmıştı kendini... 
     O güzelim Türkçeyle, onca güzelim öykü ve çeviri... 
     Sonra da, kadehlerde kanatlanan kendine özgü bir bohem... 
     
     400 yıllık bir oluşumdan geçerek ve diyalektik olarak, köylülüğü de işçi sınıfına dönüştüren kristalize olmuş evrensel bir burjuva sınıfının ürünüdür yazılı edebiyat... 
     Bize de, Batı burjuvazisinin - üretim biçimini değil - yaşam ve tüketim biçimini taklit ederek, çağdaş olunabileceğini sanan Tanzimat'ın yelpaze esintisiyle geldi. 
     Ne var ki, yazılı edebiyatın piyasası yoktu. Yoktu çünkü, nüfusun yüzde 95'i okuma yazma bilmiyordu. 
     Şinasi'den, Namık Kemal'den, Ziya Paşa'ya Recaizade Mahmut Ekrem'den, Abdülhak Hamit'ten, Halit Ziya'ya kadar o dönemin ozan ve ilk tiyatroyla roman yazarları verdikleri eserlerden değil, Hazine'den geçinmeli sanatçılardı. 
     
     Geldik 2003 yılının ortasına... Tomris Uyar da, 23 - 24 yaşından bu yana onca çaba, yazı, öykü, çeviri ve ödüle karşın, ne kazandı ki hayatında 
     Oysa vazgeçtik dünya edebiyatını, kendi edebiyatıyla farkına varmadan bütünleşmiş olarak yetişenler yine farkına varmadan öylesine çoğaltırlar ki yaşamlarının pencerelerini en uzunu 30 bin gün dolaylarında olan bir ömrün, koyulaşmış küflü hipnozlarından çok ötelere geçerler. 
     Zengin bir anadil, espriler, nükteler, anekdotlar kuşaklar arası ortak bir parkın değişik parsellerini sulamakla kalmaz, aşklarla evliliklere de ayrı bir kalite katar... 
     
     Ömer Seyfettin'den, Memduh Şevket'e Sabahaddin Ali'den, Fahri Celal'e Kenan Hulusi'den Sait Faik'e Haldun Taner'den Tomris Uyar'a dek Türkçe anlatım yaratıcılığının seralarıyla özdeşleşmiş kuşaklar arası ortak bir mayamız ne kadar var 
     
     Bizde çürütmecilik, görmezlikten gelme, yok sayma ve ortak bir birikime omuz silkip değişik alanlardaki her tür çalışmanın sadece kendiyle başladığına inanma, o kadar köklüdür ki kuşaklardan kuşaklara daha öncesini sıfırlama kalır miras olarak... 
     Bunun da temel nedeni, en özenilen pozisyon ve rantı politikanın getirmesi... 
     
     Belirli bir "statüko" var. En özenilen pozisyonu ve rantı sağlayan bir "statüko". Ve o "statüko"nun içinde, birtakım payeler, koltuklar, makamlar var. 
     Statükoyu, payeleri, koltukları, makamları aynen muhafaza ederek oralara tırmanmışları her fırsatta çürüte çürüte, silip süpürecek ve aynı yerlere kendin geçeceksin... 
     
     Yazı alanına da yansımıştır bu garip "kapıkulu" politikaları. 
     Ve yıllar boyu unutulmuş görünen kişi, ancak ömrünü yitirdikten sonra baş tacı edilir. Çünkü artık hem rakip değildir, hem de, kaybolup gitmişi överken bir prim sağlarsın kendine... 
     
     Tomris'le yıllar var hiç karşılaşmamıştık. Hasta olduğunu dahi bilmiyordum. 
     Hayattan kopup gittiğini öğrenince... 
     Menevişli gözleri, otuz yaşı ve elinde kadehiyle sanki gelip oturuverdi karşıma... 
     
     Öykülerinde, farkında olmadıkları bir gergefi dokuyarak geçip giden ve kendilerince, kendilerine yaşamlar yaratan insancıkları yazardı. Çok güzel bir Türkçeyle yazardı... 
     Tomris Uyar'ın arkasından makineye takılan beyaz kağıt ve takırdayan tuşlar... 
     Oysa bu pazar çok daha başka şeyler yazmayı düşlemiştim. 
     Bir kara mizahçı, sanki bazen ellerini böğründe bırakıyor insanın... 
     
     

</TEXT>
</DOC>
