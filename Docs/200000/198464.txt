<DOC>
<DOCNO> 198464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo37.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... G.Saray 4 yaş genç çıktı 
</HEADLINE>
<TEXT>

     Galatasaray Teknik Direktörü Fatih Terim, Malatyaspor maçında, sarı-kırmızılı ekibin kadrosunda büyük değişikliğe gitti. 
     Teknik Direktör Terim, savunmanın sezon başından beri bel kemiği olan tecrübeli oyuncular Frank De Boer ve Bülent Korkmaz'ı takımdan keserek, yedekler arasında bıraktı. 
     Denizlispor maçında ilk 11'de sahaya çıkan Hakan Ünsal ve Batista, Malatyaspor maçının 18 kişilik kadrosuna dahi alınmazken, Hasan ise yedekler arasında şans buldu. 
     Terim, Denizlispor maçında kırmızı kart gören ve Malatyaspor maçında cezası nedeniyle oynamayan Mondragon'un yerine, kaleyi Aykut'a teslim etti. Bu sezon içinde, statü gereği PAF takıma gönderilen Tamas, Denizlispor maçında oynamayan Petre, ligin 7. haftasında Adanaspor ile yapılan maçtan bu yana ilk 11'de şans bulamayan Berkant ve 11. haftadaki Beşiktaş maçından sonra oynayamayan Orhan, Malatyaspor karşısında ilk 11'de oynadı. 
     Fatih Terim, Murat Erdoğan, Suat Usta, Ümit Karan ile sakatlıkları bulunan Volkan, Lukunku ve Baliç'i maç kadrosuna almadı. 
     
     KULÜPTEN TARAFTARA ÇAĞRI 
     Öte yandan, Galatasaray Kulübü, çıkardığı maç günü dergisinden, kadroda yapılacak revizyonu futbolcu ismi vermeden taraftarlara duyururken, genç oyunculara anlayış gösterilmesini istedi. Dergide yer alan açıklamada, şöyle denildi 
     ''Bu akşam sahada kendilerine ilk 11'de forma şansı bulabilecek gençlerimiz olacaktır. Maçta onlar hata yapabilir, yanlış pas verebilirler. Galatasaray gibi iddia peşinde olan bir takımın hedeflerine yönelik yürüyüşlerinde tecrübesizlikten kaynaklanan hatalar yapabilirler. Galatasaray taraftarları olarak bu çabaları desteklemeli ve onların sonuna dek arkasında olmalıyız. Gençlerimizin başarısı ve kendilerini geliştirmesi, bizim onlara göstereceğimiz hoşgörü, sabır ve desteğimizin sürekliliğine bağlıdır. Galatasaray'ın kabuk değiştirme sürecine taraftar olarak yapabileceğimiz en büyük katkı budur.'' 
     
     YAŞ ORTALAMASI 24'E DÜŞTÜ 
     Galatasaray'ın Malatyaspor karşısında sahaya çıkardığı kadro, Denizlispor maçındaki kadroya oranla 4 yaş daha gençleşti. Denizlispor maçına 28.54'lük yaş ortalaması bulunan bir kadroyla çıkan Galatasaray, Malatyaspor maçında ise 24.36'lık yaş ortalaması olan bir kadroyla mücadele etti. 
     Malatyaspor Teknik Direktörü Ziya Doğan ise takımdaki ''gençlik operasyonu'' ile ilgili olarak ''Galatasaray'ın Denizlispor maçındaki kadrosunu tercih ederdim. Kadrolarındaki tüm futbolcular yetenekli. Terim, daha genç ve mücadele edebilecek bir takım kurmuş. Ancak sadece savunmada ilk kez oynayacak futbolcuların yaşayabileceği uyum sorunu, bizim için avantaj olabilir'' diye konuştu. 
     
     MALATYASPOR TARAFTARLARINDAN MAÇA BÜYÜK İLGİ 
     Galatasaraylı taraftarlar karşılaşmaya fazla ilgi göstermezken, Malatyaspor taraftarları, kendilerine ayrılan bölümü tıklım tıklım doldurdu. 
     Malatyasporlu taraftarlar, karşılaşma öncesinde stat girişinde davul zurna eşliğinde halay çekerek eğlendiler. Malatyalı taraftarların bazıları bilet alıp, Galatasaraylı taraftarların arasına da girdiler. Bu taraftarlar, daha sonra güvenlik güçleri tarafından konuk takım tribününe geçirildi. 
     -Galatasaray ve Malatyaspor PAF takımları arasında oynanan karşılaşmayı sarı-kırmızılılar 2-0 kazandı. 
     -Galatasaray'ın 1.5 milyon euro'ya mal olacak Atatürk Olimpiyat Stadı'nın rüzgar panellerinin yapımı bir hayli gelişme kaydederken, 4 panel direğinin tamamlanmış olması dikkati çekti. 
     -Galatasaray'ın Rumen futbolcuları Petre, Bratu ve Tamas, bu sezon ilk kez ilk 11'de beraber oynarken, Tamas 8 hafta sonra yeniden ligde forma giyebildi. 
     
</TEXT>
</DOC>
