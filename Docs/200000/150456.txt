<DOC>
<DOCNO> 150456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko14.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Group Pozitif işaret gördüğümüz anda yatırımlarımız artacak 
</HEADLINE>
<TEXT>

     Metro Group Başkan Vekili Karl Josef Baum, Türkiye ekonomisinde pozitif bir işaret, canlanma ve insanların satın almaya yöneldiğini görmek istediklerini belirterek, ''bunu gördüğümüz anda daha fazla yatırım yapacağız'' dedi. 
     Baum, Metro Group'a 1951 yılında 14 yaşındayken Kaufhof şirketinde stajyer olarak çalışmaya başlayarak adım attığını, yaklaşık 52 yıldır da şirketin hemen hemen her kademesinde görev yaptığını anlattı. 
     Türk perakende sektörünü çok büyük pazar olmasından dolayı pozitif gördüklerini dile getiren Baum, ''Türkiye'de 23 mağazayla yer almakla beraber maalesef şimdiye kadar kar elde edemedik, istediğimiz sonucu alamadık. Türk ekonomisi daha iyiye gitsin ki, biz de daha çok yatırım yapalım'' şeklinde konuştu. 
     Karl Josef Baum, bugüne kadar kar elde etmemelerinin Türkiye'ye yönelik yatırım perspektiflerini değiştirmediğini, yatırımları gözden geçirme gibi bir niyetlerinin asla olmadığını söyledi. 
     Türk ekonomisinde son günlerdeki olumlu havanın devam etmesi ve yüzde 6-6.5'luk büyüme oranının yakalanması halinde yatırımların hızlanacağını belirten Baum, şöyle devam etti 
     ''Türkiye ekonomisinde pozitif bir işaret, canlanma, insanların satın almaya yöneldiğini görmek istiyoruz. Bunu gördüğümüz anda daha fazla yatırım yapacağız. İlk işaretler olumlu ama biraz daha bekleyip görmek istiyoruz. Biz hiçbir zaman, kriz durumlarında bile yatırımı durdurmadık. Fakat daha az yatırım yaptık. Ekonomideki canlanma önce otomotivde başlar. Daha sonra tatil ve kılık-kıyafet alımında görülür. Ekstra ürünlerin alımı en sonda gelir. İşte burada canlanma gördüğümüz an ivmeyi artıracağız.'' 
     
     MAHALLE BAKKALLARININ YERİNİ UZMANLAŞAN BAKKALLAR ALACAK 
     Karl Josef Baum, kendilerini tüccar olarak nitelendirirken, ''tüccar olduğumuz için hükümette hangi parti olursa olsun, ticareti kolaylaştırıcı unsurları beraberinde getirirse bizim için iyidir. Yani bize ticari kolaylıklar getiren hükümetleri başarılı görürüz'' dedi. 
     Türkiye perakende sektörünün önümüzdeki yıllarda açılımlara ve köklü değişimlere müsait bir yapıda olduğuna dikkati çeken Baum, şunları kaydetti 
     ''Dolayısıyla Türkiye'de, Avrupa'daki gibi özellikle giyimde geleceğin mağaza konsepti çok çeşitlilikte yatmakta. 10 yılda Türkiye'de 50 metrekarelik giyim mağazalarının çok büyük şansı kalmayacak. Avrupa'da artık bin-2 bin metrekarelik mağazalar bile tarihe karışmaya başladı. Bugün özellikle mobilya ve elektrik-elektoronikte 10-15 bin metrekarelik mağazalar ağırlıkta. Bunlar Türkiye'ye peyderpey gelecektir.'' Baum, gıda sektöründe de gelecekte Türkiye'de herşeyin satıldığı mahalle bakkallarının yerini, gelişmiş ülkelerde olduğu gibi birkaç üründe yoğunlaşan ve uzmanlaşan bakkalların alacağını söyledi. 
     Karl Josef Baum, Metro Group'un dünyadaki atılımlarını bu yıl da sürdüreceğini dile getirerek, 2003 sonunda 28 ülkede faaliyet gösteren, 51 milyar Euro'luk ciroya ulaşmış bir şirket olmayı öngördüklerini ifade etti. 
     Metro Group'un Metro Cash Carry, Real, Extra, Media Markt Saturn, Praktiker ve Galeria Kaufhof olmak üzere 6 markası bulunduğunu hatırlatan Baum, global krizin varlığını sürdürdüğü son dönemlerde dünyada başarıyı yakalamak için bu markaların ilk 3'te yer almasına çalıştıklarını söyledi. 
     Toptan satış mağazası Metro Cash Carry'nin ciroda dünyada pazar lideri olduğuna işaret eden Baum, ''Bu tabii ki grubun lokomotifi. Bu kadar büyük olduğunuz zaman diğer sahalarda da ister istemez iyi olmamız gerekir diye düşünüyoruz'' dedi. 
     
     ''ALMANYA'DA BİZ DE ÇOK MUTLU DEĞİLİZ'' 
     Bu arada global ekonomik durgunluktan Almanya'nın da nasibini aldığını vurgulayan Baum, ''Almanya'da biz de çok mutlu değiliz. Almanya'daki işten memnun olmamakla beraber Polonya, Romanya, Vietnam, Çin, Rusya ve Hindistan'da açılışlar yapacağız. Buralarda fazla rakiplerimiz olmadığı için işler çok iyi gidiyor. 2 milyar kişinin yaşadığı Çin muazzam büyük bir ülke. Orayı öncelikle keşfetmemiz gerekir ki açılalım. Rusya, Çin ve Hindistan dışardaki ağırlıklı noktalarımızdan'' şeklinde konuştu. 
     Karl Josef Baum, bu yıl tüm dünyada toplam 40-50 arasında mağaza açmayı düşündüklerini bildirdi. 
     Irak savaşının ardından bölgeye yönelik kısa vadede hiç bir planları bulunmadığına değinen Baum, ''ancak siyasi ve ekonomik yapı oturduğunda neden gitmeyelim Bölgede planlarımızın olacağı yegane ülke Mısır olabilir. Bu da 3-4 yıl sonra düşünebileceğimiz birşey'' dedi. 
     





</TEXT>
</DOC>
