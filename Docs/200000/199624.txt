<DOC>
<DOCNO> 199624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur40.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdür Yardımcısı Maalesef içimizden vurulduk 
</HEADLINE>
<TEXT>

     İstanbul Emniyet Müdür Yardımcısı Ayhan Pamuk, 11 Eylül saldırılarını yapanların ABD'ye dışarıdan geldiğini ve 9-10 ay bu ülkede çalışmalarını sürdürdüğünü belirterek, ''Kentimize dışarıdan insanlar gelse ve 3 ay çalışsa yakalanır, ama maalesef içimizden çıkan insanlar tarafından vurulduk'' dedi. 
     Çemberlitaş'taki Fırat Kültür Merkezi'nde düzenlenen ''Huzur Toplantısı''nda konuşan Eminönü İlçesi ve trafikten sorumlu Emniyet Müdür Yardımcısı Ayhan Pamuk, ilçeyle ilgili görüş alışverişinde bulunmak için 700 kişiyi bizzat çağırdıklarını belirterek, toplantıya katılımın az olmasını eleştirdi. 
     Huzurun sağlanmasında bireysel sorumluluğun önemine değinen Pamuk, ''Konu ne olursa olsun, sadece parmak uzatarak suçluyu aramak sakat bir düşünce tarzıdır. Sadece tenkitle bir yere ulaşılmıyor. Bir şeyler yapmak isteyenlerin de hevesi kırılıyor'' diye konuştu. 
     Suçlamaktansa her bireyin sorunların çözülmesi için elinden geleni yapması gerektiğini belirten Pamuk, sorunların el ele verildiğinde çözülebileceğini kaydetti. 
     İstanbul'da meydana gelen patlamalara ilişkin polisin hep eksikliklerinden bahsedildiğini dile getiren Pamuk, bütün istihbarat ağına rağmen ABD'nin bile 11 Eylül saldırılarını önleyemediğini söyledi. 
     Pamuk, ''11 Eylül saldırılarını yapanlar ABD'ye dışarıdan geldi, 9-10 ay ülkede saldırıların çalışmalarını sürdürdü, ancak buna rağmen saldırılar engellenemedi. Kentimize dışarıdan insanlar gelse ve bu şekilde 3 ay çalışsa yakalanır, ama maalesef içimizden çıkan insanlar tarafından vurulduk'' dedi. 
     Ayhan Pamuk, İstanbul polisinin bu olaylarda inanılmaz bir çaba ve başarı gösterdiğini, 15 gün neredeyse hiç uyumadan çalıştığını ifade etti. 
     
     EMİNÖNÜ'NÜN SORUNLARI 
     Eminönü'nün sorunlarını çözmek için de her şeyi yaptıklarını belirten Pamuk, şöyle konuştu 
     ''Birçok sorunun kaynağı olarak gördüğümüz işportayla ilgili de çalışmalarımız var. İşporta sorununu bir darbeyle, gerçek bir devrimle yok etmeyi düşünüyoruz. Fikir, Emniyet Müdürlüğü'nden. Diğer kurum ve ilgililerden de destek gelirse bu sorun çözülecek. Bu ülke, hele hele bu kent işporta sorununu çözmek zorundadır.'' Toplantıda daha sonra Eminönü Kaymakamı Sabit Kaya, İlçe Emniyet Müdürü Hikmet Taşdelen ve Belediye Başkanı Lütfi Kibiroğlu, katılımcıların sorunlarını dinleyerek, sorularını yanıtladılar. 
     
</TEXT>
</DOC>
