<DOC>
<DOCNO> 163817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/siyaset/asiy.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim Bakanı'ndan DİNİ GEREKÇELER 
</HEADLINE>
<TEXT>

"Haydi Kızlar Okula" kampanyası Çelik'in, "Biz 'eğitim, tahsil, ilim kadın ve erkek için farzdır' diyen bir peygamberin öğretisine sahip olan insanlarız"sözleriyle başladı 
     SEBAHATTİN YILMAZ, FEYAT ERDEMİR Van DHA 

     Milli Eğitim Bakanı Hüseyin Çelik, "Haydi Kızlar Okula" kampanyasının iktidarları döneminde başlamasının "anlamlı" olduğunu belirterek "Uzattığımız ele halkımız da elini uzatacaktır. Çünkü onlar biliyor ki, biz 'eğitim, tahsil, ilim kadın ve erkek için farzdır' diyen bir peygamberin öğretisine sahip olan insanlarız" dedi. 
     Milli Eğitim Bakanlığı ile UNICEF işbirliğinde hazırlanan "Haydi Kızlar Okula Kampanyası" dün Van Kültür Merkezi'nde törenle başlatıldı. Saygı duruşunun ardından İstiklal Marşı kasetteki arıza nedeniyle okunamadı. Birinci önceliği eğitime verdiklerini kaydeden Çelik şunları söyledi "Van'da kadınların yüzde 50'si okuma-yazma bilmiyorsa, bu onların değil bizim suçumuzdur. Bakan olarak bu sorumluluğu hissediyorum. Zararın neresinden dönersek kardır. Kampanyayla kadınları 'cebren değil cezben' eğitime kazandırmak istiyoruz. Aile içindeki huzuru bozmadan ikna yöntemiyle çalışacağız." 
     Kampanyanın iktidarları döneminde başlamasının anlamlı olduğunu ifade eden Çelik, halkın değerleriyle kavgalı bir hükümet olmadıklarını belirterek "Uzattığımız ele halkımız da elini uzatacaktır. Bundan kesinlikle şüphem yoktur" dedi. Yeryüzünde en çok istismar edilen varlığın kadınlar olduğunu vurgulayan Çelik, kadına cinsi obje ve reklam malzemesi olarak bakıldığını belirterek "Bir grup basın-yayın organı, adeta kadının etini pazarlayarak para kazanıyor. Bunu lanetliyorum" dedi. 
     UNICEF Genel Direktörü Carol Bellamy de kampanyayla aileleri kız çocuklarını sadece okula göndermekle kalmayıp en az zorunlu 8 yıllık eğitimi tamamlayıncaya kadar okula devam etmeleri konusunda ikna etmeyi amaçladıklarını söyledi. 
     
Anne-babalar ikna edilecek      Kampanya, bugün kızların okuma-yazma oranının en düşük olduğu illerden Van'ın yanı sıra Ağrı, Batman, Bitlis, Diyarbakır, Hakk ri, Muş, Siirt, Şanlıurfa ve Şırnak'ta başlatıldı. 2004 - 2005 arasında toplam 50 ilde yaygınlaştırılması öngörülen kampanyada, kız çocuklarının eğitim fırsatlarının artırılması ve başarıları önündeki engellerin ortadan kaldırılması hedefleniyor. Eğitim el kitapları, televizyon ve radyo reklamları, yöresel toplantılar gibi etkinliklerle toplumun bilinçlendirilmesi ve anne-babaların ikna edilmesi planlanıyor. 
     

</TEXT>
</DOC>
