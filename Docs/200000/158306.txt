<DOC>
<DOCNO> 158306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı çıkış harç bedelini gazeteciler ödemeyecek... 
</HEADLINE>
<TEXT>

     Maliye Bakanı Kemal Unakıtan, yurtdışına görevli olarak giden gazetecilerden alınan ''Yurtdışı Çıkış Harç Bedeli'' uygulamasına son verileceğini bildirdi. 
     Maliye Bakanı Unakıtan, kendisini ziyarete gelen Edirne Gazeteciler Derneği Başkanı Derya Sarılarlı, Genel Sekreter Volkan Şenveli, Yönetim Kurulu üyesi Tunç Üçer ile Güneydoğu Avrupa Gazeteciler Derneği Başkanı Bülent Ayan'a yaptığı açıklamada, yurtdışına görevli giden gazetecilerden Yurtdışı Çıkış Harç Bedeli'nin alınmayacağını bildirdi. 
     
     DÜZENLEMEYLE İLGİLİ YAZI BAŞBAKANLIĞA GÖNDERİLDİ 
     Unakıtan, gazetecilerin bağlı bulundukları kurumdan görev yazısı alıp, basın kartlarını gösterdiklerinde, yurtdışında 24 saatten fazla kaldıkları takdirde Yurtdışı Çıkış Harç Bedeli olan 70 milyon liranın alınmaması için gerekli düzenlemenin yapılmasıyla ilgili yazıyı imzalayarak, Başbakanlığa gönderdi. 
     Başbakanlığa gönderilen yazıda, Turizm Acentesi Temsilcileri'nin de Yurtdışı Çıkış Harç Bedeli uygulamasından muaf tutulacağı yer alıyor. 
     Unakıtan, yazıyı imzaladıktan sonra yaptığı konuşmada, ''Bütün gazetecilerin aslında Edirneli gazetecilere teşekkür etmesi gerekiyor. Çünkü onların girişimi sayesinde bu gerçekleşti'' dedi. 
     Unakıtan'ın Edirne'ye 23 Nisan'da yaptığı ziyaret sırasında, Pazarkule Sınır Kapısı'ndaki incelemelerinde, kendisine Güneydoğu Avrupa Gazeteciler Derneği Başkanı Bülent Ayan tarafından, Yurtdışı Çıkış Harç Bedeli uygulamasının kaldırılmasıyla ilgili bir dosya sunulmuştu. 
     
</TEXT>
</DOC>
