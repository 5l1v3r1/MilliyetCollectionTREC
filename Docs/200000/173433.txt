<DOC>
<DOCNO> 173433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/yasam/yas07.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahildeki cinayetin zanlıları yakalandı 
</HEADLINE>
<TEXT>

   ELVAN EZBER İstanbul 
   
   Zeytinburnu sahilinde kız arkadaşıyla otururken telefonu gasp edildikten sonra öldürülen Önder Özçebi'nin 19 katil zanlısı olduğu öne sürülen iki kişi yakalandı. Özçebi, 22 Temmuz gecesi sevgilisi Hülya Fidan'la sahilde oturduğu sırada yanına gelen ve cep telefonu ile cüzdanını isteyen üç kişiyle tartıştı. Özçebi'nin cep telefonunu alan saldırganlar daha sonra genci tabancayla kolundan ve göğsünden vurduktan sonra kaçtı. Sevgilisi gözleri önünde öldürülen Hülya Fidan, olayın şokuyla hastanelik oldu. Genç kız taburcu olur olmaz ifadesine başvurulmak üzere gözaltına alındı. Fidan sorgusunda cinayetle ilgili bilgiler verirken, katil zanlılarından birinin de robot resmini çizdirdi. 
   
   Bir zanlı da Rize'de 
   Robot resimden yola çıkan ve soruşturmayı derinleştiren cinayet masası ekipleri, dün sabah Zeytinburnu'nda cinayetin zanlılarından birini olayda kullanılan tabancayla birlikte yakaladı. Hırsızlık ve yaralama suçlarından araması bulunan bu kişinin ifadeleri sonucu, aynı olaya karıştığı belirtilen bir kişi de Rize'de yakalandı. İstanbul Asayiş Şube Müdürlüğü ekipleri zanlıyı teslim almak için Rize'ye hareket etti. 
   
   
</TEXT>
</DOC>
