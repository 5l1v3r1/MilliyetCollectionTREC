<DOC>
<DOCNO> 179382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur24.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Süreyya Ayhan'ı izlemek üzere Fransa'ya gitti... 
</HEADLINE>
<TEXT>

     Başbakan Recep Tayyip Erdoğan, 9. Dünya Atletizm Şampiyonası'nda 1500 metre finalinde Türkiye'yi temsil edecek Süreyya Ayhan'ı izlemek üzere Paris'e gitti. 
     Erdoğan, hareketinden önce Atatürk Havalimanı Devlet Konukevi'nde düzenlediği basın toplantısında, milli atlet Süreyya Ayhan'ın bugün Dünya Atletizm Şampiyonası'nda final koşacağını belirterek, bu finali Kültür ve Turizm Bakanı Erkan Mumcu, bazı milletvekilleri ve üst düzey bürokratlarla birlikte izleyeceğini kaydetti. 
     Erdoğan, ''Hayırlısıyla, milli atletimizi Dünya şampiyonu olarak hep birlikte kutlayacağız'' dedi. 
     
     

     Başbakan Recep Tayyip Erdoğan, Pariste'ki yarışın ardından Almanya'nın başkenti Berlin'e geçeceğini, bu ziyaretin, Başbakan sıfatıyla Almanya'ya yapacağı ilk resmi ziyaret olduğunu kaydetti. 
     Erdoğan, ziyaretinde gerek AB konusunda, gerekse Almanya'daki işçilerimiz ile ilgili birçok görüşme yapacağını, Başbakan Gerhard Schröder ve Dışişleri Bakanı ile biraraya geleceğini bildirdi. Erdoğan, ziyareti sırasında Alman Hristiyan Demokrat Parti lideriyle de bir görüşme yapacağını ifade etti. 
     Başbakan Erdoğan, ziyaretinde ayrıca, TÜSİAD'ın Berlin Bürosu'nun açılışını gerçekleştireceğini, Türk derneklerinin temsilcileri ile biraraya geleceğini, MÜSİAD'ın buradaki temsilciliğinin Türk işadamlarının katılımıyla düzenleyeceği toplantıya da katılacağını kaydetti. 
     Türkiye ile Almanya arasındaki ilişkilerin çok eskiye dayandığını vurgulayan Erdoğan, özellikle 1960'lı yılların başında Türkiye'den Almanya'ya giden işçilerin aradaki bağı çok daha kuvvetlendirdiğini ifade ederek, şu anda bu ülkede 2.5 milyon Türk bulunduğunu ve bunların yaklaşık 600 bininin de Alman vatandaşı olduğunu vurguladı. Erdoğan, ''Bu, aramızdaki bağların ne noktaya geldiğinin de çok açık bir ifadesidir'' dedi. 
     Başbakan Erdoğan, sözlerini şöyle sürdürdü 
     ''Bir entegrasyon sıkıntısı olduğunu zannetmiyorum. Eğer varsa böyle bir sıkıntı, hükümet işbaşındadır ki hiçbir zaman böyle bir şeyin olduğu, olacağına ihtimal vermiyorum. 
     Bu yılın başından itibaren şu ana kadar AB sürecinde süratle geçirmiş olduğumuz 4 uyum paketiyle ilgili olarak sayın Schröder ile açık ve net görüşmelerimiz olacak.'' Erdoğan, Almanya'nın AB sürecinde Türkiye'ye verdiği desteğe de değinerek, ''AB sürecinde bugüne kadar Almanya'nın bize vermiş olduğu desteği 2004 Aralık sürecinde de aynı şekilde vermesini isteyeceğiz. Selanik Zirvesi'nde de bunu bize ispat etmişlerdi. İnanıyorum ki bu aynı şekilde devam edecek'' diye konuştu. 
     Başbakan Erdoğan, 3 Eylül Çarşamba günü yurda döneceğini belirtti. Başbakan Recep Tayyip Erdoğan daha sonra, özel ''ATA'' uçağıyla saat 14.20'de Paris'e hareket etti. 
     
</TEXT>
</DOC>
