<DOC>
<DOCNO> 190551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur38.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da zincirleme trafik kazasında 4 kişi öldü... 
</HEADLINE>
<TEXT>

     Şanlıurfa'da, 1 yolcu otobüsü, 2 ham petrol yüklü tanker ve 1 kamyonun çarpıştığı zincirleme trafik kazasında, ilk belirlemelere göre, 4 kişinin öldüğü 32 kişinin de yaralandığı bildirildi. 
     Alınan bilgiye göre, Abdülkerim Demir yönetimindeki 06 MYN 04 plakalı Öz Ağrı Dağı firmasına ait yolcu otobüsü, Şanlıurfa-Gaziantep Karayolu'nun Arat Dağı mevkiinde sürücüsünün kimliği belirlenemeyen 73 SC 882 plakalı kamyonu sollamak isterken, karşıdan gelen ve sürücüsünün kimliği henüz belirlenemeyen 63 PP 151 plakalı tankerle çarpıştı. Söz konusu araçlara plakası belirlenemeyen başka bir tankerin çarpmasıyla zincirleme kaza oldu. 
     Kazada, ham petrol yüklü tankerlerin yanması sonucu 4 kişinin olay yerinde öldüğü 32 kişinin de yaralandığı bildirildi. 
     Yaralılardan 6'sının Gaziantep'e, diğerlerinin Birecik ve Şanlıurfa'daki hastanelere kaldırıldığı kaydedildi. 
     Kaza nedeniyle Şanlıurfa-Gaziantep Karayolu'nun trafiğe kapandığı belirtildi. 
     
</TEXT>
</DOC>
