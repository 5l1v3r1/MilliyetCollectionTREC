<DOC>
<DOCNO> 195351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur15.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta taşıyan otomobil, ambulansla çarpıştı 2 ölü, 4 yaralı 
</HEADLINE>
<TEXT>

     Bursa'nın Orhaneli İlçesi'nde, hasta taşıyan otomobil ile ambulansın çarpışması sonucu 2 kişi öldü, hastanın da aralarında bulunduğu 2'si ağır 4 kişi yaralandı. 
     Ağaçhisar Köyü'nde oturan Cemil Sarı 63 , belinden rahatsız olan akrabası Pembe Öz 27 ile Öz'ün annesi Hatice Kurt ve komşusu Yusuf Aydın'ı, Erenler Köyü'ndeki ''ilkel yöntemle bel tedavisi'' yapan kişiye götürmek üzere 16 YH 935 plakalı otomobiliyle yola çıktı. 
     Sarı'nın kullandığı otomobil, Orhaneli-Bursa Karayolu'nun 12. kilometresindeki Yürücekler Köyü mevkiinde, Bursa Devlet Hastanesi'ne hasta sevk ettikten sonra ilçeye dönen İrfan Tatlı yönetimindeki, Orhaneli Devlet Hastanesi'ne ait 16 R 2031 plakalı ambulansla çarpıştı. 
     Kazada, otomobil sürücüsü Cemil Sarı ve Hatice Kurt öldü, Pembe Öz ve Yusuf Aydın ağır, ambulansta bulunan hemşire Deniz Koç ile Bursa'ya götürülen hastanın yakını Osman Sönmez ise hafif yaralandı. 
     Yetkililer, Pembe Öz ve Yusuf Aydın'ın Bursa Devlet Hastanesi'ne kaldırıldığını, ambulans sürücüsü İrfan Tatlı'nın gözaltına alındığını, kazayla ilgili soruşturmanın sürdüğünü bildirdiler. 
     
</TEXT>
</DOC>
