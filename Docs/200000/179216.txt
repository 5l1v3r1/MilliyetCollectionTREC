<DOC>
<DOCNO> 179216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur26.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğu olmayınca hastaneden bebek kaçırdı 
</HEADLINE>
<TEXT>

     Antalya'da iki kez düşük yaptığı ve psikolojik tedavi gördüğü bildirilen genç kadın, hamile süsü vererek girdiği Antalya Devlet Hastanesi'nde kuvözden üç günlük bebeği alarak, kaçtı. 
     Nuray-Aykut Cesur çiftinin 3 gün önce doğan bebekleri Sahra, bu sabah Antalya Devlet Hastanesi'nde Kadın Doğum Servisi'ndeki fototerapi odasında kuvözden kaçırıldı. 
     Bunun üzerine polis, servise gelen kişilerle ilgili soruşturma başlattı. Genç hamile bir kadının dün akşam servise gelerek, bebeklerle ilgilendiği bilgisine ulaşan polis, Çalkaya Beldesi'nde oturduğunu söyleyen genç kadının kimliğini tespit etti. 
     Çalkaya Beldesi'nde yapılan araştırma çerçevesinde 17 yaşındaki S.T. yakınlarının evinde bebekle birlikte bulundu. 
     Olayla ilgili S.T. gözaltına alınırken, bebek Nuray-Aykut Cesur çiftine teslim edildi. 
     Polis yetkilileri, S.T.'nin ifadesinde, yaklaşık 2 yıldır evli olduğunu ve 2 kez düşük yaptığını söylediğini bildirdiler. Genç kadının eşinin vatani görev yaptığını ve burada olmadığını, kendisinin de düşük nedeniyle psikolojik tedavi gördüğünün belirlendiğini kaydeden yetkililer, genç kadının, dün akşam ve bu sabah karnına doldurduğu pamuk ve bezle hamile taklidi yaparak Antalya Devlet Hastanesi Doğum Servisi'ne geldiğinin anlaşıldığını belirttiler. 
     S.T.'nin, yaşının küçük olması nedeniyle Çocuk Şubesi'nce ailesine teslim edileceği ve olayla ilgili düzenlenen evrakın savcılığa gönderileceği öğrenildi. 
     Başhekim Yardımcısı Ercan Cengiz de, çocuk kaçırma olayının sabah saatlerinde personelin nöbet değişimi sırasında meydana geldiğinin anlaşıldığını belirterek, olayla ilgili idari soruşturma başlattıklarını söyledi. 
     Cengiz, iki hemşire hakkında soruşturmanın sürdüğünü kaydederek, ''Sabah saatlerinde personel nöbetten çıkmış, yorgunluk ve uykusuzluk da etkilemiş. Nöbet değişimi boşluğundan yararlanılmış. Personelimizle ilgili gerekli soruşturmalar başlatıldı'' dedi. 
     
</TEXT>
</DOC>
