<DOC>
<DOCNO> 151040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo35.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman mutlu, Lav üzgün... 
</HEADLINE>
<TEXT>

     İstanbulspor Teknik Sorumlusu Aykut Kocaman, 1-0'lık Ankaragücü galibiyetiyle rahat bir nefes aldıklarını vurgulayarak, ''Ligde kalma yolunda önemli avantaj sağladık'' dedi. 
     Aykut Kocaman, maçtan sonra yaptığı açıklamada, hakemlerin son düdüğü çalmasına dek ligde kalıp kalmayacakları konusunda yorum yapmasının yanlış olacağını ifade ederek, ancak bu galibiyetle rahatladıklarını söyleyebileceklerini kaydetti. 
     Ankaragücü maçının kendileri açısından büyük önem taşıdığını dile getiren Kocaman, şöyle konuştu 
     ''İlk 15 dakikada oyun sistemimizin dışında oynadık. Ankaragücü, bu dakikalarda bizim kalemizde pozisyon buldu. Ancak daha sonra oyunun kontrolünü elimize aldık ve net pozisyonlar yakaladık. Gole kadar da arzulu oyunumuzu sürdürdük. Aldığımız galibiyetten dolayı son derece mutluyum.'' İstanbulspor Kulübü Başkanı Adnan Sezgin ise, İstanbulspor'un üst sıraları hakettiğini belirterek, ''Şu anda biraz rahatladık. Puan cetvelinde daha da rahat duruma gelince bundan daha iyi futbol oynayacağımıza inanıyorum'' dedi. 
     Ankaragücü Teknik Direktörü Tevfik Lav ise yenildikleri için üzgün olduklarını vurgulayarak, hedeflerinin ligde 6. sırada yer alarak UEFA Kupası'na katılmak olduğunu söyledi. 
     





</TEXT>
</DOC>
