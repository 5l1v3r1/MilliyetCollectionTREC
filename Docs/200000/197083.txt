<DOC>
<DOCNO> 197083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik önlemleri en üst seviyeye çıkarıldı... 
</HEADLINE>
<TEXT>

     İstanbul'daki hassas noktalarla kamu kurum ve kuruluşlarına ait binalar, konsolosluk ve benzeri yerlerde alınan güvenlik önlemlerinin en üst seviyeye çıkarıldı. 
     İstanbul Valiliği Asayiş Harekat Merkezi tarafından yapılan yazılı açıklamada, Beyoğlu ve Levent'te meydana gelen patlamalar nedeniyle 14'ü İngiltere Başkonsolosluğu önünde olmak üzere, 2'si polis memuru toplam 27 kişi hayatını kaybettiğini bildirildi. Açıklamada, çeşitli yaralanmalardan dolayı hastanelere 450 kişinin başvurduğu, şu anda 84 kişi servislerde yattığı, 9 kişinin ameliyata alındığı, 4 kişinin de yoğun bakımda bulunduğu, diğer yaralıları ise ayakta tedavileri yapılarak taburcu edildiği kaydedildi. Açıklamada, hayatını kaybedenlerden 27 kişinin cenazeleri Adli Tıp Kurumu morguna gönderildiği, gerekli otopsi çalışmalarına başlandığı belirtildi. 
     
     ÇALIŞMALAR DEVAM EDİYOR 

     Olayın meydana geliş anından itibaren polis, sağlık, itfaiye ve kurtarma birimlerinin her iki olay yerine anında ulaştığının vurgulandığı açıklamada, süratle yaralıların tahliye ve hastanelere götürülmesi işlemlerine başlandığına dikkat çekildi. Açıklamada, olay yerleri muhafaza altına alındığı, Bomba İmha ve Olay Yeri İnceleme ekiplerince delil toplama çalışmaları yapıldığı, çalışmaların halen sürdüğünü dile getirilerek, tüm sağlık kuruluşlarında yeterli kan stoku mevcut olduğu, şu an için acil bir ihtiyaç bulunmadığı bildirildi. 
     
     SİNAGOG SALDIRILARIYLA BENZERLİK 

     Merkez açıklamasında, olayın meydana geliş şekli itibariyle, 15 Kasım günü meydana gelen Neve Şalom ve Beth İsrael sinagoglarına yapılan saldırılar ile benzerlikler taşıdığı, bugünkü eylemlerde de türü henüz tespit edilemeyen patlayıcı yüklü araçlarla intihar eylemi gerçekleştirildiği konusunun değerlendirildiği kaydedildi. 
     
     EN ÜST DÜZEYDE GÜVENLİK ÖNLEMİ 

     Açıklamada, İstanbul'da bulunan hassas noktalar ile kamu kurum ve kuruluşlarına ait binalar, konsolosluk ve benzeri yerlerde alınan güvenlik önlemlerinin tekrar gözden geçirilerek, en üst seviyeye çıkarıldığı bildirildi. 
     
     YARALI YAKINLARI İÇİN TELEFON NUMARALARI 

     Olaylarla ilgili her türlü araştırmanın sürdürüldüğü, soruşturmanın İstanbul Devlet Güvenlik Mahkemesi Başsavcılığı tarafından yürütüldüğünün anımsatıldığı açıklamada, yakınlarının sağlık durumuyla ilgili bilgi almak isteyen vatandaşların İstanbul Valiliği Koordinasyon Merkezi'nin 0212 636 11 07 ve 0212 636 11 10 numaralı telefonlarına başvurabilecekleri bildirildi. 
     
</TEXT>
</DOC>
