<DOC>
<DOCNO> 177828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko05.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
''Salsa'' ile kariyer merdivenlerini tırmanın.. 
</HEADLINE>
<TEXT>

     Latin Amerika'nın yaşama sevinci ile hayatın ritmini birleştiren dansı ''Salsa''nın başlıca kurallarıyla, iş hayatında etkin olma ve kariyer yapmanın mümkün olduğu bildirildi. 
     Salsa dansında olduğu gibi ''kesin, ritmik ve istikrarlı hareketler'', iş yaşamında başarılı olmanın anahtarını oluşturuyor. 
     Buna göre, iş hayatında başarının yolu, Salsa'daki gibi doğru adımlar atmak, rahat olmak ve gerektiği yerde risk almaktan geçiyor. 
     Dansın en önemli özelliği olan ''hakimiyet'' ve ''dönüşler'' başarının sırrını oluştururken, doğru tarafa, doğru dönüşler yapmak, konuya hakim olma ve kendine güven, iş yaşamında zirveye giden yolu kolaylaştırıyor. 
     Kişinin yeteneğinin, meslek hakkındaki bilgisinin ve çevrede yarattığı etkinin bilincine varması için gerek işyerinde, gerekse sosyal yaşantıda kendini gözlemlemesi, yeni yeteneklerin keşfedilmesinde önem teşkil ederken, bilginin yetersiz olduğu durumlarda, kendini geliştirmek, kişinin kendine güvenini sağlıyor. 
     
     İŞ HAYATININ DOĞASINDA OLAN SIKICILIĞI YENMEK 

     Salsa'nın en önemli unsurlarından biri olan ''atmosfer'' ve ''neşeli vurgular'' iş yaşamına uyarlandığında ise kişinin ortamdan duyduğu memnuniyet artıyor. 
     Küçük bir vazo içinde kır çiçekleri, komik çalışma masası aksesuvarları, resimler, mantar bir pano üzerinde fotoğraflar, temiz bir atmosfer veya hafif bir müzik, iş ortamının doğasında olan sıkıcı ve basık havayı dağıtırken, kişinin yaptığı işten zevk almasına ve şikayet etmeden işe gelmesine neden oluyor. 
     Yolunda gitmeyen işler, asık suratlı veya sürekli iş buyuran bir patron ya da başarıyı kıskanan ve iğnelemelerde bulunan iş arkadaşlarıyla mücadelede en önemli faktörü ''rahat olma'' oluştururken, sinirli olunulan anlarda düşünceleri başka bir yöne, hoş anılara veya tatil planlarına çevirmek veya mizah duygusunu ön plana çıkarmak, en zor durumların altından kolaylıkla kalkmayı sağlıyor. 
     
     RİSK ALMAK, DANSA RENK KATAR 

     Yapılan sıra dışı bir hareket nasıl dansa renk katarsa, iş hayatında gerektiği yerde risk almak da, yenilikler için gerekli adımları oluşturuyor. 
     Herhangi bir projeyi gerçekleştirirken, iş arkadaşları veya patronun fikirleri paylaşmadığı durumlarda, sinirlenmek ve korkup vazgeçmek yükselmeyi önlerken, sabırlı olmak ve ikna yeteneğini kullanmak, istenileni elde etmeyi sağlıyor. Ancak bunu yaparken, olası başarısızlıklara ve yapılan işten sorumlu tutulmaya da hazırlıklı olunması gerekiyor. 
     Salsa dansının yumuşak ama kararlı adımları dikkate alındığında ise doğru adımları, doğru zamanda ve doğru yerde atarak, merdivenin basamaklarını sabırla ve tek tek tırmanmak başarıyı yanında getiriyor. 

     
</TEXT>
</DOC>
