<DOC>
<DOCNO> 195749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo09.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü başkent derbisi için tempo yükseltti... 
</HEADLINE>
<TEXT>

     Ankaragücü, yeni teknik direktörü Rıza Çalımbay ile birlikte tempo yükseltti. 
     Göreve dün başlayan ve futbolcularına sabah ve akşam olmak üzere çift antrenman yaptıran Rıza Çalımbay, bugün de yeni ekibini PAF takımı karşısında izledi. A takım, karşılaşmayı 3-0 kazanırken, golleri Ceyhun, Hakan Keleş ve Belçikalı Axel Smeets kaydetti. Sakatlıkları süren Mısırlı Ramadan Ragap, kaptan Hakan Kutlu ve Mehmet Türkmehmet maçta forma giymedi. 
     Takımla ilgili ilk izlenimlerinin çok iyi olduğunu belirten Rıza Çalımbay, futbolcularının kalitesinden kuşkusunun bulunmadığını kaydetti. 
     Yarını izin yaparak geçirecek başkent ekibi, Gençlerbirliği maçı hazırlıklarını, 17 Kasım Pazartesi günü yapacağı çift antrenmanla sürdürecek. 
     
</TEXT>
</DOC>
