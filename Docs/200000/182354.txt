<DOC>
<DOCNO> 182354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/aspo.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
PAZAR KEYFİ 3-1 
</HEADLINE>
<TEXT>

   Gaziantepspor'un Lazarov ile öne geçtiği maçta, Van Hooijdonk, Tuncay ve Yusuf'un golleri Sarı - Lacivertliler'i galibiyete ulaştırdı 
      
   90 dakika    MEHMET DEMİRKOL 

   Bir trajedi, aşk, kan, ter ve gözyaşı dolu bir sanat eseri. Şükrü Saraçoğlu Stadı'nda bu sene izlediğimiz ve belli ki çokça izleyeceğimiz bir eğlencelik. Bu sene Fenerbahçe'nin stadı on beş günde bir ülkenin en heyecanlı aktivitelerine sahne olacak. Bunun içinde güzellik var, ama çirkinlik de var. Her şeyi yaşayabileceğiniz yapıtlar izleyeceksiniz burada. Dünkü ikinci yarıya bakalım. 
   47. dakikaya kadar Lazarov'un ayağından gelen bir gol, gol öncesinde isyanlara yol açan bir faul, sonrasında yine isyanlara yol açan bir penaltı şüphesi. Sonrasında Ömer'in kafasına yağan onca madde, gerilen sinirler, duran oyun ve iki anons. Sonrasında kaçan goller, Antep'in beşli agresif savunmasıyla ev sahibine hiç geçit vermeyecekmiş gibi duruşu. Ama 65'te Christoph Daum bir rest çekiyor, Ümit Özat - Semih değişikliğiyle bu sene hiç denemediği 3 - 4 - 3'e dönüyor. Ve bundan önce disiplininden uzaklaşan Fenerbahçe birden şekil değiştiriveriyor. Sağlı sollu kanatlardan yükleniyorlar, Gaziantep'i kendi ceza sahası içine hapsediyorlar. 71'de Tuncay'la çok net bir pozisyondan yararlanamıyor Fenerbahçe. Van Hooijdonk'un ilk serbest vuruş denemesindeki başarısızlığı tribünleri biraz şüpheye düşürüyor. Ama çok geçmeden, Hollandalı, sıfır noktasına üç metre uzaklıktan akıl dışı bir vuruşla beraberliği sağlıyor. Fenerbahçe'nin baskısı artarak sürüyor sonra. Ve 79'da yine muhteşem bir kanat organizasyonunda Semih'in indirdiği topa Tuncay kale içinde vurarak takımını öne geçiriyor. Sevinci onu çığırından çıkarıyor ve sarı kart görüyor önce. Sonra tribünler eğlenip, o kendinden geçerken çok gereksiz bir faulle ikinci sarı kartı görüp Galatasaray maçında takımını ve takımdan da kendisini mahrum bırakıyor. Nurullah Sağlam'ın, Fenerbahçe'nin üstüne gitmeye karar vermesi bundan sonraya rastlıyor. Fenerbahçe çok hücumcuyla bir kişi eksik savunmaya geçiyor. Zorlanıyorlar, ama kontralar da yakalıyorlar. Gaziantep'in dizilişi 2 - 5 - 3'e döndüğünde ince işçi Yusuf 90 2'de takımını 3 - 1 öne geçiriyor. 
   Bu anlattığımız senaryo, birinci yarıda olup bitenlerden o kadar farklı ki. Alışıldık oyununu oynayan, ama Gaziantep'in sıkı savunması karşısında sadece 24'te Serhat'la net bir pozisyon yakalayabilen Fenerbahçe'nin bu kadar değişebilmesi, hem de oyunda her şey aleyhine dönmüş ve gerilmişken, rakibini bu kadar sıkıntıya sokabilmesi gerçekten usta işi dokunuşlar gerektiriyor. 
   Açık konuşalım, bu Daum'un başarısıdır. Ve karşısında, ilk yarıda üç net gol pozisyonu bulmuş, Lazarov'la iki kez direğe takılmış ve ikinci yarıda galibiyeti yakalamış Gaziantepspor'un düştüğü çaresizlik. Gaziantepspor dün Johnson, Bouazizi, İlhan gibi üst düzey performans gösteren oyuncularına rağmen bu trajedinin kurbanı olduysa, bunda Nurullah Sağlam'ın payını da tartışmalı. 
   
   Pahalı galibiyet    Fenerbahçe Teknik Direktörü Daum, iyi yolda olduklarını söyledi, Tuncay'ın kırmızı kartı nedeniyle alınan üç puanın çok pahalıya patladığını belirtti 
   YUSUF KOBAL 

   'Mücadeleden kopmadık' 
   FENERBAHÇE Teknik Direktörü Christoph Daum, Gaziantepspor galibiyeti için futbolcularını tebrik etti, iyi yolda olduklarını söyledi. 1-0 geri düşmelerine rağmen, gençlerden kurulu takımının mücadele gücünün iyiye işaret olduğunu vurgulayan Alman hoca, yine de düzeltmeleri gereken çok yanlışları bulunduğunu ifade etti. Sarı - Lacivertli ekibin çalıştırıcısı, Tuncay'ın atılması nedeniyle üç puanın çok pahalıya mal olduğunu söyledi. 
   
   'Serhat'ı göreceksiniz' 
   KIRMIZI-Siyahlılar karşısında çok gol kaçıran Serhat'a da sahip çıkan Daum, "Serhat öyle bir futbolcudur ki, bazen inanılmaz şeyler yapıp, tek başına maç kazandırabilir. Bunu nasıl yaptığına şaşırırsınız. Bu tip maçlardan sonra eleştiriler alınca, bu şekilde yaşamayı öğrenmesi gerekiyor" dedi. Alman hoca şöyle devam etti "Selçuk'un farklı bir görevi vardı. Kemal, ayağında çok fazla top tuttu. Ümit milli takımda yaptıklarını dün gerçekleştiremedi." 
   
   'Sonucu belli maç ' 
   GAZİANTEPSPOR Teknik Direktörü Nurullah Sağlam büyük tepki gösterdi. "Sonuçları önceden belli olan maçları oynamak, ne oynayana ne de seyredene zevk veriyor" diyen Sağlam, dün akşam Fenerbahçe'nin maçı kazanmadığını herkesin gördüğünü savundu. Kırmızı - Siyahlılar'ın Teknik Direktörü, Van Hooijdonk'un frikikleri için tedbir aldıklarını, ancak yandan gelişen pozisyona engel olamadıklarını vurguladı. 
   
   Maçın hakemi 
   Kontrolsüzdü 
   HAKEM Selçuk Dereli için kötü bir gece oldu. Gaziantep'in attığı gol öncesi Kemal'e yapılan faulü es geçen Dereli, bir anlamda gerilimi artırdı. Sarı kartı 12 kez kullanacak kadar cömert olan, ama Tuncay'ın atılmasında haklı olduğu kadar, atmadığı oyuncularla da dikkat çeken Dereli, Fenerbahçe'nin ilk golü öncesinde de Yusuf ile Devran'ın mücadelesinde faul düdüğünü yanlış çaldı. 
   
   Maçın adamı 
   Başrole soyundu 
   Van Hooijdonk, Gaziantep karşısında da üç puanın baş mimarıydı. Bu kez neredeyse sıfırdan Ömer'i avladı, ikinci golün de hazırlayıcısıydı. Son bölümlerde sahada basmadık yer bırakmadı. Kısacası Fenerbahçe'yi yine kötü rüyadan uyandırdı. 
   
   Göze çarpanlar 
   Petkov İlk kez Fenerbahçe formasını giyen tecrübeli oyuncu ilk yarı biraz tutuk kaldı. Takımı yenik duruma düşmesinden sonra biraz toparlandı, daha etkili oynadı. 
   Serhat Gençliğinin verdiği enerji ile iyi mücadele etti. Ancak kaçırdığı inanılmaz gollerle taraftara ve yedek kulübesine saç, baş yoldurdu. 
   Tuncay Galibiyeti getiren golü attıktan sonra sevinç gösterisi sırasında gereksiz bir sarı kart aldı. Ardından Galatasaray maçını düşünmeden rakibine kasıtlı tekme attı ve oyundan atıldı. 
   Yusuf Maça girdikten sonra yaptığı driplinglerle hem tribünlere hem takıma hava getirdi. Bu tempoda devam etmesi halinde yine ilk on biri zorlayacak. 
   Lazarov Fenerbahçe savunması içinde çok dolaştı, bir gol atarak da çalışkanlığının ödülünü aldı. Takımın en iyi isimlerinden biriydi. 
   
   Maçtan notlar 
   'Şerefsiz galibiyet ' 
   MAÇTA yaşanan olaylarda, Fenerbahçeliler'in provokatör olarak gösterdiği Gaziantepspor kalecisi Ömer, karşılaşmanın ardından televizyonlara "Şerefsiz galibiyet" demecini verdi. Kırmızı-Siyahlı eldivenin bu sözleri büyük tepki aldı. 
   
   Barça takipte 
   BARCELONA Menajeri Damien Comolli, Fenerbahçe-Gaziantep karşılaşmasını izledi. Ümit Milli Takımı'nın Portekiz maçını da büyüteçe alan Comolli, maç boyunca not tuttu. 
   
   'Konyalım yürü' 
   GALATASARAY'IN Konyaspor'a yenilmesi, Fenerbahçeliler'i mest etti. Maç öncesinde stadda "Konyalım" türküsü defalarca çalınırken, Sarı-Lacivertliler de buna eşlik etti. 
   
   Yıldırım dönmedi 
   48. dakikada olayların başlaması üzerine önce yöneticilerini anons odasına gönderen Aziz Yıldırım, daha sonra kendisi giderek anonsu tekrarlattı. Yıldırım daha sonra şeref tribününe çıkmadı, maçı aşağıdan izledi. 
   
   Ortega harek tı 
   FENERBAHÇE Yönetimi, bugünden itibaren Ortega konusunun peşine düşecek. 18 Eylül'deki duruşmaya kadar Arjantinli oyuncu ve taliplisi River Plate kulübü ile görüşecek olan Sarı - Lacivertliler, CAS Mahkemesi öncesinde uzlaşmaya çalışacak. 
   
   
</TEXT>
</DOC>
