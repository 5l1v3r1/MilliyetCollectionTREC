<DOC>
<DOCNO> 190207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo16.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşin eczacı hanımağası 
</HEADLINE>
<TEXT>

     Kahramanmaraş'ta düzenlenen Türkiye Şalvar Güreşi Şampiyonası ve 25. Şalvar Güreş Festivali'nde eczacı Şenda Evliya, güreşin hanımağası seçildi. 
     Hayatında ilk kez güreş müsabakalarını izlediğini belirten eski DYP Kahramanmaraş Milletvekili Halit Evliya'nın eşi Şenda Evliya, seyircilerin yoğun isteği üzerine güreş ağası oldu. 
     Tanıdıklarının tavsiyesi üzerine ilk kez çim sahada güreş müsabakaları izlediğini ve çok beğendiğini belirten Şenda Evliya, şunları anlattı 
     ''Müsabakalar öncesinde ağalık için açık artırma yapılınca, ben de katılmak istedim. Bir miktar para göndererek açık artırmaya girdim ve seyircilerin de isteği üzerine güreşin hanımağası seçildim. Bu benim için büyük bir mutluluk oldu. 
     Özellikle güreş sporunun merkezi konumunda bulunan Kahramanmaraş'ta bir ilke imza atıp, güreşin hanımağası seçilmem benim için ayrı bir sevinç oldu. Ağalığın hakkını verip, güreş sporunun gelişmesi için elimden gelen katkıyı sağlayacağım.'' 
     
</TEXT>
</DOC>
