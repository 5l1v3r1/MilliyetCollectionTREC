<DOC>
<DOCNO> 158200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun07.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener "Yarışma hem Türkiye, hem benim için çok önemli" 
</HEADLINE>
<TEXT>

     Letonya'nın başkenti Riga'da 48'incisi yapılacak Eurovision Şarkı Yarışması'nda Türkiye'yi temsil edecek olan Sertab Erener, yarışmanın hem Türkiye, hem de kendisi için çok önemli olduğunu söyledi. 
     Erener, yarışmayı kazanmasının kariyeri için çok önemli rol oynayacağını belirterek, önemli bir başlangıç noktası yakaladıklarını ve bunun devamının gelmesini umduğunu kaydetti. 
     Yarışmada seslendireceği ''Everyway That I Can'' adlı şarkının 8 ülkede piyasaya sunulduğunu ve satışların her geçen gün daha da yükseldiğini ifade eden Erener, yarışmada kendisine en büyük rakip olarak, iki Rus lezbiyen kızın oluşturduğu t.A.T.u grubunu gördüğünü söyledi. Rus grubunun dünyada çok taraftarı bulunduğunu, ancak skandallar üzerine kurulmuş bir grup olduğunu belirten Erener, dünyaca ünlü bir grubun ilk kez Eurovision'a katıldığına dikkati çekti. 
     Kendisini ikinci zorlayabilecek ülkenin ise İspanya olduğunu ifade eden Erener, yarışmanın kolay geçmeyeceğini kaydetti. 
     Erener, yarışmayı kazanması halinde, ikinci bir ''single'' çıkarması gerekeceğini ifade etti. 
     
     ''TEK ŞARKI YAPIP KENARA ÇEKİLMEK İSTEMİYORUM'' 
     Tek şarkı yapıp kenara çekilmek istemediğini, unutulmamak için iyi ve karakteristik şarkılar üretmesi gerektiğini söyleyen Sertab Erener, ''Benim derdim tek şarkı yapıp kenara çekilmemek. Bu olay binlerce sanatçının başına gelmiştir ve bu kişiler sonradan unutulmuştur. Dünyada var olabilmek ve zirvede kalabilmek için sürekli şarkılar üretmem gerekiyor'' diye konuştu. 
     Erener, kendini Madonna ile kıyaslamadığını, ancak en azından onun yapabildiğinin bir kısmını başarabilirse, bunun hem kendisi, hem de Türkiye ve Türk müzik dünyası için çok büyük bir başarı olacağını belirtti. 
     Öte yandan Cumartesi yapılacak yarışmada Sertab'a dans ve vokalde eşlik edecek 4 kızdan 3'ünün Alman olacağı bildirildi. 
     
</TEXT>
</DOC>
