<DOC>
<DOCNO> 190247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur22.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın danışmanı, Başbakanlık Müsteşarlığına atandı... 
</HEADLINE>
<TEXT>

     Cumhurbaşkanı Ahmet Necdet Sezer'in Başbakanlık Müsteşarlığı'na Başbakan Recep Tayyip Erdoğan'ın başdanışmanlarından Prof. Ömer Dinçer'in atanmasına ilişkin kararnameyi onayladığı bildirildi. 
     Edinilen bilgilere göre Dinçer'in Başbakanlık Müsteşarlığı'na atanmasına ilişkin kararname onaylanarak Başbakanlığa gönderildi. Fikret Üçcan'ın yerine müsteşarlığa atanan Dinçer, Başbakan Erdoğan'ın başdanışmanlığını yürütüyordu. Aynı zamanda Erdoğan'ın İstanbul Büyükşehir Belediye Başkanlığı dönemindeki yakın ekibinde yeralan Dinçer, kamu reformunun yeniden yapılandırılması çalışmalarının başında bulunuyor. 
     Görevden alınan Fikret Üçcan 58'nci Abdullah Gül hükümeti döneminde bu göreve getirildi. Ancak, 59'ncu hükümetin kurulup başbakanlığa Erdoğan'ın gelmesiyle birlikte AKP'li milletvekilleriyle Üçcan arasındaki sürtüşme günışığına çıktı. Başbakan Erdoğan'la Üçcan'ın arasının son dönemlerde sıcak olmadığı da Başbakanlık kulislerine yansımıştı. 
     
</TEXT>
</DOC>
