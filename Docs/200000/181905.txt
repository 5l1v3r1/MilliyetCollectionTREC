<DOC>
<DOCNO> 181905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko03.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolarlık ABD kredisi dört eşit taksitte verilecek 
</HEADLINE>
<TEXT>

     ABD yönetiminin, Türkiye için öngördüğü 8.5 milyar dolarlık anlaşmanın, Uluslararası Para Fonu IMF ve Dünya Bankası'nın Dubai'de 23-24 Eylül'de yapacağı toplantıda imzalanmasının beklendiği bildirildi. 
     Reuters ajansına göre, ABD Başkanı George Bush yönetimi yetkilileri, anlaşmanın Dubai'de imzalanması yönündeki beklentilerini bazı önemli kongre üyelerine iletti. 
     Washington'daki Türk kaynakları da, anlaşmanın Dubai'de imzalanmasının hedeflendiği bildirdiler. Bu gerçekleşirse kredi anlaşmasına ABD Hazine Bakanı John Snow ile Devlet Bakanı Ali Babacan'ın imza koymasının beklendiği belirtiliyor. 
     Başkan Bush yönetiminin krediye onay verdiği yönündeki bildirim, Dışişleri Bakanlığı tarafından 5 Eylül tarihli bir mektupla kongreye iletilmişti. Kongredeki yasal bekleme süresinin 20 Eylül'de dolmasıyla anlaşmanın imzalanması için yasal bir engel kalmıyor. Amerikan kaynakları, 8.5 milyar dolarlık kredinin, 18 aya yayılacak biçimde 4 eşit taksitle Türkiye'ye iletileceğini belirttiler. 
     Reuters ajansı, yaklaşık 2.1 milyar dolarlık ilk kredi taksitinin, Türkiye'nin programının, önümüzdeki haftalarda başlayacak altıncı gözden geçirme döneminin sonuçlanmasının ardından verileceğini bildirdi. 
     Bunun ekim ayı ortası ya da sonlarında gerçekleşebileceği kaydediliyor. Reuters'a göre, bu işlem ekim ayı ortası veya sonlarında yapılabilecek. 
     
</TEXT>
</DOC>
