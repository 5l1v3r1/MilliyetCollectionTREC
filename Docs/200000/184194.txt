<DOC>
<DOCNO> 184194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/dunya/dun01.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Bush doktrini barışa meydan okuyor 
</HEADLINE>
<TEXT>

   BM Genel Sekreteri Annan, BM Genel Kurulu'na hitaben yaptığı konuşmada, ABD'nin önleyici saldırı doktrininin, kanunsuz güç kullanımının yolunu açtığını söyledi 
      SEMA EMİROĞLU New York BM 

   
   BM Genel Sekreteri Kofi Annan, ABD'nin "önleyici askeri müdahele" doktrininin BM'ye yönelik temel bir engel teşkil ettiği ve bunun tek taraflı ve kanunsuz kuvvet kullanımının yaygınlaşmasına yol açacağı konusunda Başkan George W. Bush'u uyardı. 
   BM Genel Kurulu'nun 58'inci dönem yıllık toplantılarının açılış konuşmasını yapan ve Bush'tan hemen önce söz alan Annan, aralarında Dışişleri Bakanı Abdullah Gül'ün de bulunduğu 190'a yakın ülkenin dışişleri bakanları, devlet ve hükümet başkanlarına hitap etti. 
   İsmini vermeden ABD yönetiminin "önleyici saldırı" politikasını, şimdiye kadar kullandığı en sert dille eleştiren ve Genel Kurul salonundan büyük alkış alan Annan, Irak Savaşı'nda ya da diğer yerlerde BM'yi saf dışı bırakmanın, dünya barış ve güvenliğinin 58 yıldır dayandığı temelleri sarstığını vurguladı. "Bir yol ayrımına geldik" diyen Annan, "Bu, BM'nin kurulduğu 1945 yılından daha az önemli bir an değildir" dedi ayrıca dünya güvenliğine yönelik tehditleri sorgulayacak bir panel kuracağını da açıkladı. 
   "BM, kitle imha silahı tehdidine karşı güç kullanımına izin verme kriterlerini belirlemeli" diyen Annan, BM Güvenlik Konseyi'ni daha etkin hale getirmek için bir komite kuracağını da açıkladı. 
   
   Bush - Chirac polemiği 
   Başkan Bush ise, BM'den Irak'ın yeniden inşasına yardım edilmesini ve savaşla ilgili geçmişteki anlaşmazlıkların bir kenara bırakılmasını isterken, egemenliğin Iraklılara devredilmesi konusunda Fransa Cumhurbaşkanı Jacques Chirac'a ters düştü. Bush, Irak'taki egemenliğin devrinin, düzenli bir süreç halinde gerçekleşmesi ve aceleye getirilmemesi gerektiğini söylerken, Chirac, Irak'ta bağımsızlığın ve sorumluluğun, "BM gözetiminde gerçekçi bir takvime göre Iraklılara verilmesi" gerektiğini savundu. 
   
   
</TEXT>
</DOC>
