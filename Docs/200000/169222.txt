<DOC>
<DOCNO> 169222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/siyaset/siy04.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu, Cem'le şarap içti 
</HEADLINE>
<TEXT>

     SERHAT OĞUZ İstanbul 

     Yunanistan Dışişleri Bakanı Papandreu, Bilgi Üniversitesi'nin davetlisi olarak dün özel uçakla İstanbul'a geldi. Atatürk Havalimanı VİP Salonu'nda YTP lideri İsmail Cem, Yunanistan'ın Ankara Büyükelçisi Michael Christidis, İstanbul Başkonsolosu Panos Kalogeropoulos ve Bilgi Üniversitesi Mütevelli Heyeti Başkanı Oğuz Özerden tarafından karşılanan Papandreu, daha sonra Ataköy Marina'dan bindiği "Rotayat" isimli tekneyle Kızkulesi'ne geçti. Yol boyunca "eski dostum" dediği Cem'le sohbet eden konuk bakan, Kız Kulesi'in işleten Hamoğlu Holding Yönetim Kurulu Başkanı Ahmet Hamoğlu'nun ikram ettiği şaraptan içti.Türkiye'de bulunmaktan mutlu olduğunu belirten Papandreu, buradan da Ortaköy Kuruçeşme'deki Park Fora adlı restorana geçerek onuruna verilen yemeğe katıldı. 
     

</TEXT>
</DOC>
