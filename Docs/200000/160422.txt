<DOC>
<DOCNO> 160422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur26.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Halimiz içler acısı... Edebiyat günlerinde şaire saygısızlık .. 
</HEADLINE>
<TEXT>

     İstanbul Büyükşehir Belediyesi İstanbul Vakfı'nca İstanbul'un fethinin 550. yıldönümü etkinlikleri çerçevesinde 550 şair ve yazarın katılımıyla düzenlenen ''1. İstanbul Edebiyat Günleri''nde, şair Lale Müldür, okuduğu şiir uzun olduğu gerekçesiyle bir grup katılımcı tarafından alkışla protesto edildi. 
     Açılışı dün gerçekleştirilen Gülhane Parkı'nda düzenlenen etkinliğe, İstanbul Büyükşehir Belediye Başkanı Ali Müfit Gürtuna ile aralarında Cengiz Bektaş, Bekir Sıtkı Erdoğan, İsmet Bozdağ, Günseli İnal, Yavuz Bilal Bakiler, Sunay Akın, Lale Müldür ve Ali Kırca'nın da bulunduğu şair ve yazarlar katıldı. 
     Şairlerin şiirlerini okuduğu etkinlikte, ''Konstantinopolis'e Uyanmak'' isimli şiirini okuyan şair Lale Müldür, bir grup katılımcı tarafından okuduğu şiir uzun olduğu gerekçesiyle alkışlarla protesto edildi. 
     Müldür, ''Şiirim uzun olduğu için mi alkışlıyorsunuz '' diye sorduğu gruptakilerin, ''evet'' diyerek alkışlamaya devam etmesi üzerine, ''Siz bir sıfırsınız'' diyerek tören alanını terk etti. 
     
     ŞAİR MÜLDÜR ''ÇOK ACIKLI'' 
     Daha sonra basın mensuplarının sorularını yanıtlayan Müldür, şöyle dedi 
     ''İlk başlarda alkışların ne anlama geldiğini anlayamadım. Yanımdaki adam söyledi. Onun üzerine sorup emin olmak istedim. 'Benim gitmem anlamında mı alkışlıyorsunuz ' diye. 'Evet' dediler. Ben böyle bir şeye hayatımın hiçbir döneminde, hiçbir ülkede rastlamadım. Edebiyat gününde böyle bir şeyin olması çok acıklı.'' Müldür, Fransızca ve İngilizce çevirisi de yapılan şiirinde tepki alacak birşey bulunmadığını, bu şiirinin dünyanın birçok merkezinde en beğenilen şiirlerinden birisi olduğunu belirtti. 
     Müldür'e yönelik tavrı protesto eden şairler Günseli İnal, Orhan Duru, Sezer Duru ve Orhan Kayaoğlu da törenden ayrıldılar. 
     Bu arada, Müldür'ün yanına gelen İstanbul Vakfı Genel Müdür Yardımcısı Ali Mete, şairden özür dileyerek törene dönmesini istedi. 
     Uluslararası Yazarlar ve Çevirmenler Derneği 2. Başkanı Sezer Duru, Mete'ye, iki kişinin protesto etmesiyle Lale Müldür'ün değerinden bir şey kaybetmeyeceğini belirterek, Müldür'den yazılı olarak özür dilenmesini istedi. 
     Günseli İnal da, Müldür'ün tekrar aynı şiirini okumasını sağlamalarını istedi. 
     Orhan Kayaoğlu ise ''Şiir uzun da olur, kısa da. Böyle şey olabilir mi Yere göre şiir okunmaz'' diye tepki gösterdi. 
     İstanbul şarkılarından oluşan bir konserin de verildiği etkinlikte, katılımcılara Tarih ve Tabiat Vakfı tarafından 550. yıl anısına hazırlanan 'Fatih ve Fetih Albümü'', ''Tezhib'' ve ''Hattın Çelebisi'' isimli kitaplar hediye edildi. 
     
</TEXT>
</DOC>
