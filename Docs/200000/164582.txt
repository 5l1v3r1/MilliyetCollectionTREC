<DOC>
<DOCNO> 164582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun09.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Türkiye'ye olumlu bir yaklaşım var" 
</HEADLINE>
<TEXT>

     Başbakan Recep Tayyip Erdoğan, 7. AB'ye uyum paketini Ağustos başına kadar çıkarma kararlılığı içinde olduklarını belirterek, Selanik zirvesinde AB liderlerinin Türkiye'ye karşı olumlu bir yaklaşım içinde olduklarını gördüklerini kaydetti. 
     Tayyip Erdoğan Yunanistan Cumhurbaşkanı Kostis Stefanapulos'un akşam yemeğine katılmasının ardından bir basın toplantısı düzenledi. 
     Dönem başkanı olan Yunanistan Başbakanı Kostas Simitis'ten Selanik zirvesi sonucuna ilişkin bilgi aldıklarını söyleyen Erdoğan, bu çerçevede, Türkiye'nin Ekim ayında başlayacak olan hükümetler arası konferansa davet edildiğini anımsattı. Türkiye'nin Selanik Zirvesi öncesinde yaptığı hazırlıkların AB ülkeleri tarafından hayretle izlendiğini söyleyen Erdoğan, akşam yemeğinde aynı masayı paylaştığı Fransa Cumhurbaşkanı Jacques Chirac, Almanya Başbakanı Gerhard Schröder, İtalya Başbakanı Silvio Berlusconi ve Simitis'in Türkiye'deki gelişmeleri olumlu karşılayan yönde ifadeleri bulunduğunu söyledi. Erdoğan zirve çerçevesindeki görüşmelerinde Türkiye'ye bakışta olumlu bir yaklaşım gördüklerini belirtti. 
     Zirvenin sonuç bildirisinde Türkiye'ye ilişkin paragrafı nasıl karşıladığının sorulması üzerine Erdoğan, Türkiye'nin AB üyeliği sürecinin uyum ve uygulama olarak iki önemli başlığı bulunduğunu kaydetti. AB ülkelerinin uyumda gösterilen gayretin aynısını uygulamada da görmek istediğini söyleyen Erdoğan, Türkiye olarak AB'ye ''şunu neden yapmadınız'' sorusunu sordurmamak gerektiğini bildirdi. 
     Erdoğan Simitis'le Ege veya Kıbrıs sorunlarını ele alıp almadıklarının sorulması üzerine de bu konuların hiçbirine girilmediğini ve sadece uyum paketleri üzerinde durulduğunu belirtti. 
     Erdoğan, CHP Genel Başkanı Deniz Baykal'ın yeni bir uyum paketine ihtiyaç olmadığı yönündeki açıklamalarının hatırlatılması üzerine, ''Bu desteği verenler bizim hükümetimize değil Türkiye'nin medeniyet projesine destek verecekler. Verenler tarihe adını yazdırır, vermeyenler de yine aynı şekilde kayda düşülür. Bu üzümü Türkiye yemelidir. Bağcı ile işimiz yok'' diye konuştu. 
     Yunan bir gazetecinin Türkiye'nin Yunanistan ile arasındaki 12 mil sorununu savaş nedeni casus belli olarak sayma politikasından vazgeçip geçmeyeceğini sorması üzerine, Erdoğan bu konuyla ilgili teknik kadroların çalışmalarının sürdüğünü belirtti. Erdoğan bu konuyu siyasi kadroların henüz ele almadığını ifade ederek, AB içinde tüm sorunların çözümlenebileceği ümidini dile getirdi. 
     Erdoğan Kıbrıs sorununa ilişkin bir soru üzerine, Türk tarafının son dönemde attığı adımların AB'nin yaklaşımını yumuşattığını belirterek, bu konuya ilişkin AB'nin tavrının Kopenhag Zirvesi öncesi gibi olmadığını kaydetti. 
     Erdoğan uyum paketlerinin uygulanması konusunda önemli engellerle karşılaşılıp karşılaşılmayacağının sorulması üzerine de, uygulamada çok ciddi bir aksama olacağını düşünmediğini bildirdi. Erdoğan Türk halkının büyük bir çoğunluğunun bu uyuma hazır olduğunu belirterek, bu sayının giderek de artacağını kaydetti. 
     Erdoğan yarın Selanik'te Atatürk'ün doğduğu evi ziyaretinin mümkün olup olmayacağının sorulması üzerine de bu konuyu Yunanistan Başbakanı Simitis ile konuştuğunu ve Simitis'in kendisine ''gerekli tüm hazırlıkları yapar, sizi götürürüz'' dediğini aktardı. Erdoğan Yunan tarafından gelecek habere göre bu ziyareti gerçekleştireceklerini de kaydetti. 
     
     DIŞİŞLERİ BAKANI GÜL 
     Bu arada, Erdoğan ile birlikte basın toplantısına katılan Dışişleri Bakanı Abdullah Gül'de ''Loizidu davasına'' ilişkin bir soru üzerine, KKTC'nin çıkarttığı yeni bir kanunla AİHM'ne başvuran Rumların KKTC'deki mahkemelere gidebileceklerini belirtti. Gül bu dava ile ilgili olarak herhangi bir para ödemesinde bulunulmadığını söyleyerek, bu sistem üzerinde anlaşma sağlanması halinde ödemenin söz konusu olabileceğini belirtti. 
     Gül ayrıca Ürdün'deki Dünya Ekonomik Forum'u toplantıları çerçevesinde ABD dışişleri Bakanı Colin Powell ve BM Genel Sekreteri Kofi Annan'la biraraya geleceğini belirtti. 
     
</TEXT>
</DOC>
