<DOC>
<DOCNO> 166797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyıya vuran ''meçhul yaratık'' bilimadamlarını şaşırttı 
</HEADLINE>
<TEXT>

     Şili'nin güney Pasifik kıyılarında karaya vuran balina büyüklüğünde, denizanasını andıran cisim bilimadamlarını şaşkına çevirdi. Şilili bilginler, yaratığın ne olduğunun belirlenebilmesi için uluslararası bilim camiasından yardım istediler. 
     Yaratığın önce balina sanıldığını kaydeden uzmanlar, 12 metre boyundaki yaratığın balina değil omurgasız olduğunun belirlendiğini söylediler. 
     Santiago Deniz Biyolojisi Merkezi uzmanlarından Elsa Cabrera ''şimdiye kadar böyle garip bir yaratık görmedik'' derken, ''yaratığın, otobüs büyüklüğünde bir denizanasını andırdığını'' sözlerine ekledi. 
     Bazı uzmanlar ise yaratığın dev bir mürekkep balığı olabileceği görüşünü savunuyorlar. Okyanusun 3000 metre derinliklerinde yaşayan dev mürekkep balıkları ancak öldükleri zaman su yüzüne çıkıyorlar. Dev mürekkep balıklarının 18 metre boyunda olanlarına daha önce rastlanmıştı. 

     
</TEXT>
</DOC>
