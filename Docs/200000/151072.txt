<DOC>
<DOCNO> 151072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur26.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt Belediyesi'ndeki yangında ölen kişiler... 
</HEADLINE>
<TEXT>

     Esenyurt Belediyesi'ndeki patlamada hayatını kaybeden kişilerden 1'i ile 3 yaralının, ''Vergi Barışı Kanunu''ndan yararlanmak için belediyede işlem yapan kişiler olduğu belirtildi. 
     Alınan bilgiye göre, patlama sırasında, ''Vergi Barışı Kanunu''ndan yararlanmak isteyen bazı vatandaşlar, bu amaçla bugün de işlem yapılan belediyede bulunuyordu. 
     Hayatını kaybeden Raif Karabacak ile yaralılardan 3'ünün, bu nedenle belediyede bulundukları ve olay sırasında beyanname doldurmaya çalıştıkları kaydedildi. Ölen diğer kişinin ise taşeron firmada temizlik işçisi olarak çalışan Yılmaz Tektaş olduğu belirtildi. 
     Olay sırasında patlamanın meydana geldiği kattaki bir duvarın çöktüğü, büyük parçaların ölen ve yaralananların üzerine düştüğü, ayrıca bazı yaralılarda, yangın nedeniyle yanıklar bulunduğu belirtildi. 
     Belediye Başkanı Gürbüz Çapan, Özel Uğur Hastanesi'nde tedavi altına alınan yaralılar Musa Demir ile Ümmü Sönmez ve Ahmet Tülu'yu ziyaret etti. Sönmez ve Tülu, tedavilerinin ardından kısa süre sonra taburcu oldu. 
     Yaralılardan, Esenyurt Belediyesi Kültür Müdürlüğü personelinden Turgay Değirmenci ile teknisyen Yılmaz Polat ise SSK Samatya Hastanesi'ne sevk edildi. 
     Belediye binası çevresinde jandarma ekiplerinin güvenlik önlemi sürüyor. 

     
</TEXT>
</DOC>
