<DOC>
<DOCNO> 153257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko26.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıkalın Merkez Bankası'nın enflasyon hedefi tutarlı... 
</HEADLINE>
<TEXT>

     Dışbank Genel Müdürü Faik Açıkalın, Merkez Bankası'nın enflasyon hedefinin, tutarlı olduğunu düşündüklerini söyledi. 
     Açıkalın, Dışbank'ın KOBİ'lere özel kolaylıklar sağlayan girişimci destek kredisi anlaşmalarının İstanbul Ticaret Odası İTO ile imzalanması töreninin ardından basın mensuplarının sorularını yanıtladı. 
     Açıkalın, yaptıkları bir araştırmaya göre, Türkiye'de insanların girmekten korktuğu yerler arasında önce dişci sonra da bankaların geldiğini belirterek, ''Bu araştırmanın sonucuna dayanarak şöyle bir noktaya gittik bizim ticaret odalarıyla yapacağımız bir anlaşma, bankalarla çalışma alışkanlığı henüz gelişmemiş firmaların çekingenliklerini kırmak için pozitif katkıda bulunacak'' dedi. 
     Açıkalın, bir soru üzerine, Merkez Bankası'nın enflasyon hedefinin, tutarlı olduğunu düşündüklerini söyledi. 
     
     ''BANKACILARIMIZ BÜYÜK GAYRİMENKUL SAHİPLERİ OLDULAR'' 
     İTO Yönetim Kurulu Başkanı Mehmet Yıldırım da, bankacılık sektörüne atıfta bulunarak, ''Yavaş yavaş alışıyoruz birbirimize. Kavgalıydık 3-4 sene'' dedi. 
     Özel sektör ve bankacılığın kendi hatalarını anladığını ifade eden Yıldırım, şöyle dedi 
     ''Biz bankadan krediyi aldık, kendi paramız gibi yedik. Banka genel müdürleri de hangi köşke göz koymuşsa, o köşkün sahibine krediyi fazla verdi. 2 sene sonra sonra nasılsa ben oturacağım bu köşke dedi. Yeniköy'deki yalılara bakan, hangi banka genel müdürleri orada oturuyor, bunu anlar. Hepimiz yanlış yaptık. Bu yanlışı ne bankacılarımız, ne özel sektör olarak biz yapalım. Bize bir tecrübe olsun. 
     Herkes suçunu benim kadar itiraf etmez. Ben açık söylüyorum, bankacılar da hata yaptı. Verdikleri paranın nereye gittiğine bakmadılar. Para battıktan sonra tahsilata gidildi. Önemli olan parayı batırmamak. Batırdıktan sonra evini satsan, alsan... Yani oyunun kurallarının dışına çıkıyorsun. O bakımdan bankacılarımız büyük gayrimenkul sahipleri oldular. O da bir yanlışla oldu.'' Bundan sonra finans dünyasıyla reel sektörün birlikte çalışmayı kendilerine hedef edindiğini ifade eden Yıldırım, ''Biz de dersimize çalışıyoruz. Onlar da dersine çalışarak geliyorlar. Öyle mevduatı topla, devlete sat anlayışı yerine üretime satalım, üretene satalım'' diye konuştu. 
     Bu arada toplantı sonrasında Mehmet Yıldırım, Faik Açıkalın'a İTO'yu tanıtan bir kitap hediye etti. 
     




</TEXT>
</DOC>
