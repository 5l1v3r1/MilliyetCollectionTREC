<DOC>
<DOCNO> 196438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur37.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme Vakit gazetesinin yayınlarına tedbir koydu... 
</HEADLINE>
<TEXT>

     Vakit Gazetesi'nin, Türk Silahlı Kuvvetleri'nde görev yapan 312 generalin açtığı 624 milyar liralık manevi tazminat davasıyla ilgili yayınlarına tedbir konuldu. 
     Edinilen bilgiye göre, Ankara 20. Asliye Hukuk Mahkemesi, generallerin avukatı Bilgin Yazıcıoğlu'nun, Vakit Gazetesi'nin komutanların açtığı manevi tazminat davasıyla ilgili yayınlarının dava sonuçlanıncaya kadar tedbiren durdurulması istemini karara bağladı. 
     Yargıç Bülent Çınar, avukat Bilgin Yazıcıoğlu'nun tedbir istemini yerinde bularak, Vakit Gazetesi'nin davayla ilgili yayınlarının tedbiren önlenmesine karar verdi. 
     Avukat Yazıcıoğlu'nun talebine, Vakit Gazetesi'nin davayla ilgili yaptığı yayınlara yer verilen tedbir kararında, özetle şunlar kaydedildi 
     ''Borçlar Kanunu'nun 49. maddesine dair görülmekte olan manevi tazminatın konusu, yayının yargılama sürecini sistemli şekilde ele alan ve eleştiren davalı gazetedeki yorum ve haberlerin yargılama görevinin gereğine uygun olarak yerine getirilebilmesi için korunması gereken beklentiyi zedeleyeceği ve kamuoyunun inancını, yargıya olan güvenini koşullandırıp etkileyeceği açıktır. 
     Anayasanın buyurucu hükümleri çerçevesinde bu tür yayınların esas davanın görülmesi ve sonuçlandırılması sürecinde tedbir amacıyla önlenmesine karar verilmesi yolundaki istem mahkemece yerinde bulunmuştur.'' Türk Silahlı Kuvvetleri'nde görev yapan 312 general, Vakit Gazetesi'nin köşe yazarı Asım Yenihaber'in ''Onbaşı bile olamayacakların general olduğu ülke'' başlıklı yazısında, kişilik haklarına saldırıda bulunulduğu iddiasıyla, 624 milyar liralık manevi tazminat davası açmıştı. 
     
</TEXT>
</DOC>
