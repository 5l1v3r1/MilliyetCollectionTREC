<DOC>
<DOCNO> 161604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/spor/spo01.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
OKAN'A ZORAKİ NİKAH 
</HEADLINE>
<TEXT>

Beşiktaş, Ahmet Hassan'dan sonra Galatasaray'ın elinden Gençlerbirliği'nin yıldızını da kaptı. "Terim'e sözüm var" diyen Okan'a İlhan Cavcav sert çıktı, "Gitmezsen kulübede oturursun" mesajını yolladı 
     NECMİ KEPÇETUTAN 

     Yoğun trafik 
     BEŞİKTAŞ ve Galatasaray'ın peşinden koştuğu Gençlerbirliği'nin Ümit Milli oyuncusu Okan Koç'a Başkent ekibinin Siyah - Beyazlılar'la anlaşması sonucu Kartal yolu göründü. Okan için dün baş döndürücü bir trafik yaşandı. Galatasaray'ın Sabri, Sedat, Berkant, artı 1 milyon dolarlık önerisinin ardından devreye Beşiktaş girdi. Siyah - Beyazlı ekibin Ankaralı yönetim kurulu üyesi Deniz Atalay ile Cavcav arasında sıkı bir pazarlık başladı. 
     
     Terim köpürdü 
     ATALAY'IN ilk teklifinin ardından İlhan Cavcav, Siyah - Beyazlılar'a saat 20.30'a kadar süre tanıdı. Öğleden sonra Galatasaray önerdiği parada artırıma gitti ancak Beşiktaş'tan olumlu haber gelmesi üzerine Cavcav, Okan'ı Kartal'a bıraktı. Beşiktaş'ın Okan'a karşılık 1 milyon 600 bin doların yanısıra Ali Cansun, Ali Öztürk ve Bülent Kocabey'i vereceği belirtildi. Fatih Terim bu gelişmeye tepki gösterirken İlhan Cavcav, "Beşiktaş'la anlaştık. Sözümüzden dönmeyiz" dedi. 
     
     Cavcav rest çekti 
     CAVCAV, "Beşiktaş Okan'la da görüşüp anlaşacak. Okan, Galatasaray'a gideceğim diyorsa kendi bilir. Ya Beşiktaş'ta oynar ya da Gençlerbirliği'nde kalır. Gerekirse oynatmam. Galatasaray 5 milyon dolar da verse geri adım atmayız" ifadelerini kullandı. Okan ise, "Daha önce Galatasaray'la görüşüp anlaşmıştım. Fatih Terim'e de söz vermiştim. Başkanımdan anlayış bekliyorum. Beşiktaş'a gitmeyi düşünmüyorum" diye konuştu. 
     
     Ağabey Koç'tan tepki 
     OKAN'IN ağabeyi Orhan Koç ise bu gelişmelere şaşırdığını belirterek, "Biz ailece Okan'ın Galatasaray'da oynamasını istiyoruz. Galatasaray'la da el sıkışmıştık. Başkan'la bu konuyu oturup görüştük. Bize yardımcı olacağına söz vermişti. Allah'ın izniyle Okan Galatasaray'da forma giyecek" açıklamasını yaptı. Gençlerbirliği menajeri Cem Onuk da, "Sözleşmesi bulunan bir futbolcunun ben şu takıma gitmek istiyorum demeğe hakkı yok" dedi. 
     
Cordoba müjdesi com      ORHAN YILDIRIM 

     BEŞİKTAŞ, kaleci sorununu ortadan kaldırdı. Bu sezon kiralık olarak getirilen Oscar Cordoba'nın bonservisi için FIFA'ya giderek bedelsiz olarak almayı düşünen Siyah - Beyazlılar, tecrübeli file bekçisine gelen teklifler karşısında geri adım atmak zorunda kaldı. Kolombiya Milli Takımı'nın kalesini de koruyan Cordoba'yı kaçırmak istemeyen Kartal, belli bir bedel ödemeyi kabul etti. 
     CORDOBA ile tüm konularda anlaşan Beşiktaş, Boca Juniors ile sorununu çözmek için kaleciyi Arjantin'e göndermişti. Bonservisi için 2.5 milyon dolarda ısrar eden Boca'nın yumuşadığını belirten 2. Başkan Hüsnü Güreli, Arjantinli idarecilerin 1 milyon 750 bin dolara indiklerini vurguladı. Güreli, bu bedelin dört taksitte ödenmesini kabul ettikleri takdirde işin biteceğini ifade etti. 
     
Tayfun, Kartal'a daha yakın      REAL Sociedad ile yollarını ayıran Tayfun Korkut'un Beşiktaş'ın teklifine daha sıcak baktığı ifade edildi. Real Sociedad ile yollarını ayıran milli futbolcunun, Espanyol ile yaptığı ilk görüşmeden sonuç alamadığı öğrenildi. Tayfun'un menaceri Harun Aslan'ın Barcelona'da Mavi - Beyazlılar ile masaya oturan menajer Harun Aslan'ın ücret konusunda anlaştığı ancak sözleşmesinin süresi konusunda uzlaşamadığı öğrenildi. 
     BU gelişmelerin ardından, bonservisi elinde bulunan milli futbolcunun, Siyah - Beyazlılar'ın önerisine daha sıcak baktığı öğrenildi. Tayfun'un, Beşiktaş Yönetimi ile yaptığı görüşmede futbol hayatını Kara Kartal'da devam ettirme arzusunu dile getirdiği bildirildi. Milli takımla birlikte Slovakya'da bulunan yıldız futbolcunun, İspanya Ligi biter bitmez sözleşme imzalayabileceği vurgulandı. 
     
Teklif yağıyor      SÖZLEŞMESİ biten ve yönetimin kulüp bulmasını istediği Bayram ile Tamer paylaşılamıyor. Trabzonspor'un iki futbolcuya da talip olduğu belirtilirken, Antep, Malatya, Gençlerbirliği, Ankaragücü ve Vestel Manisa'nın da teklif getirdiği öğrenildi. A.Sebat'ta kiralık oynayan Erman da kulüple yollarını ayırıyor. 
     
Yeni prens Uğur      ÜMİT Milli Takımı'nda kendisi gösteren St. Pauli'nin yıldız futbolcusu Uğur İnceman, Beşiktaş Teknik Direktörü Mircea Lucescu'nun gözdesi oldu. Genç oyuncunun mutlaka alınmasını isteyen Rumen çalıştırıcının, orta sahada gole dönük görev yapan Uğur için, "O benim yeni prensim olacak" dediği öğrenildi. 
     
İlk kamp İsviçre'de      BEŞİKTAŞ, lige erken başlangıç yapacak. 28 Haziran'da toplanıp, bir gün sonra ilk idmanına çıkacak olan Siyah - Beyazlılar, ilk etap kamp çalışmalarını 6-14 Temmuz'da İsviçre'de gerçekleştirecek. Kartal, ikinci dönem çalışmalarını da 17-29 Temmuz'da maçlara göre Almanya, Fransa ve Avusturya'da yapacak. 
     

</TEXT>
</DOC>
