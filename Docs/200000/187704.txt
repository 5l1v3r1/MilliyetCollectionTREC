<DOC>
<DOCNO> 187704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/cemal.html </URL>
<DATE> 2003/10/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'ta güç olan... 
</HEADLINE>
<TEXT>

   
   Dışişleri'nden üst düzeyde bir diplomatik kaynakla dün sohbet ederken, "Kim ister askerinin ölmesini, şehit olmasını, gazi olmasını .." diyordu. 
   Öyledir. 
   Aklı başında kimse istemez. Bazı konular var ki duygusallığı kaldırmaz. Vatan millet Sakarya edebiyatıyla tartışılmaz. Soğukkanlı olmak gerekir. 
   Oysa bugün durum tersi. 
   Ortalık toz duman. Tartışmalar neredeyse 'Mehmetçiğin kanı'na indirgenecek. Taraflar birbirlerini Bushçu - Saddamcı - PKK'cı ilan edebiliyorlar. 
   Ayıp. 
   Duygu sömürüsü üzerine politika inşa etmek çok sıradan bir davranış. "Mehmetçiğin kanı satılık değil " gibisinden çıkışların müşterisi olabilir. "Muhalefettir yapar " deyip geçmek de mümkün. 
   Ama o zaman da inandırıcılık sorunu uç verir. Ciddiye alınmak sorun haline gelebilir muhalefet açısından... 
   Önemli olan 'çerçeve'dir. 
   Resmin bütününü görmektir. 
   O çerçeve içinde, o resmin bütününde bazen Mehmetçiğe de önemli roller düştüğü olur. Son 20 yılda olduğu gibi... Mehmetçik bunca yıl yalnız Güneydoğu'da değil, unutuluyor galiba, Kuzey Irak'ta da kelle koltukta görev yaptı, şehit oldu, gazi oldu. 
   Üstelik, bütün bu acıların temelinde Irak'taki istikrarsızlık, Kuzey Irak'taki otorite boşluğu özellikle yatıyordu. 
   Üst düzeyde bir Dışişleri yetkilisi dünkü sohbetimizde şöyle yakındı 
   "Türkiye tam 23 yıldır uğraşıyor Irak'la. Yanı başımızda ilk savaş, Saddam'ın İran'a saldırmasıyla 1980'de başladı. Sonra Saddam'ın Kuveyt'i işgali geldi 1990'da. Ve iki Körfez Savaşı ile bugünlere geldik. Artık yeter." 
   Evet öyle. 
   Irak'ta istikrar ve düzen... 
   Buna hem Irak'ın, hem Türkiye'nin, hem Ortadoğu'nun büyük ihtiyacı var. Araplar tersini iddia edebilirler mi Kürtler kaos isteyebilir mi Irak'ta 
   Sanmıyorum. 
   Kaos kimsenin çıkarına değil. 
   Ne Arapların ne Kürtlerin. 
   Tarihsel bellek, Arapları rahatsız ediyor olabilir. Ancak, Irak'ta düzen ve istikrarın en kısa zamanda yerleşmesi ve bu açıdan Türkiye'nin de yapıcı rol oynamasıdır önemli olan. 
   Irak Kürtlerine gelince... 
   Türk Dışişleri'nden bir diplomatik kaynağın şu sözlerine Talabani ve Barzani'yle yakın çevresinin kulak vermesinde yarar var 
   "Bugün Türk askerine Kuzey Irak'tan geçiş koridoru konusunda mırın kırın edenler şöyle bir düşünsünler bakalım. Türkiye senin güvenliğin için koridor değil, 12 yıl boyunca üs sağladı üs Türkiye senin için hayat damarı idi. Bunları ne çabuk unutuyorsun " 
   Özetlenecek olursa 
   Irak, Türkiye için önemli, Türkiye de Irak için öyle... İşgali sona ermiş, bağımsız, egemen, çevresiyle barışık, kendi doğal kaynaklarına sahip, demokrasiye açılmış istikrarlı bir Irak, 'yeni Irak'tır. 
   Yeni bir kapıdır bu. 
   Şimdi Türkiye'nin elinde de bir anahtar var bu kapıyı açmak, yani Irak'ta çözüme ortak olmak için. 
   Türkiye bu anahtarı özenle - örneğin Araplarla Kürtleri karşısına almadan - kullanmak zorunda. Resmin bütününü görerek, Büyük Ortadoğu'yu, ABD ile işbirliği konusundaki incelikleri, ABD - AB dengelerini gözeterek, kendi jeopolitiğine anlam kazandıracak biçimde kullanmak zorunda bu anahtarı... 
   Tezkere kolay geçti. 
   Ama bundan sonrası daha zor, daha ustalık gerektiriyor. 
   
      
   
</TEXT>
</DOC>
