<DOC>
<DOCNO> 178918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun14.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın karyolasının parasıyla evlendi.. 
</HEADLINE>
<TEXT>

     Irak'ın başkenti Bağdat'ta bir Iraklı, yağma sırasında devrik lider Saddam Hüseyin'in saraylarından birinden çaldığı karyolayı satarak, aldığı parayla düğününü yaptı. 
     Bağdat'ta yayımlanan Ennehar gazetesi, yıllarca evlenecek para bulamadığı için sevdiğine kavuşamayan Ahmed Ömer'in, sonunda Saddam'ın karyolası sayesinde muradına erdiğini yazdı. 
     Ömer'in, bu parayla hem evlendiği, hem de kendine yeni bir karyola aldığı belirtildi. Koalisyon güçlerinin Irak'a girmesinden sonra, yağmalanan saraylarından pek çok şey çalınmıştı. 
     
     IRAK'TA MİLYONLARCA MAYIN TARANACAK 
     Irak'ta 3 savaşta terk edilen milyonlarca mayından kurtulmanın yolları aranıyor. 
     1980-1988 Irak-İran savaşından kalma mayınlara, 1991 Körfez savaşı ve son savaşta yüz binlerce mayın eklendi. 
     Mayın Tarama Merkezi, bunlardan kurtulmak için 4 bin 500 kişi çalıştırmaya başladı. 
     Bir süre önce faaliyete geçen Mayın Tarama Merkezi'nin çalışmalarının birkaç yıl süreceği bildirildi. 
     Merkezin bir yetkilisi, Irak'ın pek çok kesiminde yeni merkezler açacaklarını söyledi. 
     
</TEXT>
</DOC>
