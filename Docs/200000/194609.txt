<DOC>
<DOCNO> 194609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo17.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye cevap Transferi sen yaptın .. 
</HEADLINE>
<TEXT>

     Bursaspor Kulübü Teknik Asbaşkanı Erhan Akbaş, gündemlerinde transfer olmadığını, hiçbir oyuncuyla görüşmediklerini belirterek, ''Transfer edeceğimiz oyuncuları ben de gazetelerden öğreniyorum'' dedi. 
     Akbaş, iyi bir kadroya sahip olduklarını, ancak büyük oranda yenilenen takımın uyum sorununu bir türlü üzerinden atamadığını, bunun yarattığı stresin de oyuncuları olumsuz etkilediğini söyledi. 
     Bursaspor'un yeniden yapılanmaya gittiğini ve bu sezon puan sıralaması için bir hedefinin bulunmadığını ifade eden Akbaş, ''Teknik heyetin isteği doğrultusunda iyi bir kadro kurduk. Sonuçlar istenildiği gibi olmayınca, transfer söylentileri çıkmaya başladı. Transfer edeceğimiz oyuncuları ben de gazetelerden öğreniyorum. Bugüne kadar teknik heyetten de transfer talebi gelmedi'' diye konuştu. 
     Akbaş, ocak ayındaki ara transferde teknik heyetin istemesi, yönetim kurulunun da ''olur'' demesi halinde, takas yoluyla veya kulübün bütçesine uygun oyuncu alınabileceğini kaydetti. 
     
     HAGİ'NİN AÇIKLAMALARI 
     Teknik direktörü Gheorghe Hagi'nin, Trabzonspor karşısında alınan 2-0'lık yenilginin ardından, ''Biz sıfır parayla transfer yaptık'' yönündeki açıklamaya da değinen Akbaş, ''Sanıyorum bunda tercüme hatası var'' dedi. 
     Akbaş, kulübün tüm imkanlarını zorlayıp, bütçeyi maksimum kullanarak Hagi'nin istediği oyuncuları transfer ettiğini anlatarak, şunları söyledi 
     ''Bursaspor'da, teknik heyet rapor hazırlar ve yönetime sunar. Yönetim de, bütçesine bakarak bu oyuncu talebini onaylar veya onaylamaz. Hagi'nin, istediğim oyuncular alınmadı demesi mümkün değil. Çünkü, transferi o yaptı. Hagi'nin sezon başında istediği yerli ve yabancıların tümü alındı. Sanıyorum burada bir tercüme hatası var.'' Açıklamalarının, Hagi'ye bir gönderme gibi algılanmaması gerektiğini belirten Akbaş, küçük bir hatanın kamuoyunda yarattığı yanlış anlaşılmayı açıklığa kavuşturmak istediğini sözlerine ekledi. 
     
</TEXT>
</DOC>
