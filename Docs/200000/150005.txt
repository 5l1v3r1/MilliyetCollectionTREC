<DOC>
<DOCNO> 150005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo14.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari Ne krizi, İmola'da kazanacağız... 
</HEADLINE>
<TEXT>

     Formula 1 yarışlarında kötü bir başlangıç yapan Ferrari'nin takım yöneticisi Jean Todt, ''Ne krizi, İmola'da kazanacağız'' dedi. 
     La Stampa gazetesinde yayınlanan demecinde Todt, ''3 yarıştır kazanmıyoruz ve bu olabilecek bir şey, oyunun bir parçası. Yeni kuralların değil, suç bizim, sonucu getiremedik'' yorumunu yaptı. 
     İtalyan basınında yer alan ''Ferrari krizde'' iddialarını yalanlayan Todt, şu açıklamayı yaptı 
     ''Ne sorumluluğumuzda ne de motivasyonumuzda bir eksiklik var. Kağıt üzerinde F2002 bireysel olarak en rekabetçi otomobil. Rekabet çok belirgin ilerlemeler yaptı ama biz geride kalmadık. Sadece bazı kararsızlıkların faturasını ödedik. Çünkü her zaman detayları çalışan ve mükemmeli arayan bir takımız. Yeni kurallar sadece işimizi güçleştirdi, alışmak zorundayız.'' Todt, Alman pilot Schumacher ile ilgili eleştirilere ise ''Schumacher'in emekliye ayrıldığını düşünen varsa gerçekten şok olacak. Bu kişilere en kısa zamanda somut yanıt vereceğiz'' karşılığını verdi. 
     20 Nisan'da İmola'da yapılacak yarışa yine F2002 ile çıkacaklarını açıklayan Ferrari'nin takım yöneticisi, F2003 GA'nın hızlı olmasına rağmen daha hazır olmadığını belirtip, ''Ama söz veriyorum, 4 Mayıs'ta İspanya'da piste sahneye çıkacak ve çok hızlı olacak'' dedi. 
     





</TEXT>
</DOC>
