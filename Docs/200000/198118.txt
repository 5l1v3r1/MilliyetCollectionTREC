<DOC>
<DOCNO> 198118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yasam/ayas.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Afetlerin en ölümcülü Kıtlık 
</HEADLINE>
<TEXT>

   Kıtlık, son 10 yılda, 275 binden fazla insanın ölümüne neden oldu. Bu rakam, rapor edilen tüm afet ölümlerinin yarısı... 
      
   Uluslararası Kızılhaç ve Kızılay Dernekleri Federasyonu'nca hazırlanan '2003 Dünya Afetler Raporu'na göre 2002'de, geçen 10 yıl ortalamasından daha fazla afet rapor edildi ancak afetler daha az ölümle sonuçlandı. 
   Son 10 yılın ortalamasına göre yılda 62 bin kişi ölüyordu. Geçen yıl ise 24 bin 500 kişi afetler nedeniyle yaşamını yitirdi. Öncekilerin tümünden daha etkili olan geçen yılki afetlerden 608 milyon kişi etkilendi. Bu rakam, 1992-2001 arasında etkilenen insan sayısı ortalamasının 3 katı olarak hesaplandı. 
   
   Yoksulları vuruyor 
   Rapora göre, afetler, yoksul ve az gelişmiş topluluklara daha fazla zarar veriyor. Geçen yıl, az gelişmiş ülkelerde afet başına ortalama 555 kişi öldü. Bu rakam, orta gelişmişlik düzeyindeki ülkelerde 133, yüksek olan ülkelerde ise 18 olarak açıklandı. 
   
   Maliyeti fazla 
   Çok gelişmiş ülkelerde ölüm oranları düşükken, maliyetlerin yüksek olduğu da belirlendi. 10 yılda, doğal afetten kaynaklanan hasarın ortalama maliyeti, az gelişmiş ülkelerde 61 milyon dolar, gelişmiş ülkelerde ise 477 milyon dolardı. Geçen 10 yıllık süre boyunca kıtlığın da 'en az' 275 bin kişinin ölümüne neden olduğu açıklandı. 
   
   'Her yıl 2 milyon çocuk seks pazarında '    Çocuk Vakfı'nın kaynakları, dünyada her yıl 2 milyon çocuğun seks pazarına sürüldüğünü iddia etti. Araştırmalarda, dünyada 600 milyon çocuğun yoksulluk sınırının altında yaşadığının ortaya çıktığını belirten kaynaklar, yoksul çocuk sayısının 10 yıl öncesine göre daha fazla olduğunu ifade etti. 
   
   Fakir, cahil ve hasta.. 
   Kız ve erkek çocuklar arasında eşitsizliğin yaygınlaştığını da belirten vakıf yöneticileri, dünyada, 1 milyar 100 milyon çocuğun sağlıklı ev ortamından uzak büyüdüğünü ve 30 milyon okul çağı çocuğunun da okuma yazma bilmeden yeni bin yıla adım attıklarını söyledi. Kaynaklar, her gün 30 bin 500 çocuğunda önlenebilir hastalıklardan dolayı yaşama veda ettiklerini kaydetti. 
   
   
   
   
</TEXT>
</DOC>
