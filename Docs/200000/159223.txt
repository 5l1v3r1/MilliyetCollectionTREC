<DOC>
<DOCNO> 159223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun30.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide teröristi "ABD üssünde ABD askerlerinden destek aldık" 
</HEADLINE>
<TEXT>

     Belçika'da, terör örgütü El Kaide ile ilişkileri olduğu belirlenen 23 kişinin yargılanmasına Brüksel Ceza Mahkemesi'nde devam edilirken, El Kaide üyesi Tunuslu terörist Nizar Trabelsi itiraflarını sürdürüyor. 
     Brüksel'de, 13 Eylül 2001'de tutuklanan, Belçika'daki bir Amerikan üssüne ve Paris'teki ABD Büyükelçiliği'ne yönelik saldırılar planladığı belirlenen Trabelsi, Brüksel Ceza Mahkemesi'ndeki açıklamalarında, Belçika'da, nükleer silah stoklarının da bulunduğu Amerikan üssü Kleine Brogel'e sabotaj için kendisine 3 kişinin yardım etmesinin planlandığını, askeri üste görevli bir Amerikalı askerin de kendilerine yardımcı olmasının öngörüldüğünü bildirdi. 
     Terörist, söz konusu Amerikalı askerin uyuşturucu bağımlısı olduğunu, El Kaide'ye, 50 bin dolar karşılığında üssün 28 fotoğrafını temin ettiğini bildirdi. 
     Trabelsi, kendisiyle birlikte söz konusu saldırıya katılması öngörülen 3 kişinin ve Amerikalı askerin kimliklerini adli makamlara vermeyi reddediyor. Terörist, Suudi Arabistan ve Yemen'den gelen 3 kişinin, kendisinin tutuklanması üzerine Belçika'dan kaçtıklarını anlatıyor. 
     Amerikan üssünün kantinine bir ton bomba yüklü kamyonetle girmeyi planladığını bildiren terörist, intihar saldırısını, kantinde çok sayıda askerin bulunduğu öğlen saatlerinde yapmayı planladıklarını ifade etti. 
     Terörist, Afganistan'da bomba imal kursları gördüklerini de itiraf etti. 
     
</TEXT>
</DOC>
