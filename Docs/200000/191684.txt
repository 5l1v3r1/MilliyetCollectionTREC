<DOC>
<DOCNO> 191684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur31.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, iftarını çadırda açtı... 
</HEADLINE>
<TEXT>

     Başbakan Recep Tayyip Erdoğan, orucunu Mamak Belediyesi'nin iftar çadırında açtı. 
     Başbakan Erdoğan, Başbakanlık Merkez Bina'dan Akdere'deki Mamak Belediyesi'nin kurduğu iftar çadırına gitti. Burada vatandaşlarla orucunu açan Erdoğan'a AK Parti Ankara İl Başkanı Nurettin Akman, Ankara Milletvekili Faruk Koca, İstanbul Milletvekili ve Dış İlişkiler Danışmanı Egemen Bağış ile siyasi danışmanı Mücahit Arslan eşlik etti. 
     Erdoğan, iftarda yayla çorbası, türlü ve tulumba tatlısı yedi. 
     Başbakan Erdoğan, iftar yemeğinin ardından Akdere'deki gecekondularda birer çocuklarıyla yaşayan Medine Değirmen 56 ve Nuriye Başer 65 adındaki dul kadınları ziyaret ederek, gıda yardımında bulundu. 
     Akdere Mahallesi'nde yaşayan vatandaşlar Erdoğan'dan çeşitli taleplerde bulundu. Yaşlı bir kadın evlerinin bulunduğu yerde aydınlatma direği olmadığını belirtince, Başbakan Erdoğan, bu gecekonduların tamamını yıkarak, yerine 8 ay gibi kısa bir sürede modern evler yapmayı önerdi. Çevredeki vatandaşlar, Erdoğan'ın bu fikrine olumlu yanıt verdiler. 
     Bunun üzerine Başbakan Erdoğan, ev ziyaretlerinde bulunurken kendisine eşlik eden Mamak Belediye Başkanı Gazi Şahin'e konuyla ilgilenmesi talimatı verdi. 
     
     ''TORPİL BAKANI DEĞİLİM'' 
     Bu arada bir kadın, çocuğunun öğrenim bursu için başvurduğunu, ancak torpil gerektiğini söyledi. Erdoğan, bu sözler üzerine, ''Ben torpil bakanı değilim. Ben Başbakanım. Torpil çok kötü bir şey'' diye konuştu. 
     Aynı mahallede dul olduğunu söyleyen bir başka kadın ise kömür yardımının bir an önce yapılmasını istedi. 
     Başbakan Erdoğan da kadına, kaymakamlığa gerekli başvuruda bulunması gerektiğini söyledi. Bu kadının gerekli başvuruyu yaptığını söylemesi üzerine de Erdoğan, bu yıl 800 bin ton kömür yardımında bulunacaklarını ve bundan 1.5 milyon ailenin yararlanacağını ifade etti. 
     
</TEXT>
</DOC>
