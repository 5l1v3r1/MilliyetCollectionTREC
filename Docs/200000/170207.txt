<DOC>
<DOCNO> 170207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko10.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cola Turka' piyasayı karıştırdı, karışıklık tüketiciye yaradı 
</HEADLINE>
<TEXT>

     Ülker, ''ABD'lileri Türkleştirme'' esprisiyle hazırlanan ''Cola Turka'' reklamıyla hızlı girdiği kola piyasasını canlandırdı. Coca Cola ve Pepsi, pazar paylarını korumak için fiyatı düşük tutmaktan, promosyon ürüne kadar çeşitli kampanyalar düzenliyor. 
     Marketlerde, Haziran ayında 2 milyon liraya satılan 2.5 litrelik ambalajdaki Coca Cola'nın fiyatı, bir milyon 750 bin liraya indirildi. Firma, 6'lı kutu kola yanında bir paket çekirdeği, 2.5 litrelik kolanın yanında da 1 milyon lira değerindeki gazozu ücretsiz vermeye başladı. Coca Cola, diğer boyutlardaki kola ürünleri ile birlikte de firmanın adını taşıyan tuzluk, kutu mendil gibi promosyon ürünler veriyor. 
     Coca Cola'nın satıcının kar payını yüzde 15'ten 30'a çıkardığı, satışlarda vade de yapmaya başladığı öğrenildi. 
     Pepsi de, büyük marketlerde 1 milyon 850 bin liradan satılan Cola Turka'ya alternatif olarak 100 bin lira düşük fiyatla sattığı ''Pepsi Cola'' ve ''Pepsi Twist''lerin yanında 1.5 litrelik gazoz hediye ediyor. 
     Cola Turka'nın üretici firması Ülker'in Bursa distribütörlüğünü yapan ''Yenigünler A.Ş.''nin yetkilisi Kamil Atalay, satışların kendilerini hem çok şaşırttığını hem de mutlu ettiğini söyledi. 
     Ülker'in Bursa'daki iki distribütöründen biri olduklarını, 2 bin 500 olan müşteri sayısının, Cola Turka'nın piyasaya çıkmasından sonra 4 bin 500'e ulaştığını anlatan Atalay, şu anda ''yok'' sattıklarını, talepleri karşılamakta zorlandıklarını belirtti. 
     Atalay, her gün 5 kamyon sipariş aldıklarını, ancak Adapazarı'nın Akyazı İlçesi'nde bulunan fabrikanın henüz bir ünitesinde üretim yapılması nedeniyle günde sadece 2 kamyon mal alabildiklerini anlattı. Atalay, ''tüketiciler, yerli malı diye Cola Turka'yı tercih ediyor. O yüzden de yok satıyoruz. Hatta neredeyse müşteriyi küstürme noktasına geldik. Üretimin artmaması durumunda, talebin azalacağından, müşterinin soğuyacağından endişe duyuyoruz'' dedi. 
     Atalay, Cola Turka'nın satışa sunulmasının ardından Coca Cola ve Pepsi'nin, rekabet nedeniyle satıcının kar payını yükseltmesi ve vadeli satış yapmasının da sektör için olumlu gelişme olduğunu söyledi. 
     
     COCA COLA REKABETTEN MEMNUN... 

     Coca Cola Kurumsal İletişim Müdürü Timuçin Tüzecan ise promosyonlarla ilgili bir yorum yapmazken, ''Biz rekabetin gelmesinden memnun olan bir şirketiz. Tüketici nihai kararını verecektir'' dedi. 
     Prensipleri gereği satışlarla ilgili açıklama yapmadıklarını anlatan Tüzecan, ''Coca Cola şirketi piyasada satış taktiklerini başarılı bir şekilde uygular. Yaz dönemi olması nedeniyle bu tür kampanyalarımız daima yapılmaktadır'' diye konuştu. 

     
</TEXT>
</DOC>
