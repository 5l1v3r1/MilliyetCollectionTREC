<DOC>
<DOCNO> 158291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo14.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbinin hakemi Ali Aydın... 
</HEADLINE>
<TEXT>

     Beşiktaş ile Galatasaray takımları arasında 25 Mayıs Pazar günü yapılacak Birinci Süper Futbol Ligi maçını FIFA kokartlı hakem Ali Aydın yönetecek. 
     Futbol Federasyonu Merkez Hakem Kurulu'ndan yapılan açıklamaya göre, BJK İnönü Stadı'nda saat 19.00'da başlayacak sezonun son derbi maçında Ali Aydın görev yapacak. 
     25 Mayıs Pazar günü oynanacak 33. hafta maçlarında düdük çalacak hakemler şöyle 
     

17.00 Elazığspor-İstanbulspor Mustafa Çulcu 17.00 Malatyaspor-Göztepe Sabit Hacıömeroğlu 17.00 Altay-Kocaelispor Hamza Mısır 17.00 Adanaspor-Bursaspor Muhittin Boşat 17.00 Denizlispor-Trabzonspor Yılnur Önen 17.00 Fenerbahçe-Diyarbakırspor Kuddusi Müftüoğlu 17.00 Gaziantepspor-Ankaragücü Bülent Uzun 17.00 Gençlerbirliği-Samsunspor Taner Balbay 19.00 Beşiktaş-Galatasaray Ali Aydın      
     ALİ AYDIN MAÇ TEMİZ BİTECEK... 

     Birinci Süper Lig'de şampiyonluğun ilk adayı Beşiktaş ve Galatasaray'ı karşı karşıya getiren maçın orta hakemi Ali Aydın, ''Sahada futbolu çirkinleştirmek, seyirciye tahrik etmek isteyenlere kurallara uygular, gerekeni yaparım'' dedi. 
     Memleketi Ordu'da her gün düzenli olarak yaptığı çalışmalarla hafta sonundaki büyük maça hazırlanan Ali Aydın, Beşiktaş-Galatasaray maçıyla ilgili soruları yanıtladı. 
     Kendisi açısından ''büyük maç, küçük maç'' ayırımı olmadığını, bu nedenle de hafta sonundaki Beşiktaş-Galatasaray maçına bu anlayışla baktığını belirten Aydın, ''Benim için kurallar var ve bunları uygulamak da görevim'' diye konuştu. 
     Maçın beklenen kalitede olması için öncelikle sahada mücadele edecek oyunculara büyük görev düştüğünü kaydeden Aydın, şöyle konuştu 
     ''Bunun için bütün kesimler iyiniyetli olmalı. Seyircisi, yöneticisi, teknik adamı, futbolcusu ve hakemiyle herkes üzerine düşeni yapmalı. Bunlardan birisinin iyiniyetli olmaması maçı çirkinleştirir. Benim işim, sahaya çıkıp gördüğümü çalmak ve kuralları uygulamaktır. Bu konuda futbolcular bana yardımcı olursa iyi bir karşılaşma olur. Sahada futbolu çirkinleştirmek, seyirciyi tahrik etmek isteyenlere kuralları uygular gerekeni yaparım. Herkes iyi niyetli olmalı, maçın temiz bitmesi için çalışmalıdır.'' Kamuoyunun gözünün bu maçta olduğunu ve bunun bilinci içinde hareket ettiğini de belirten Aydın, ''Bu anlamda maçı elbette çok önemsiyorum. Herkesin gözü bu maçta. En küçük hatamız didik didik edilecek, bunun farkındayım. Ama buradan herkese sesleniyorum. Bu hataların en aza inmesi, bir yerde maçın bütün olarak değerlendirilmesine bağlıdır'' diye konuştu. 
     
     ''KİMSEYİ UTANDIRMAM'' 

     Verilen görevin yalnızca kendisini ilgilendirmediğini, kendisine güvenenlerin de ortaya koyacağı performanstan etkileneceğini ifade eden Aydın, daha sonra şunları kaydetti 
     ''İki yardımcımla birlikte daha önceki maçlardaki uyumumuzu koruyarak güzel bir yönetim göstereceğimize inanıyorum. Bizim için kimin şampiyon olacağı önemli değil. Ben, verilen bu görevin üstesinden geleceğime inanıyorum. Bana bu görevi verenleri ve beni bilenleri utandırmak istemem.'' Bir soru üzerine maç sonrasında bazı TV kanallarında poziyonların defalarca ileri-geri oyanatılarak görüntülerden değerlendirildiğini de hatırlatan Aydın, ''Oysa biz hakemler anında karar verme durumundayız. Esas olan kural hatası yapmamaktır. Gördüğünü anında değerlendirmek durumunda olan hakemleri eleştirirken bunun gözardı edilmemesi gerekir'' diye konuştu. 

     
</TEXT>
</DOC>
