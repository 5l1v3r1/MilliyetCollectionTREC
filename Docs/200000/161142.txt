<DOC>
<DOCNO> 161142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/spo02.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FENERBAHÇE UYANACAK 
</HEADLINE>
<TEXT>

İngiltere, Yunanistan ve Almanya'dan gelen teklifleri, "Başkan Yıldırım'a sözüm var" diyerek elinin tersiyle iten Alman hoca, yöneticileri mest etti 
     YALÇIN TÜRK 

     Muhteşem karşılama 
     FENERBAHÇE teknik direktörüne kavuşuyor. Almanya'ya giden yönetici Hakan Bilal Kutlualp ile İlhan Ekşioğlu'nun üç yıllık imza attırdığı Christoph Daum bugün 15.30'da İstanbul'a gelecek. Taraftarın muhteşem bir törenle karşılamaya hazırlandığı Alman teknik adamın sözleşmesinin bir yılı opsiyonlu olduğu, başarılı hocanın primler dahil yılda 2.7 milyon Euro alacağı ifade edildi. Daum, Almanya, Yunanistan ve İngiltere'den gelen teklifleri "Başkan Aziz Yıldırım'a sözüm var" diyerek reddetti. 
     
     Ekibiyle geliyor 
     ALMAN çalıştırıcının bu tavrı, Kutlualp ile Ekşioğlu'nu da mest etti. Yöneticiler aracılığıyla taraftara ilk mesajını ileten Christoph Daum, "Fenerbahçe'yi uyandırmaya geliyorum" diye konuştu. Roland Koch, Eike İmmel kaleci antrenörü , Gunnar Gerisch kondisyoner ve Murat Kuş idari işler ile birlikte çalışacak olan Fenerbahçe'nin yeni Teknik Direktörü, menajer için, "Olsa da olur, olmasa da" yorumunu yaptı. 
     
Daum'dan alternatifTransfer konusunda iki paket öneren Alman hoca, "Ya Brezilyalılar'ı ya da Hollandalı yıldızları alalım" dedi 
     MEHMET DEMİRCAN 

     İMZANIN ardından yöneticilerle transfer konusunda ilk görüşmeyi yapan Fenerbahçe'nin yeni Teknik Direktörü Christoph Daum, Sarı - Lacivertliler'e iki alternatif sundu. "Ya Brezilyalılar'ı ya da Hollandalı yıldızları alalım" diyen Alman çalıştırıcının, yabancıların aynı ülkeden olmasından yana olduğunu belirttiği öğrenildi. Bu arada yönetimin Elber, Frank de Boer, Aurelio ve Zenden ile prensipte anlaştığı ifade edildi. 
     DAUM, kulüp ilkelerine zarar vermemesi durumunda Serhat'ın da kalmasını istedi. Takımdaki dengeleri bozacak astronomik rakamlara karşı olan Alman çalıştırıcının, Ali Güneş, Hakan, Ceyhun, Fatih, Tuncay, Kemal, Ümit, Erhan'ın yanısıra, yabancılardan Rebrov ve Johnson'un kalması gerektiğini yönetime bildirdi. Abdullah, Ogün, Ali Akdeniz ve Oğuz'a Daum'un sıcak bakmadığı, Yusuf'tan ise faydalanmayı düşündüğü öğrenildi. Alman hocanın Alpay'ın da alınmasını istediği belirtildi. 
     
Seçim kozu RüştüBarcelona ile iki hafta önce menajeri kanalıyla ön protokol yapan Fenerbahçe kalecisi, İspanyol kulübündeki tüm başkan adaylarının da seçim silahı oldu 
     MEHMET ÇİFTÇİ 

     6 adayın listesinde 
     FENERBAHÇE ile anlaşamayan Rüştü'nün, iki hafta önce menajeri kanalıyla Barcelona'yla ön protokol yaptığı bildirildi. Barcelona'da 15 Haziran'daki seçim öncesi, kulüpte oluşturulan Transfer Komitesi tarafından imza attırılan Rüştü'nün, 6 başkan adayının da listesinde bulunduğu belirtildi. Transfer piyasasında geriye düşmemek için tüm adayların bilgisi dahilinde kurulan komitenin anlaştığı isimler konusunda yeni başkanın karar vereceği bildirildi. 
     
     Arsenal de devrede 
     İSPANYA Ligi'nde çok kötü bir sezon geçiren ve İntertoto Kupası'na katılan Barcelona'nın 15 Haziran'daki seçiminde en güçlü adayın, ülkenin reklam kralı olarak bilinen Bassat olduğu ifade edildi. Bassat'ın, kongre günü üyeleri etkilemek amacıyla hazırladığı transfer listesinde Rüştü'nün de bulunduğu vurgulandı. Bu arada Arsenal'ın, kalecisi Seaman'ı Manchester City'e verirken, yeni kaleci adayları arasına Rüştü'yü alacağı açıklandı. 
     
'Taraftara mahcubum'      YUSUF DURSUN 

     Erhan çok üzgün 
     BİELEFELD'TEN Fenerbahçe'ye gelen Erhan Albayrak, taraftara karşı mahcup olduğunu söyledi. K bus gibi bir sezon yaşadıklarını ifade eden genç futbolcu, gerçek mevkiinde oynatılmadığı için istenen verimi gösteremediğini ortaya koydu. Erhan, UEFA Kupası'na katılamamalarında hakemlerin de rolünün büyük olduğunu belirtip, "Bursa maçında nizami golümü saymayıp, emeğime kan doğradılar" ifadesini kullandı. 
     
     "Daum çok isabetli" 
     DAUM için övgüler yağdıran Sarı - Lacivertli futbolcu, "Bence isabetli bir karar. Türkiye'yi tanıyor, futbolcuların özelliklerini biliyor. Herşeyden önce hedefi olan ve başarı isteyen bir kişi. Bence önümüzdeki sezon tek hedefimiz olacağı için şampiyonluğa ulaşacağız" dedi. Takımda istenmediği yolundaki söylentilere de rest çeken Erhan, "İstemiyorlarsa hemen söylesinler, giderim" diye konuştu. 
     
Yönetimden taviz yok      GEÇEN yıldan kalan transfer taksitlerini ödemek için harekete geçen Fenerbahçe Yönetimi, belirlenen takvime karşı çıkan isimlere taviz vermeyecek. Kulüpten alacağı bulunan futbolculara bir miktar peşinat verecek olan Sarı - Lacivertliler, kalan kısmını da çek olarak verecek. İdareciler, ödeme planını kabul etmeyen oyunculardan kendilerine kulüp bulmalarını isteyecek. Bu arada Başkan Aziz Yıldırım dün Ceyhun ile biraraya geldi. Genç futbolcunun menajeriyle yapılacak görüşmeden sonra sözleşmesinin uzatılacağı öğrenildi. 
     

</TEXT>
</DOC>
