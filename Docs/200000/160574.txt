<DOC>
<DOCNO> 160574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo06.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün unvanlar Beşiktaş'ta Tüm rekorlar altüst... 
</HEADLINE>
<TEXT>

     Kulüp olarak kuruluşunun 100. yılında futbolda şampiyonluğa ulaşan Beşiktaş, aynı zamanda sezonun unvanlarına da sahip oldu. 
     Sadece atılan gol bakımından Gençlerbirliği'nin ardından ikinci sırada yer alan siyah-beyazlılar, diğer tüm unvanları eline geçirdi. 
     ''Kara kartallar'', genel toplamda olduğu gibi iç ve dış sahada oynanan maçlar göz önüne alındığında iki kulvarda da en çok puan toplayan takım oldu. 
     Topladığı 85 puanla son 11 sezonun en iyi puan ortalamasına sahip olan siyah-beyazlılar, iç sahada 45, dış sahada da 40 puan toplayarak yine ilk sırayı aldı. 
     
     EN AZ YENİLEN TAKIM 

     Beşiktaş, bu sezon sadece 1 yenilgi alırken, ligin en az yenilen ekibi olmayı da başardı. 
     Siyah-beyazlılar, bu sezon sadece deplasmanda Diyarbakırspor'a boyun eğerken, en yakın rakibi Galatasaray ise 5 yenilgi aldı. 
     
     EN ÇOK GALİP GELEN 

     ''Kara kartallar'', bu sezon oynadıkları 34 lig maçının 26'sında sahadan 3 puanla ayrılarak, en çok galip gelen ekip olma unvanına da sahip oldu. 
     
     EN AZ GOL YİYEN 

     Bu sezon Teknik Direktör Mircea Lucescu yönetiminde başarılı bir grafik çizen Beşiktaş'ta, şampiyonluğun en büyük pay sahiplerinden biri de savunması oldu. 
     34 maçta yediği 21 golle ligin en az gol yiyen ekibi olan Beşiktaş'ı, en yakın rakibi Galatasaray 27 golle izledi. 
     
     EN İYİ AVERAJ DA BEŞİKTAŞ'TA 

     Bu sezon Birinci Süper Lig'in en iyi averajına sahip ekibi de siyah-beyazlılardı. 
     Ligde 34 maçta 63 gol atıp 21 gol yiyen Beşiktaş, 42 averaja sahip olurken, Gençlerbirliği ise 36 averajla en iyi averaja sahip ikinci takım oldu. 
     
     GOL ATMADA 2. SIRADA 

     Beşiktaş, bu sezon sadece gol atma bakımından Gençlerbirliği'nin gerisinde kaldı. 
     Siyah-beyazlılar attıkları 63 golle, en çok gol atan ikinci ekip olurken, Gençlerbirliği 76 gole imza attı. 
     
</TEXT>
</DOC>
