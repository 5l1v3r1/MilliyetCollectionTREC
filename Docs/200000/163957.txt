<DOC>
<DOCNO> 163957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo14.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Koç Beşiktaş'a 3 yıllık sözleşme imzaladı 
</HEADLINE>
<TEXT>

     Transfer çalışmalarını sürdüren Beşiktaş, ikinci resmi imzayı Gençlerbirliği'nden Okan Koç'a attırdı. 
     Okan, Akaretler'deki kulüp binasında, yöneticiler Hüsnü Güreli ve Kıvanç Oktay'ın katıldığı törenle, 3 yıllık sözleşmeye imza attı. 
     Beşiktaş Kulübü İkinci Başkanı Hüsnü Güreli, Okan'ın Gençlerbirliği'nin mukaveleli futbolcusu olduğunu belirterek, ''Bu futbolcumuzu alabilmek için altyapıdan 2 oyuncuyu, A kadrodan Ali Cansun'u kiralık olarak başkent ekibine verdik. Ayrıca bir miktar para da ödedik. Okan'ı iki yıldır takip ediyorduk, camiamıza hayırlı olsun'' dedi. 
     Beşiktaş olarak Gençlerbirliği ile yaptıkları anlaşmanın sorumluluklarını yerine getirdiklerini kaydeden Güreli, ''Altyapıdan Okan'a karşı verdiğimiz 3 futbolcunun opsiyonlu anlaşmaları var. Kendilerini istediğimiz zaman geri alabileceğiz'' diye konuştu. 
     
     OKAN ''BÜYÜK HEDEFLERİM VAR'' 

     Beşiktaş'ın yeni transferi Okan ise Gençlerbirliği'nde oynarken büyük hedeflerinin bulunduğunu ifade ederek, ''İlk amacım büyük bir takımda oynamaktı, bunu da başardım'' diye konuştu. 
     Bu sabah ikinci kez sağlık kontrolünden geçen ve öğleden sonra da sözleşme imzalayan Okan, ''Hedeflerim bitmedi. Beşiktaş ile Şampiyonlar Ligi'nde başarılı olmayı çok istiyorum. İlk amacım büyük bir takıma transfer olmaktı, bu olduktan sonra Avrupa'da bir takımda da oynamayı istiyorum. Beşiktaş'a geldiğim için mutluyum. Camiama olarak başarılı olacağımıza inanıyorum. Kendime güveniyorum'' ifadelerini kullandı. 
     Bu arada, Galatasaray'dan transfer edilen ve yarın sözleşme imzalayacağı açıklanan Emre Aşık'ın tatilde olması nedeniyle, 20 Haziran Cuma günü sözleşme imzalayacağı açıklandı. 
     
     CORDOBA İMZAYA KALDI 

     Kulüp asbaşkanı Kıvanç Oktay, Cordoba'nın bonservisi için Boca Juniors takımı ile anlaşmaya vardıklarını söyledi. 
     Yapılan görüşmeler sonunda fiyatta anlaşmanın sağlandığını ifade eden Oktay, ''Şu anda sadece iş imzaya kaldı. Yapılacak görüşmelerin ardından Boca Juniors ile sözleşmeyi bugün yapacağımızı zannediyorum'' dedi. 

     
</TEXT>
</DOC>
