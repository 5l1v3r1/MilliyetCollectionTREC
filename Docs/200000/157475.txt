<DOC>
<DOCNO> 157475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko11.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya çiftçisi yağmur duasında... 
</HEADLINE>
<TEXT>

     Kırklareli'nin Lüleburgaz İlçesi'ndeki çiftçiler, uzun süredir havaların kurak gitmesi nedeniyle yağmur duasına çıktı. 
     Lüleburgaz'a bağlı Ceylanköy'deki çiftçiler, yeterli oranda yağmur yağışının olmaması, aşırı sıcak ve rüzgar nedeniyle toprakta çatlaklar oluşması üzerine yağmur duasına çıktılar. 
     Çiftçiler bu yılın kurak geçmesi nedeniyle ürünlerde verim düşüklüğü yaşanabileceğini belirttiler. Yağmur duasına yaklaşık 1000 kişilik bir grup katıldı. Yapılan dualardan sonra, köy meydanında çiftçilere kuru fasulye, etli pilav ve komposto ikramında bulunuldu. 
     Bu arada Edirne'nin Uzunköprü İlçesi'ndeki çiftçiler de ekili alanlara yeterli yağış düşmemesi dolayısıyla tedirginlik yaşıyorlar. 
     Uzunköprü Müftülüğü ile ilçeye bağlı Karapınar, Kadıgebren, Alıç, Maksutlu köyleri de ortaklaşa olarak yağmur duası düzenleyecekler. 
     Karapınar Köyü Muhtarı Cemil Metin, yaptığı açıklamada, 4 köy olarak organize edecekleri yağmur duasına tüm Uzunköprülüler'i davet etti. Yağmura çok ihtiyaç duyulan bugünlerde, herkesin birlik ve beraberlik içinde dua etmesinin yarar sağlayacağını ifade eden Metin, ''Özellikle 10-15 gün içinde yağacak bir yağmur biz üreticileri çok memnun edecektir'' dedi. 
     
</TEXT>
</DOC>
