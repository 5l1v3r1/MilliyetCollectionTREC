<DOC>
<DOCNO> 160905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/spor/aspo.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
17.KATTA ŞOK 
</HEADLINE>
<TEXT>

Beşiktaş, Lucescu'nun isteği üzerine Ergün'le Ceylan Otel'de pazarlığa oturmuş ve anlaşmıştı. Ama Galatasaray'ın, yıldız oyuncuyla yaptığı sözleşmeyi federasyona bildirmesi her şeyi alt üst etmişti 
     KARTALIN DERİN SIRLARI - 3 
BİLAL MEŞE 

     Beşiktaş, 100. yılında şampiyonluk apoletini gururla omuzlarına takarken, bu başarının altında yatan gerçekler de tarihteki yerini aldı. 34 haftalık maraton, öncesi ve sonrası, kavgaları ve çekişmeleri, sancıları ve sıkıntılarıyla geride kaldı. Ancak zafere kolay ulaşılmadığı, Kara Kartal'ın yaşadığı öykülerde gizli... Yazılanı var, yazılmayanı var... İşte dizimizin bu bölümü, "kol kırılır yen içinde kalır" parolası yüzünden, yuvada kalan gerçekleri içeriyor... 
     
     2002 Mart ayındaki kongrenin ardından yönetim, Daum'a kapıyı göstermişti. Sabıkası çoktu. Kokain davası yüzünden, haftanın üç günü ülkesine gitmesi, İstanbul'da bulunduğu sürede ise gece hayatının içine gömülmesi, Alman hocanın sonunu hazırlamıştı. Yönetimin ikinci toplantısında, ll. Başkan Hüsnü Güreli, belki de Kartal'ın kaderini belirleyecek öneriyi masaya yatırmıştı "Lucescu için köylü diyorlar. Ancak başarıları da gündemde. Ne dersiniz, bize yakışmaz mı ". Diğer isimlerin olumsuz görüş bildirmemesi üzerine Başkan Serdar Bilgili'ye geliyordu sıra "Bildiğim kadarıyla Galatasaray ile sözleşmesi var. Soruşturalım. Neden olmasın ". 
     Lucescu için düğmeye basılış günlerinde, yönetici Ahmet Kavalcı, Rumen hocayla bir sezon yaşamış Abdurrahim Albayrak'ı, Başkan Bilgili ile buluşturuyordu. Albayrak'ın sözleri, Bilgili'ye fikir veriyordu "Bizimkilerin yaptığı iş değil. Adamın para pulla ilgisi yok. Hem iyi insan, hem de iyi hoca. Babam gibi severim onu. Kendisine kefilim." 
     Albayrak'tan alınan bu kefalet sonrası sırada Galatasaray Başkanı Özhan Canaydın vardı. Ama Canaydın'ın, Bilgili'ye verdiği yanıt işin rengini belli etmişti "Birlikte çalışacağım hoca belli. Bunu da, maçlar biter bitmez Lucescu'ya söyleyeceğim. Size hayırlı olsun." 
     
     40 dakikada bitti 
     Ve sıra Lucescu'ya gelmişti. Hüsnü Güreli'nin, Maslak'taki işyerinde Futbol Şube Sorumlusu Yıldırım Demirören'in de bulunduğu toplantı için Lucescu geldiğinde haberdar edilen Başkan Serdar Bilgili direktifini vermişti "Bu iş bitsin". Rumen hoca da "Evet" demiş, Galatasaray'dan aldığı yıllık ücreti söylemiş ve 1 milyon 250 bin dolarlık teklifi kabul edince, görüşme 40 dakikada bitmişti. 
     Lucescu, Bilgili ile ilk kez bir araya geldiğinde, teklifiyle ilk şoku yaşatmıştı Beşiktaşlılar'a "Galatasaray ve Fenerbahçe'den oyuncu almamız şart. Çünkü onlar en büyük rakibimiz. İlk planda, moral olarak avantaj elde ederiz". Rumenin isimleri de bellidir Mondragon, Ergün, Emre Aşık, Serhat ve Ceyhun. İlk şaşkınlığı atlatan Başkan, "Alırız" yanıtı vermişti. 
     Lucescu'nun isteği doğrultusunda ilk pazarlık Ergün ile yapıldı. Ceylan Oteli'nin 17. katındaki görüşmede anlaşmaya varılır, ancak Galatasaray'a attığı imza kafalarda soru işareti bırakır. Ergün bombası patlamaya hazırlanırken, federasyondan gelen acı haber Beşiktaş'ı alt üst eder "Galatasaray sözleşmeyi federasyona bildirmiş". Bilgili de iki kulüple birden mücadele etmemek adına Fenerbahçelilerin transferine girişmez... 
     Mondragon'un menajeri ile Ceylan Otel'de yapılan prensip anlaşmasının öyküsü Hüsnü Güreli'nin ofisinde gizli... Güreli'yi ziyaret ettiğimiz gün, ofisindeki masasının üzerinde Metz'den yollanmış ödeme planı gözümüze çarpmıştı. Güreli önce "Sponsorluk için fikirlerini sormuştuk" der, ama baklayı ağzından çıkarır "Fena yakalandık". Yani iki kulüp anlaşmıştı. 
     
     İlk gerginlik 
     Nouma'nın transferi için Cannes'a giden Hüsnü Güreli, Yıldırım Demirören, Kıvanç Oktay, İbrahim Altınsay ve Lucescu, daha sonra Metz'e geçip bonservis için imzaları da atmışlardı. Milano'daki Hilton Oteli'nde Mondragon'un menajeri de imzayı çakmış, Paris'teki Kolombiyalı kaleciye sözleşmeyi götürmek üzere yola çıkmıştı. Bu arada TV canlı yayınlarında transfer duyuruluyor, Beşiktaşlılar gülümsüyordu. Ama Mondragon, Paris'te vazgeçtiğini açıklayınca ortalık karıştı. Başkan Bilgili küplere binmiş, telefonla aradığı Hüsnü Güreli'ye, "Rezalet ve acemilik. Bunu temizlemeden sakın dönmeyin" diye çıkışmıştı. Güreli'nin yanıtı sertti "Lucescu'ya söyle. Bunu o istedi." Ama Rumen hoca zekasını yine konuşturuyor ve "Yedeğini değil asını alırız" diyerek rotayı Cordoba'ya çeviriyor, durumu kurtarıyordu. 
     Yönetim Kurulu'nun 3. görev ayıydı. Ama transfer bombaları üst üste patlayıp, 2. Başkan Hüsnü Güreli ön plana çıkınca, diğer yöneticiler homurdanmaya başlamıştı. Ceylan Oteli'nde toplanan Yıldırım Demirören, Haşmet Kürüm, Kıvanç Oktay, Fikret Orman ve Levent Erdoğan istifa kararı almışlardı. Yöneticiler bu kararlarını, yurt dışında bulunan Başkan Serdar Bilgili'ye de iletmişlerdi. Başkan sakindi, "Sakın açıklama yapmayın. Beni bekleyin, sorunu çözerim" dedi ve dışardan Muzaffer Nasıroğlu'nun da tetiklediği ilk isyan bastırıldı. 
     
     Soğuk rüzg rlar 
     Beşiktaş'ın, İsviçre'de yaptığı ilk etap kampta, Lucescu'nun, Sinan Engin'e verdiği direktif, bir anda buz gibi hava estirmişti. Rumen hoca, Kaan, Ronaldo, Tolga, Göksel ve Serdar'ın ikinci etaba getirilmemesini istiyordu. Engin, durumu yönetime iletirken, bu isimleri kendisinin transfer etmesi yüzünden, Lucescu'nun rahatsız olduğunu düşünerek hocaya kırılmıştı. Ama daha sonra yapılan pazarlıklarla bu oyuncuların kalması sağlandı. 
     Yer yine İsviçre ve ikinci etap kamp çalışmaları. Capone'yi isteyen Lucescu, Niyazi'nin alınması üzerine küplere binmişti. Yönetici Haşmet Kürüm ile bu konuda sert tartışmalar yapan Rumen hoca ısrarlıydı. Ama bilgi verilen Başkan da kararlıydı "Camiamız zaten Radu konusunda rahatsız. Bir de Capone'yi alamayız." 
     
     Pancu krizi 
     İstanbul'a gelen Pancu sessiz sedasız idmanlarını yapıyordu. Tek başına sözleşmeyi de imzalamıştı. Sinirlenmişti. Radu ile birlikte Lucescu'nun karşısına dikildiler. Önce Radu konuştu "11 garantisi verilmezse, kalmam". Lucescu'nun yanıtı açıktı, Radu'ya kapıyı gösterdi. Sıra Pancu'daydı "Sözleşmem için bir tören bile düzenlenmedi. Rumen basını sorup duruyor. Ben de gidiyorum". Rumen hoca daha yumuşaktı. Sinan Engin'i çağırdı, sorunu iletti. Menajerin "Sen oyna, en iyi töreni yaparız" sözleri Pancu'yu ikna etmişti. 
     Yönetim, Amaral'ı sezon açılışına yetiştirmek istiyordu. Brezilyalı, Sao Paolo'dan Frankfurt'a getirtilmişti. Ancak tarifeli uçak bulunamamış, açılışa yetişememe çaresizliği doğmuştu. Türkiye'den de özel uçak bulunamamıştı. Ama yönetim kararlıydı. Bir İngiliz jeti için 35 bin dolarla başlattığı pazarlıkta fiyatı 27 bin dolara kadar indirtti ve Amaral'ı açılışa yetiştirdi. 
     Yönetim, Siyah - Beyazlı oyuncuların döviz alacaklarını, bir yıl önceki ekonomik kriz nedeniyle, 850 bin liralık dolar fiyatında fikslemişti. Ama Zago'nun 1 milyon 750 bin dolara gelmesi takımı isyan ettirmişti. Ve bu rahatsızlık Sinan Engin'e iletilmişti. 
     

</TEXT>
</DOC>
