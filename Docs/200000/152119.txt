<DOC>
<DOCNO> 152119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko44.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Derdimiz üretimin artırılması 
</HEADLINE>
<TEXT>

     Başbakan Recep Tayyip Erdoğan, gece gündüz var güçleriyle çalıştıklarını belirterek, ''derdimiz üretimin artırılması, ekonominin canlanması ve bunun için de gereken tedbirlerin alınmasıdır'' dedi. 
     Başbakan Erdoğan, Ankara Ticaret Odası'nda yaptığı konuşmada, vatandaş merkezli bir kamu yönetimi sistemini kurmayı amaçladıklarını bildirdi. 
     Kamu Yönetimi Temel Kanunu adındaki çalışmayı başlattıklarını anlatan Başbakan Erdoğan, kamu yönetiminin temel ilkeleri, yapıları, değerleri ve politikalarının yeniden tanımlanacağını ifade ederek, bu kanunun Türkiye için büyük bir önem taşıdığını söyledi. 
     Başbakan Erdoğan, merkezi yönetim ve bakanlık, merkez, taşra, bağlı, ilgili ve ilişkili kurumların yapılarını ve bunların birbirleriyle olan ilişkilerinin esaslarını belirleyecek olan bu temel kanunun çıkmasından sonra her bakanlığın bağlı ve ilgili kuruluşların yapı ve işleyişinin yeniden düzenleneceğini belirtti. 
     Erdoğan, şöyle dedi 
     ''Bu çerçevede, her kurum belli bir süre içinde yapılandırma stratejilerini geliştirecek, örgüt içi yapılarını düzenleyecek, performansı kriterlerini belirleyecek, ödüllendirme sistemini oluşturmak suretiyle de bir rekabet başlayacaktır.'' Ayrıca bu kanuna paralel olarak büyük önem verdikleri yerel yönetimler reformunu da en kısa zamanda hayata geçireceklerini ifade eden Başbakan Erdoğan, böylece çağdaş bir yaklaşımla var olan sorunları yerinde ve en kısa zamanda çözmenin mümkün olacağını söyledi. 
     Başbakan Erdoğan, şöyle devam etti 
     ''Fakat bunu bile farklı bir şekilde yorumlamanın gayreti içinde olanlar var. Efendim yerel yönetimler sistemi veyahut kamunun yeniden yapılandırılmasının hedefi eyalet sistemine geçmektir . Pes... Yerel yönetimin Allahaşkına eyalet sistemi ile ne alakası var 
     Belediyelerin kanun yapma yetkisi var mı Ne alakası var eyalet sistemi ile. Eyalet meclisi kanun yapar. Belediye meclisinin böyle bir yetkisi yoktur. Sadece imar ile ilgili düzenleme yapar. Belediyeler bugüne kadar bir vergi dahi koyamazdı. Biz burada hiç olmazsa yerel noktada vergi koyabilme yetkisini yasa değişikliği ile verelim diyoruz. Neden Türkiye'de öyle ilçeler varki gündüz nüfusu 2.5 milyondur gece nüfusu 60-70 bindir. 
     Şimdi bu nüfus ve nüfus değişkenliğinin altından o belediyenin kalkabilmesi için orada bazı vergiler koyabilmesi lazımdır. Oradaki hizmetleri de yapabilsin yürütebilsin. Bunun dünyadaki örnekleri var mı Var. Aynı şekilde biz diyoruz ki AB yerel yönetimler süreci var. Bizim AB yerel yönetimler sürecinde de o beklenen başarıyı elde etmek istiyorsak bu değişimi, dönüşümü yapmamız şart.'' 
     





</TEXT>
</DOC>
