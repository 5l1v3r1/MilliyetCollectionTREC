<DOC>
<DOCNO> 184709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo04.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un yolu açık 
</HEADLINE>
<TEXT>

   UEFA Kupası'ndaki temsilcimiz, İspanyol basınından övgü topladı. Karadeniz ekibinin turun kozunu elinde tuttuğu, Villarreal'in işinin zor olduğu vurgulandı 
      MEHMET ÇİFTÇİ DHA 

   
   Hasan geçilmedi 
   BORDO - Mavili takımın, Villarreal deplasmanında aldığı beraberlik İspanyol basınında gündeme çıktı. Gazeteler, "Villarreal kayaya çarptı", "Rövanş maçı tehlikeye girdi" başlıkları ile temsilcimizin önünün açık olduğunu yazdı. Marca, "Kaleci Hasan geçit vermedi" şeklinde verdiği haberinde Trabzonspor'un istediği sonucu aldığına işaret etti. 
   
   'Cehennem bekliyor' 
   EL Mundo Deportivo, "Villarreal, UEFA'daki geleceğini Trabzon'a bıraktı" başlığını attı. Diario As gazetesi de, "Villarreal'i, Avni Aker cehennemi bekliyor" başlığıyla Türkiye'de işlerin zor olduğunu vurguladı ve "Şimdi tüm kozlar Trabzonspor'a geçti" yorumunu yaptı. Sport Gazetesi, "Türkler, Villarreal'in UEFA aşkını söndürdü" ifadesini kullandı. 
   
   Yattara kadro dışı 
      TEKNİK Direktör Samet Aybaba, şok bir kararla Gineli oyuncuyu 20 kişilik Beşiktaş maçının kadrosuna almadı. Bu futbolcunun gösterdiği performanstan memnun kalmayan tecrübeli hocanın, Yattara'yı gözden çıkarabileceği iddia edildi. Dün sabah saatlerinde İstanbul'a inen Trabzonspor, İstanbul'da Klasiss Otel'de kampa girerek, Beşiktaş maçının hazırlıklarına start verdi. Osman, Tolga, Mehmet Kahraman, Göksel, Emre Aygün, Yavuz ise takıma alınmayarak, Trabzon'a gönderildi. 
   
   İspanya panteri 
   VİLLARREAL karşısındaki performansıyla İspanyollar'ı adeta büyüleyen Hasan, "Bu oyun kendime olan güvenimi artırdı" diye konuştu. Sezon başında imza atarken, "Buraya oturmaya gelmedim. Hedefim A Milli Takım" diyen genç eldiven kendisine inananları mahçup etmediği için mutlu olduğunu söyledi. Hasan, "Yüzde 80 işi Avni Aker'de bitiririz. Bence kader anı Tayfun'un kafasından seken topun gol olmamasıydı. Aksi halde ikimiz de yıkılırdık" ifadelerini kullandı. 
</TEXT>
</DOC>
