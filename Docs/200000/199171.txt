<DOC>
<DOCNO> 199171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/spor/spo01.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal için karar anı 
</HEADLINE>
<TEXT>

   UEFA'nın, Chelsea maçıyla ilgili verdiği karar sonrası CAS'a başvuran Beşiktaş'a bugün yanıt verilecek. Başkan Serdar Bilgili, "Olumsuz bir cevap gelirse, idari mahkemelere başvuracağız" diye konuştu 
      
   Arena Stadı istendi 
   SPOR Tahkim Mahkemesi CAS , bugün Beşiktaş'ın başvurusunu değerlendirip, Şampiyonlar Ligi'deki kritik Chelsea karşılaşması ile kararına açıklayacak. CAS'tan yürütmeyi durdurma kararı çıkması beklenirken, II. Başkan Hüsnü Güreli, "CAS itirazımız üzerine UEFA'dan savunma istedi. Bunu görüşüp, karara bağlayacaklar" diye konuştu. Siyah - Beyazlılar, aksi bir karar çıkması halinde maçı Schalke 04'ün sahası Arena'da oynamak istediklerini UEFA'ya bildirdi. 
   
   1 Franklık dava 
   BAŞKAN Serdar Bilgili, karardan dönüleceğine inandığını belirtip, "Eğer CAS'tan da olumsuz yanıt gelirse, idari mahkemelere başvuracağız. Hakkımızı sonuna kadar korumak istiyoruz. Almanya'da oynarsak 1.5 - 2 milyon Euro kazanabiliriz. Ama biz Türk sporunun geleceği için Türkiye'de oynamak istiyoruz" dedi. Öte yandan kulübün kongre üyelerinden Avukat Ali Riza Dizdar, UEFA'ya 1 İsviçre Frank'ı tutarında kişisel tazminat davası açacağını söyledi. 
   
   Bilgili'den ziyaret 
   Beşiktaş Kulübü Başkanı, Pendik Belediye Başkanı Erol Kaya'yı makamında ziyaret ederek, bu bölgedeki tesislerin yeniden yapılandırılması konusunda yardım talebinde bulundu. Serdar Bilgili, Kaya'ya Beşiktaş'a üyelik kartı ve arkasında ismi yazılı 12 numaralı Siyah - Beyazlı formayı hediye etti. Fotoğraf Rahman Sağıroğlu 
   
   Hassan hızır gibi    Fenerbahçe derbisinde de takımını kurtaran Mısırlı yıldız, 8 golün 7'sini sonradan girerek kazandırdı 
   
   En golcü isim 
   BEŞİKTAŞ'IN altın yedeği Ahmed Hassan, attığı gollerle takımına hayat veriyor. Lucescu'nun oyunun son bölümlerinde şans tanıdığı Mısırlı futbolcu, Fenerbahçe derbisinde 84. dakikada attığı beraberlik sayısı ile ligde sekizinci kez ağları havalandırarak, Beşiktaş'ın en golcü ismi oldu. Ahmed Hassan, bu gollerin 7'sini sonradan oyuna girdiğinde attı. 
   
   'Kolay oldu' 
   BU sezon tüm lig maçlarında forma giyen, beşinde ilk 11'de başlayan, dokuzunda da sonradan oyuna dahil olan başarılı oyuncu, sadece iki kez 90 dakika sahada kaldı. Ahmed Hassan, "Oyuna girerken sağ kanatta kalmam ve özellikle duran top ve kontra ataklarda ceza sahasına sarkmam istendi. Faul atışında rakibi yanıltıp, pozisyonumu aldım. Benim için kolay oldu" dedi. 
   
   Lucescu'dan ters köşe    
   Tebrik etti 
   SİYAH-Beyazlı ekibin çalıştırıcısının, Fenerbahçe maçı sonrası soyunma odasında yaptığı konuşma oyuncuları şaşkına çevirdi. Rumen teknik adamın, "Yenilseydik de aynı konuşmayı yapacaktım. Takım olarak son dakikaya kadar mücadele ettik. Benim istediğim de bu. Böyle oynarsak, uzun vadede hep biz kazanırız. Sizden çok memnunum" sözleri, eleştiri bekleyen oyuncuların içini rahatlattı. 
   
   Tercüme hatası 
   HAKEM Serdar Tatlı'ya tepkisini sürdüren tecrübeli hoca, "Maçın ağırlığını kaldıramadı. Yabancı cisimler atıldı, ama anons dahi yaptıramadı. Rakibin futbol dışı kasıtlı hareketlerini sarıyla geçiştirmesi yanlıştı" dediği bildirildi. Bu arada Lucescu'nun tercümanı Sinan, "Rakibin sert futbolu karşısında hocamız katil değil, kasap kelimesini kullandı. Yanlış tercüme ettim" açıklamasını yaptı. 
   
   
   
   
</TEXT>
</DOC>
