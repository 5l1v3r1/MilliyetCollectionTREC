<DOC>
<DOCNO> 176031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e 'gözaltı' 
</HEADLINE>
<TEXT>

   Uzanlar'ın yönetimden çekilip, Standart Telekom'a devrettiği Telsim için Şişli Cumhuriyet Savcılığı tarafından inceleme başlatıldı 
      SEMRA PELEK - ERDAL KILINÇ 
   
   Şişli Cumhuriyet Savcılığı, Telsim'deki devir operasyonunu incelemeye aldı. İmar Bankası'nın hesaplarının bulunduğu Merkez Yatırım ve Ticaret AŞ'de soruşturmayı yürüten Şişli Cumhuriyet Savcıları Sait Kunt, Mecit Ceylan ve Sudi Güner'in nezaretinde yürütülen çalışmalarda da İmar Bankası'nın bilgisayar şifreleri de tek tek çözülüyor. 
   
   Vergi denetimi 
   Maliye Bakanlığı vergi denetçileri, Mali Suçlar Araştırma Kurulu müfettişleri, Bankacılık Düzenleme ve Denetleme Kurumu BDDK raportörlerinin de bulunduğu inceleme çalışmalarına katılmak için savcılıktan izin istedi. Denetçilerin İmar Bankası'nda vergi usulsüzlüğü yapılıp yapılmadığını araştıracakları belirtildi. 
   Savcılık, Telsim'in de aralarında bulunduğu Uzanlar'a ait şirketlere kayyum atamayı düşünmüş, ancak bunun hukuka aykırı olabileceği gerekçesiyle kısıtlı tedbir yoluna gitmişti. Cumhuriyet Savcısı Sait Kunt, 1 Ağustos'ta Şişli 2. Sulh Ceza Mahkemesi'nde 82 şirket ve 16 yönetici hakkında kısıtlı tedbir kararı çıkartmıştı. Bu şirketlerden, yönetimi BDDK'ya geçen Adabank hakkındaki tedbir kararı kaldırılmıştı. 
   Kısıtlı tedbir kararına göre, çalışanların ücretleri devlete olan vergi borcu, elektrik - su gibi hayati önem taşıyan ödemelerle ilgili bankalarda işlem yapabilme izni veriliyor. Ancak üzerinde tedbir bulunan şirketler ticari işlem yapamadığı gibi başkalarına da devredilemiyor. Yetkililer, 1 Ağustos'ta alınan tedbir kararının 8 Ağustos'ta Mali Şube Müdürlüğü görevlilerince Telsim'e gidilerek uygulandığını belirtti. 
   
   25 Temmuz'da çekildiler 
   Ancak Cem Uzan ve Hakan Uzan'ın Telsim'deki operasyonu 25 Temmuz'daki Genel Kurul'daki yönetimden istifalarıyla başlatıldı. 
   Uzanlar'ın yönetimde yer almadağı Telsim'in yeni yönetimi 6 Ağustos'ta tescil edilerek, 11 Ağustos'taki Ticaret Sicil Gazetesi'nde ilan edildi. Bu arada Uzanlar Telsim'in yüzde 80'ini yine kendilerine ait olan ancak Nisan 2003'te yönetiminden çekildikleri Standart Telekomünikasyon'a devretti. 
   
   'Telsim'de lisans iptali olabilir'    ANKARA Milliyet 
   Telekomünikasyon Kurulu TK Uzan Grubu'nun Telsim'deki hisselerinin bilgi vermeden başka bir şirkete devretmesi üzerine ne yapacağını tartışmaya başladı. Teknik çalışmalar henüz sonuçlandırılamadı. Ancak hafta başında TK'nın başkanın da katılımıyla toplanarak Uzan Grubu'na imtiyaz sözleşmesine aykırı davrandığı iddiasıyla ceza vermesi bekleniyor. 
   Bir TK yetkilisi Uzan Grubu'na verilecek cezanın lisans iptaline kadar uzanabileceğini söyledi. Lisansın geri alınması halinde ne yapılacağının bütünüyle belirsiz olduğunu anlatan aynı yetkili, "Bizim Bankacılık Düzenleme ve Denetleme Kurumu gibi Tasarruf Mevduatı Sigorta Fonu'muz yok. Lisans kaldırıldığında 5 milyon Telsim şirketi abonesinin aynı şekilde haberleşmesini sağlamak gerekir. Bu anayasal bir zorunluluktur" dedi. 
   
   'Kaçırma' doğrulandı 
   Bu arada TK dün akşam saatlerinde yaptığı yazılı açıklamayla Telsim yönetim kurulu üyelerinde ve hissedar yapısında değişiklik yapıldığının resmi olarak tespit edildiğini duyurdu. Açıklamada hissedar yapısındaki değişikliğin imtiyaz sözleşmesine uygun olarak yapılıp yapılmadığınında incelemeye alındığı belirtildi. "Yapılan devir işlemlerinin hukuki değerinin ne olacağı konusunda varılan sonuçlar kamuoyu ile paylaşılacaktır" denilen açıklamada Kıbrıs Telsim'le ilgili çalışmaların da devam ettiği kaydedildi. 
   
   GSM kaçakcılığı 
   TK açıklamasında Ankara Cumhuriyet Başsavcılığı, Emniyet Genel Müdürlüğü, Dış Ticaret Müsteşarlığı, Gümrükler Genel Müdürlüğü, Gümrük Muhafaza Genel Müdürlüğü, GSM operatörleri ve ithalatçıları ile iştişari bir toplantı yapılarak sektörde kaçakçılığın önlenmesine ilişkin tebliğ taslağının görüldüğü belirtildi. Kaçakçılıkla mücadeleyi kolaylaştıracak mevzuat çalışmalarının eylül ayında sonuçlandırılması planlanıyor. 
   
   'Habersiz devir yasal değil'    Ulaştırma Bakanı Binali Yıldırım Telsim'in devriyle ilgili sorular üzerine, "Eğer habersizce hisse devri yapılmışsa, tabii ki bu uygun değil" dedi. 
   Demiryol - İş Sendikası İzmir Şubesi tarafından yaptırılan Grand Demiryol - İş Şakran Tesisleri'nin açılışına katılan Yıldırım, gazetecilerin soruları üzerine habersiz hisse devri yapılmışsa yasalara uygun olmadığını ancak, konu resmiyete kavuşmadan önce bir açıklama yapmak istemediğini dile getirdi. Yıldırım şöyle konuştu "Kamuoyundaki söylentiler üzerine Telekomünikasyon Kurumu TK şirketten yazılı olarak bilgi istemişti. TK yetkileri dahilinde önlemleri alır. Alınacak önlemler konusunda açıklama yapamam. O konuda gelecek cevaba göre şimdiden bir şey söylemek mümkün değil. Kurum tabii ki imtiyaz sözleşmesinden kaynaklanan hakları ne ise bu hakları kullanacak. Eğer habersizce hisse devri yapılmışsa bu uygun değil. Ancak konunun resmiyete kavuşması lazım. Bundan sonra da kurum kendi değerlendirmesini yapıp karar verecek." 
   
   
</TEXT>
</DOC>
