<DOC>
<DOCNO> 185231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/spor/spo02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıldırmamak elde mi 
</HEADLINE>
<TEXT>

   Fenerbahçe'ye üç altın puan kazandıran Serhat, "İdmanlarda her vurduğum gol oluyor, maçlarda ise kaçıyordu. Haftalardır eleştiri alıyorum. Bu kez top ağlara gidince, kendimi kaybettim. Çünkü seyirciye yazık olacaktı" dedi 
      YUSUF KOBAL 

   
   'Vieri de kaçırıyor' 
   HAFTALARDIR süren suskunluğunu Gençlerbirliği maçında bozan ve Fenerbahçe'yi galibiyete taşıyan Serhat Akın, kendisini eleştirenlere sert çıktı, "Vieri bile boş kaleye gol kaçırıyor. Bu kadar acımasız olmasınlar" diye konuştu. Çok önemli bir virajı geçtiklerini söyleyen genç oyuncu, "Seyirci ile aramda özel bir iletişim var. Bu yüzden gol attığımda aşırı seviniyorum. O gol insanı nasıl çıldırtmaz. O seyirciye az daha yazık olacaktı" ifadesini kullandı. 
   
   'Daum'u mahçup etmem' 
   SEZON başından bu yana kötü oynamadığına dikkat çeken Serhat, "Daum da bana hep iyi oynadığımı söylüyor. Bana sahip çıkıyor. Onu mahçup etmeyeceğim. Kendim için değil, takım için mücadele veriyorum. Elazığ maçında altı pozisyona girdim, üç asist yaptım. Herkes benden gol atmamı bekliyor, atamazsam kötü diyorlar. Ben çizgide oynuyorum, Tuncay da. Bu bizi yoruyor elbette. Antrenmanda her vurduğum gol oluyor, maçta kaçıyor" dedi. 
   
   'Hooijdonk gibisi yok' 
   ÇOK hırslı olduğunu da sözlerine ekleyen genç yıldız, "Hooijdonk 'beni Serhat kurtardı' demiş. Asıl bizi, Fenerbahçe'yi Hooijdonk kurtardı. Attığı gollerle bize huzur getirdi. Bugün bu durumdaysak Hooijdonk'un büyük payı var. Bir değil, iki penaltı kaçırsaydı da mesele değildi" yorumunu yaptı. Son dört yılın en iyi düzeyine ulaştıklarını da söyleyen Serhat, "Gençliğimiz, hırsımız bizi bu yıl şampiyonluğa götürecek" diye konuştu. 
   
   Pierre'in iki ası    MEHMET DEMİRCAN 

   GENÇLERBİRLİĞİ maçında kaçırdığı penaltı yüzünden kahrolduğunu söyleyen Pierre van Hooijdonk, "Eğer Serhat'ın golüyle kazanmasaydık, kendimi affetmezdim" dedi. Takımın oturmaya başladığını belirten Hollandalı yıldız, "Defansta görev yapan Luciano ve Tomas'ın gösterdiği performans çok etkileyici. Onların sayesinde çok rahatız ve kolay gol yemeyeceğimizden eminiz. Şampiyon olursak bu iki futbolcunun katkıları büyük rol oynayacak" diye konuştu. 
   VAN Hooijdonk, Gençlerbirliği'ne de övgüler yağdırdı. Golcü oyuncu, "Gerçekten çok iyi futbol oynuyorlar. Üç puanı aldığımız için çok şanslıyız. Fakat futbolda bu da var. Kötü oynarken kazanmak da önemli. Ancak Gençlerbirliği beni büyüledi. Onlar bana göre ligin en pozitif takımı. Özellikle Youla, Skoko ve Deniz'i çok beğendim. Blackburn karşısında da izlemiştim. UEFA Kupası'nda kesin tur atlarlar" ifadesini kullandı. 
   
   Fenerbahçe zarar etti    SARI - Lacivertli takımın Gençlerbirliği maçını 60 bin kişinin izlediği, sadece 35 bin kişinin bilet parası ödediği öğrenildi. Kapılardaki görevlilerin birçok bedavacıya göz yumduğu, Fenerbahçeli yöneticilerin tüm çabalarına rağmen kaçağı önleyemediği ifade edildi. Kulübün en az yarım trilyon lira zarar ettiği belirtildi. 
   
   Sıfırdan zirveye    SEZONA İstanbulspor yenilgisi ile başlayan ve ilk haftayı son sırada tamamlayan Fenerbahçe, 7. haftanın bitiminde 16 rakibini geride bırakmayı başardı. Gençlerbirliği galibiyetiyle ikinci sıraya yükselen Sarı - Lacivertliler, ilk hafta yaşadığı şokun ardından sadece Galatasaray'a puan kaptırdı, diğer tüm maçlarını kazandı. 
   
   Yönetim dört köşe    YALÇIN TÜRK 

   FENERBAHÇE 2. Başkanı Nihat Özdemir, çok önemli beş maçı iyi sonuçlarla kapadıklarını, Konya ve Bursa deplasmanlarından da galibiyetle ayrılmaları halinde ilk yarıyı lider tamamlayacaklarını söyledi. Özdemir, "Fenerbahçeliler artık başları dik dolaşıyor. Camia, böyle coşkulu Fenerbahçe'yi özlemişti" dedi. 
   SEYİRCİYE mesaj da gönderen Nihat Özdemir, "Taraftarlarımızın Şükrü Saracoğlu'nda çok dikkatli davranması lazım. Çoğunluk azınlığa engel olmalı. Şampiyonluğa giden Fenerbahçe'nin seyirci yüzünden ceza almaya tahammülü yok" uyarısını yaparken, Asbaşkan Mahmut Uslu, en kritik haftaları k rlı kapattıklarını belirtti. 
   
   Köln'de Daum sesleri    ALMANYA Ligi'nde sahasında Werder Bremen'e 4-1 yenilen Köln'de taraftarlar isyan bayrağı açtı. Karşılaşma sonrası stad önünde barikat oluşturan ve takım otobüsünün gitmesine iki saat izin vermeyen kızgın seyirciler, uzun süre Fenerbahçe Teknik Direktörü Daum lehinde tezahürat yaptılar ve Alman hocanın takımın başına getirilmesini istediler. 
   
   
</TEXT>
</DOC>
