<DOC>
<DOCNO> 169183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur30.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yoksulluk bitecek demiştik, şimdi çomak kovana sokuldu 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, yoksulluk ve yolsuzluğun kendileri ile sona ereceğini söylediklerini belirterek, ''Şimdi çomak kovana sokuldu. Eğer Türkiye, eğer milletimiz bugüne kadar pek çok imkanı kaybetmişse, işte bu kovanlara girilmediği için kaybetmiştir'' dedi. 
     Erdoğan, partisinin Atatürk Spor Salonu'nda yapılan Konya il kongresine katıldı. 
     Burada yaptığı konuşmada, Erdoğan, 8 ay sonra yerel seçimlerin yapılacağını, bu seçimlere de 3 Kasım seçimlerindeki şevk ve aşkla hazırlandıklarını söyledi. Erdoğan, AK Parti'nin, emin adımlarla, milletten devraldığı emaneti en iyi şekilde kullanmanın gayreti içinde olduğunu ifade etti. 
     Türkiye'nin geleceğinin, ''yolsuzlukların kalktığı bir Türkiye'' olduğunu kaydeden Erdoğan, yoksulluk ve yolsuzluğun AK Parti iktidarıyla biteceğini belirtti. Erdoğan, ''Yoksulluk ve yolsuzluk bizimle bitecek demiştik. Şimdi çomak kovana sokuldu'' dedi. 
     Nelerin olduğunu herkesin gördüğünü ancak bundan rahatsız olanların da millet tarafından görüldüğünü vurgulayan Erdoğan, ''Daha çok şey var. Çok şeyler olacak. Eğer Türkiye, eğer milletimiz bugüne kadar pek çok imkanı kaybetmişse, işte bu kovanlara girilmediği için kaybetmiştir'' diye konuştu. 
     Başbakan Erdoğan, partililerden yatırımlarla ilgili salondaki pankartları indirmesini isteyerek, bu yatırımların zaten programlarında olduğunu söyledi. 
     Telekom ile ilgili bir örnek veren Erdoğan, GSM şirketlerinin Telekom'un altyapısını kullanarak hizmet sunduğunu ve gelirin yüzde 70'ini aldığını ancak son dönemde yapılan anlaşmalarla bunun ortadan kalktığını, devletin cebine, ayda 55 trilyon, yılda 660 trilyon lira girdiğini anlattı. 
     Bu sayede yatırımlar için kaynak sağlandığını ifade eden Erdoğan, çoluğunu çocuğunu özel okullarda okutamayanlar için de imkan yaratıldığını belirtti. Erdoğan, bu çerçevede 23 Ağustos'ta sınav yapılacağını ve imkanı olmayan 10 bin çocuğun özel okulda okutulacağını hatırlattı. Erdoğan, çocukların çağdaş bir eğitim görmesini istediklerini dile getirdi. 
     
     ''DÜNYAYI FELLİK FELLİK DOLAŞTIM'' 
     Başbakan Recep Tayyip Erdoğan, yurt içindeki bu atılımların yanı sıra, dünyayı da ''fellik fellik dolaştığını'' söyledi. 
     Başbakan Erdoğan, dün Avusturya'da olduğunu, burada diplomatik ilişkilerin yanı sıra Türk vatandaşlarla da biraraya geldiğini hatırlatarak, Türk pazarını gezdiğini, burada Türkiye'den gelen ürünlerin satılıyor olmasından duyduğu memnuniyeti dile getirdi. 
     Avusturya'nın milli gelirinin, Türkiye'nin 10 katı oranında, yaklaşık 27 bin dolar olduğuna dikkat çeken Erdoğan, AK Parti'nin iktidara gelmesiyle 2 bin 200 dolar civarında olan kişi başına düşen milli gelirin, bugün 3 bin 200 dolara çıktığını anlattı. 
     Türkiye'nin bir sıçrama yaptığını, yerinde duramadığını ve durmayacağını ifade eden Erdoğan, 18 yıl aradan sonra da enflasyonun eksi rakamlara ulaştığını söyledi. 
     Erdoğan, yakalanan istikrar çizgisinin korunacağını, yabancı sermayenin ülkeye çekilmesi için gayret gösterileceğini belirterek, son dönemde yakalanan ivme ile yüzde 7.4'lük büyüme hızıyla Türkiye'nin Çin'den sonra ikinci sıraya yükseldiğini kaydetti. 
     Bir ''aşkın'' oluştuğunu, emin adımlarla Türkiye'nin ilerlediğini dile getiren Erdoğan, ''Sanayide, ekonomide bu adımları atacağız. O geriye dönüş dönemi, çöküş dönemini unutacağız'' dedi. 
     Geçen yıl bu dönemlerde ülkenin ''ayakta duramayan bir hükümeti, bakanlar kurulunu toplayamayan bir iktidarı'' konuştuğunu belirten Erdoğan, iktidarı devraldıklarında yüzde 72-73 olan faiz oranının, bugün yüzde 49-52'lere gerilediğini bildirdi. 
     
     KONYASPOR'A BAŞARILAR 
     Salondaki gençlerin, ''Başbakan burada, Uzan nerede '', ''Başbakan Erdoğan, seni seviyoruz'' gibi sloganlar atmaları üzerine, Erdoğan, bu sezon birinci lige yükselen Konyaspor'un transferlerini sordu. 
     Erdoğan'ın, ''Bu sene de, şampiyonluğa oynayacak mı Başarılar diliyorum'' demesi üzerine, salondakiler, uzun süre tezahüratta bulundu. 
     Salonun bir bölümünde oturan kadınlara da dönerek, ''Sizleri politikada daha ileride, önde görmek istiyorum'' diye seslenen Erdoğan, gelecek yıl yapılacak yerel seçimlerde kadınlara önemli görevler düştüğünü söyledi. 
     Türkiye'nin kadınlarla, ''fiziki'' bir dönüşümü yakalayacağını vurgulayan Erdoğan, kadınlardan, dayanışma, birlik ve bütünlük içinde çalışmalarını istedi. 
     Gençlere de hitap eden Başbakan Erdoğan, ''AK Parti gençliği, muhafazakardır, milli değerlere sahiptir, vatanseverdir, kötü alışkanlıklardan uzaktır, imanlıdır, karakterlidir, Cumhuriyet'in değerlerine saygılıdır'' diye konuştu. 
     Erdoğan, AK Parti'nin kuruluş sürecini de anlatarak, parti kurulmadan önce kamuoyu araştırmaları yaptıklarını ve halkın adil ve kalkınan bir Türkiye için yeni bir partiye ihtiyaç duyduğu mesajını verdiğini belirtti. 
     
     PARTİYE KATILIMLAR 
     AK Parti'nin, ''bölgecilik, ırkçılık, dine dayalı milliyetçilik'' şeklinde üç kırmızı çizgisinin bulunduğunu kaydeden Erdoğan, Müslümanı, Hıristiyanı, Musevisi, hepsinin kendileri için aynı olduğunu, ayrımcılık gütmediklerini, buna da izin vermeyeceklerini vurguladı. 
     ''Başımızda kardinal külahı görmektense, Osmanlı sarığı görmeyi tercih ederiz'' diyen Bizans anlayışını anımsatan Erdoğan, Kürt'ün, Türk'ün, Laz'ın aynı olduğunu, millete hizmet anlayışı ile yola çıktıklarını, tek sevdalarının da bu olduğunu söyledi. 
     Erdoğan, belediyeler arasında da ayırım yapmalarının söz konusu olmadığını dile getirerek, bilgisi dışında bir olay yaşanması durumunda da ''uyarılmak'' istendiğini kaydetti. 
     Hiçbir zaman millete, efendilikle, gururla hava atmayacaklarını anlatan Erdoğan, iktidarları milletin işbaşına getirdiğini, isterse yine milletin işbaşından uzaklaştıracağını ifade etti. 
     Başbakan Erdoğan, milletten aldıkları emaneti en iyi şekilde koruduklarını ve layık olmaya çalıştıklarını belirterek, aydınlık yarınlar için gece-gündüz demeden emin adımlarla yürüdüklerini sözlerine ekledi. 
     Erdoğan'a, konuşmasının sonunda çeşitli hediyeler verildi. 
     Erdoğan, ayrıca, partisine katılan, kapatılan Fazilet Partisi döneminde il başkanlığı yapan Tahir Akyürek ve Selçuklu Belediye Başkanı Adem Esen'e parti rozetlerini taktı. 
     Kongreye, Tarım ve Köyişleri Bakanı Sami Güçlü ve çok sayıda milletvekili de katıldı. 
     
</TEXT>
</DOC>
