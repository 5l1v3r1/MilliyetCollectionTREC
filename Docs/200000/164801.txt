<DOC>
<DOCNO> 164801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur22.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Yolu yordamı olan bir Türkiye istiyoruz 
</HEADLINE>
<TEXT>

     Başbakan Recep Tayyip Erdoğan, ''Yolu yordamı olan bir Türkiye istiyoruz. Bunu başaracağız'' dedi. 
     Erdoğan, Çorlu Tem Kavşağı-Çevreyolu Kavşağı 20 kilometrelik duble yol açılışı nedeniyle Emlak Konutları mevkiinde düzenlenen törene katıldı. 
     1998 yılında temeli atılan bu yolun 5 yılda tamamlandığını hatırlatan Erdoğan, bunun Türkiye'nin acı bir gerçeği olduğunu söyledi. 
     Erdoğan, yolun temelini atan dönemin Başbakanı Mesut Yılmaz, yüklenici Mak-Yol müteahhitlik firması ve Karayolları Genel Müdürlüğü ile emeği geçen herkese teşekkür etti. 
     ''Uzun ince bir yoldayız, gidiyoruz gündüz gece... Yapacağımız çok iş var'' diyen Erdoğan, 3 Kasım seçimleri öncesinde ''15 bin kilometre bölünmüş duble yol yapma'' sözü verdiklerini anımsattı. 
     Kendilerine çok istihza inceden alay etmek eden olduğunu kaydeden Erdoğan, hükümete geldikten sonra 1500 kilometre bölünmüş yolun temelini attıklarını, başlanan yolları da hızla devam ettirdiklerini bildirdi. 
     Erdoğan, bunun bir ''aşk ve heyecan işi'' olduğunu belirterek, ''Bu aşkı, heyecanı sonuna kadar sürdüreceğiz ve ülkemizi bölünmüş yollarla tamamen donatacağız'' diye konuştu. 
     
     ''ÇAĞDAŞLAŞMANIN YOLU BURADAN GEÇİYOR'' 
     Türkiye'deki trafik kazalarında yılda 5-6 bin kişinin öldüğünü, 30-100 bin kişinin yaralandığını ve 5-6 milyar dolarlık maddi kayıp meydana geldiğini vurgulayan Başbakan Recep Tayyip Erdoğan, sözlerini şöyle sürdürdü 
     ''Bu böyle devam edemez. Savaşta bile bu kadar insan kaybedilmiyor. Öyleyse, bunun önünün alınması lazım. Bir taraftan 'AB'ye giriyoruz, gireceğiz' diyeceksiniz ama hala yolunuz gidiş-geliş, ondan sonra kaza, kaza... Olmaz böyle şey. Yani modernleşmenin, çağdaşlaşmanın yolu buradan geçiyor. Eğer yolunuz yoksa, yordamınız da yoktur. Yolunuz varsa, yordamınız da vardır. Onun için bunu başarmaya mecburuz. Biz yolu yordamı olmayan bir Türkiye istemiyoruz. Yolu yordamı olan bir Türkiye istiyoruz. Bunu başaracağız.'' Bunun için yoğun ve sürekli bir gayret içinde olduklarını, bu yolların yapılabilmesi için paraya ihtiyaç olduğuna dikkati çeken Başbakan Erdoğan, şunları kaydetti 
     ''Her şeyin adresi para... Bunun içinde ne var Bunun içinde bu yolsuzlukların bitmesi var. Hortumlar kesildikçe hızımız artıyor, buna dikkat edin. Bakın göreve geldik. Başbakan Yardımcımız Abdullah Bey dönemin başbakanı iken, 'Bir yıl bizden bir şey beklemeyin', 'Üçüncü yıl sonunda cepleriniz bir şey görmeye başlayacak' demişti. Fakat baktık ki işçi, memur ağlıyor. Bağ-Kur'lu, yaşlısı, emeklisi ağlıyor. Onun için hemen resen bir destekleme yaptık...'' 
     
</TEXT>
</DOC>
