<DOC>
<DOCNO> 163371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/ekonomi/eko05.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz büfeleri külçe altın satacak 
</HEADLINE>
<TEXT>

Bu yıl piyasaya sunulması planlanan külçe altınlar Goldaş mağazaları, kuyumcular ve döviz büfelerinde alınıp satılacak 
     EBRU SUNGUR 

     Altından vazgeçemeyen yatırımcılar için külçe altın üretecek olan Goldaş Kuyumculuk, bunları kendi mağazalarının yanı sıra diğer kuyumcularda ve döviz büfelerinde de satışa sunmaya hazırlanıyor. 
     Goldaş Genel Müdürü Sedat Yalınkaya, 2.5, 5, 10, 25 ve 50 gram ağırlıklarında üretilecek külçe altınların 22 ayar ayarında olacağını söyledi. 
     Altınların özel vakumlu plastik ambalajda satışa sunulacağını belirten Yalınkaya, bunun için gerekli makinaları aldıklarını ve paketleme üzerinde son çalışmaları tamamlamak üzere olduklarını anlattı. 
     Goldaş amblemli külçe altınların garanti belgesi ve sertifikasının bulunacağını bildiren Yalınkaya, şöyle devam etti 
     "Külçe altınlar hem Goldaş mağazalarında, hem diğer kuyumcularda, hem de döviz büfelerinde satılacak. Goldaş külçe altın satan yerler, ayrıca geri de alacak. Külçe altınlarımızı Arap ülkeleri başta olmak üzere yurtdışında da satışa sunacağız." 
     Külçe altınların bu yıl içinde satılmaya başlanacağını kaydeden Yalınkaya, bu ürünün gelecekte Goldaş cirosunun artmasında rol oynayacağını ifade etti. 
     

</TEXT>
</DOC>
