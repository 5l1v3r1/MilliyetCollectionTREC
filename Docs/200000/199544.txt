<DOC>
<DOCNO> 199544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko38.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyakbank TEFE beklentilerin üzerinde 
</HEADLINE>
<TEXT>

     Oyakbank, Devlet İstatistik Enstitüsü DİE tarafından bugün açıklanan Kasım ayı enflasyonu rakamlarından tüketici fiyatları endeksinin TÜFE artışının beklentiler dahilinde, toptan eşya fiyatları endeksinin TEFE ise beklentilerin üzerinde gerçekleştiğini bildirdi Oyakbank Ekonomik Araştırma Bölümü tarafından yalnızca bilgi vermek amacıyla hazırlanan Banka'yı bağlayıcı niteliği bulunmayan ''Ekonomi Notları'nda'' Devlet İstatistik Enstitüsü tarafından bugün açıklanan Kasım ayına ilişkin fiyat artışları değerlendirildi. 
     Buna göre, Kasım ayında TEFE artışı yüzde 1.7 ile piyasadaki ortalama beklentinin üzerinde kalırken, TÜFE'deki yüzde 1.6'lık artış ise beklentiler dahilinde gerçekleşti. 
     TEFE'deki artışta özellikle tarım sektöründeki fiyat artışının etkili olduğu görüldü. Nitekim TEFE'deki artışa, tarım, avcılık, ormancılık ve balıkçılık sektörlerinin katkısı yüzde 1 puan olurken, imalat sanayi sektörü ile madencilik sektörünün katkıları sırasıyla yüzde 0.6 puan ve yüzde 0.1 puan oldu. 
     TÜFE artışına en büyük katkıyı ise yüzde 1 puan ile gıda grubu yaptı. Yıllık enflasyon TEFE'de yüzde 16.2 olurken, TÜFE'de yüzde 19.3'e geriledi. 
     Kasım ayında, imalat sanayi fiyat artışının yüzde 0.7 ile sınırlı kalmasına rağmen tarım ve madencilik sektörlerindeki fiyat artışlarının her birinin yüzde 4.6 olması, TEFE'deki beklentilerin üzerindeki artışı açıkladığı belirtildi. 
     Ramazan nedeniyle en yüksek fiyat artışı yüzde 3.4 ile gıda, içki ve tütün grubunda görüldü. 
     
</TEXT>
</DOC>
