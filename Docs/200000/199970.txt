<DOC>
<DOCNO> 199970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun16.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da radikal dinci korkusu .. 
</HEADLINE>
<TEXT>

     Alman Federal Suç Dairesi BKA Başkanı Ulrich Kersten, Almanya'da şiddet eylemi düzenlemeye hazır radikal dincilerin bulunduğunu söyledi. 
     Kersten, Wiesbaden kentinde BKA tarafından düzenlenen bir toplantıda yaptığı konuşmada, Almanya'nın ciddi bir tehdit altında bulunduğunu belirterek, ''Ülkemizde, cihada ve gerektiğinde şiddet eylemi düzenlemeye hazır şahıslar var'' dedi. 
     Kersten, Ensar El İslam adlı terör hücresinin Iraklı bir üyesinin Münih'te tutuklanmasının da BKA'nın yıllardan bu yana yaptığı uyarıları doğruladığını kaydetti. 
     Münih'te yakalandıktan sonra hakkında tutuklama kararı çıkartılan şahıs, yasadışı yollardan Almanya'ya terörist getirmekle suçlanıyor. 
     El Kaide örgütüyle irtibatı olduğu sanılan Ensar El İslam adlı grubun, intihar saldırıları için Irak'a terörist gönderdiği de tahmin ediliyor. 
     
</TEXT>
</DOC>
