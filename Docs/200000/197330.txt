<DOC>
<DOCNO> 197330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/ekonomi/eko03.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes tatile koştu 
</HEADLINE>
<TEXT>

   Dokuz günlük bayram tatilinde en çok tercih edilen yerler güney sahilleri ile yurtdışında Mısır ve Uzakdoğu oldu 
   DİLEK TAŞ 
   
   Dokuz günlük bayram tatili başladı. Tatilini şehir dışında geçirmek isteyenler Antalya başta olmak üzere güneydeki illeri tercih ettiler. 
   Güneydeki otellerde doluluk oranları tatilin ilk günü olan dün itibariyle yüzde 60 oranında oldu. Turizmciler bayramın ilk gününden itibaren doluluğun yapılan rezervasyonlara göre yüzde 80 ile 90 oranına ulaşmasını beklediklerini söylediler. İstanbul'da ise otellerin doluluk oranları yüzde 45 ile 90 arasında değişti. 
   Seyahat acentaları ile otel yöneticileri, İstanbul'daki patlamalar sonrası yurtdışı kadar yurtiçinden de tur iptallerinin çok az olduğunu belirtti. Yurtdışı seyahatlarinde en çok tercih edilen yerler arasında Mısır, Hindistan ve Uzakdoğu ülkeleri yer aldı. Seyahat acentası yetkilileri yurtdışından gelen rezervasyon iptallerinin ise bekleninin altında olduğunu ifade ettiler. 
   
   İç turizm hareketli 
   VIP Turizm Genel Müdürü Ceylan Pirinçcioğlu bayram nedeniyle rezervasyonlarda bir hareketlilik olduğunu ve özellikle de iç turizmde yüzde 95'lere varan kapasitelerde çalıştıklarını belirtti. Pirinçcioğlu Türkiye'den yurtdışına yapılan rezervasyonlarda da ciddi iptaller yaşanmadığını söyledi. Pirinçcioğlu yurtdışından gelen iptallerin ise özellikle İspanya, İtalya ve Fransa'dan geldiğini açıkladı. 
   
   
</TEXT>
</DOC>
