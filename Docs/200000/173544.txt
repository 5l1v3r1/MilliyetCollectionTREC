<DOC>
<DOCNO> 173544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur09.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün dönüşü havaya ateş etti, arkadaşını vurdu... 
</HEADLINE>
<TEXT>

     Sivas'ın Gürün İlçesi'nde, düğün dönüşü havaya ateş eden bir kişi, beline koymaya çalıştığı silahı ateş alınca önce kendini, sonra arkadaşını vurdu. Ağır yaralanan arkadaşı, kan kaybından öldü. 
     İlçeye bağlı Beypınar Köyü'nde yaşayan Serdar Şahin 32 ve Meksel Kabasakal 24 ile bir grup arkadaşı, komşu Güneş Köy'de bir yakınlarının düğününe gitti. 
     Arkadaşlarının düğününde eğlendikten sonra, köylerine dönmek üzere yola çıkan bu kişilerden Şahin, üzerinde taşıdığı ruhsatsız silahı çıkararak havaya birkaç el ateş açtı. 
     Daha sonra silahını beline sokmaya çalışan Şahin'in tabancasında unuttuğu bir merminin ateş alması sonucu, çıkan kurşun kendi elini delip geçtikten sonra arkadaşı Meksel Kabasakal'a isabet etti. 
     Kalçasından yaralanan Kabasakal, arkadaşları tarafından kaldırıldığı Gürün Devlet Hastanesi'nde ilk müdahalesi yapıldıktan sonra, sevk edildiği Sivas'a götürülürken, aşırı kan kaybından hayatını kaybetti. 
     Eşinin hamile olduğu, 2 ay sonra ikinci çocuğuna baba olacak Kabasakal'ın ölümüne yol açan arkadaşı Şahin ise olayın ardından önce üzerini değiştirdiği, daha sonra güvenlik güçlerine teslim olduğu bildirildi. 
     Şahin'in çıkartıldığı adli makamlarca tutuklandığı kaydedildi. 
     
</TEXT>
</DOC>
