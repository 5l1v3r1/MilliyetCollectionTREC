<DOC>
<DOCNO> 193786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko46.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CMS'de üretim rekoru sevinci... 
</HEADLINE>
<TEXT>

     CMS Jant ve Makina Sanayi A.Ş, ekim ayında 225 bin adet jant üretimiyle kırdığı rekoru, pasta keserek kutladı. 
     CMS'nin Pınarbaşı'ndaki tesislerinde düzenlenen kutlama törenine, CMS Grubu Yönetim Kurulu Başkanı Tonguç Ösen, yönetim kurulu üyeleri ve çalışanlar katıldı. 
     Ösen, burada yaptığı konuşmada, üretim hızlarını giderek artırdıklarını ve ekim ayında kendi rekorlarını kırdıklarını söyledi. Bu rakamın kendileri için çok önemli olduğunu belirten Ösen, yurtiçi ve yurtdışı pazarlarında da daha aktif hale geldiklerini kaydetti. 
     Bu yıl toplam 2 milyon adet jant üreteceklerini ve bunun yüzde 80'ini ihraç edeceklerini belirten Ösen, Çiğli Atatürk Organize Sanayi Bölgesi'nde kurulan ikinci jant fabrikasını da 2004 yılının ilk üç ayı içinde açacaklarını sözlerine ekledi. 
     
</TEXT>
</DOC>
