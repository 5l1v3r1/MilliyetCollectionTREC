<DOC>
<DOCNO> 172989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko07.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKODER uyardı "Büyük indirim kampanyalarına inanmayın" 
</HEADLINE>
<TEXT>

     Tüketici Haklarını Koruma Derneği TÜKODER Genel Başkan Yardımcısı Ali Ulvi Büyüknohutçu, vatandaşları uyararak, mağazalarda büyük oranlardaki indirim kampanyalarına inanmamalarını istedi. 
     Büyüknohutçu, indirim kampanyası yapan esnaf veya firmaların, bulundukları bölgedeki ticaret ve sanayi odalarından mutlaka izin belgesi alması gerektiğini belirterek, şunları söyledi 
     ''İndirim kampanyaları konusunda tüketicileri uyarıyoruz. Büyük indirimlere aldanmasınlar. İndirim kampanyalarının düzenlenmesi konusunda yasal prosedür vardır. Esnaf ya da firma, bağlı bulunduğu ticaret ve sanayi odasından indirim yapma izni almak zorundadır. Esnaf bu izin belgesini vitrininde tüketicilerin görebileceği yere asmak zorundadır. Satıcı, indirim yaptığı ürünlerin alış faturalarını ticaret odasına ibraz eder. Faturadaki alış fiyatı üzerinden indirim yaptığını bildirir. Bu şekilde izin alır ve indirim kampanyası yapar.'' Vitrinine yüzde 50-70 oranında indirim yaptığını belirten esnafın, gerçekten fatura fiyatının üzerinden mi, yoksa önce ürünün fiyatını artırıp sonra indirim yapıp yapmadığının bilinemeyeceğini kaydeden Büyüknohutçu, tüketcilerin, indirim yapan mağazalardan ''indirim izin belgesini'' görme hakkına sahip olduklarını söyledi. 
     Defolu mallardaki indirimler konusunda da tüketicilerin dikkatli olmaları gerektiğini anlatan Büyüknohutçu, ''Herhangi bir ürün üzerinde defoludur uyarısı olmadan indirim yapılması ve tüketiciye satış yapılması suçtur. Tüketici indirimli satıştan aldığı ürünün defolu olup olmadığına dikkat etsin'' dedi. 
     
</TEXT>
</DOC>
