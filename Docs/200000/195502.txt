<DOC>
<DOCNO> 195502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun37.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''PKK Kadek, hangi ad altında olursa olsun teröristtir'' 
</HEADLINE>
<TEXT>

     ABD Dışişleri Bakanlığı, adını Kürdistan Halk Kongresi'ne KHK dönüştüren terör örgütü PKK KADEK'in, adını değiştirerek terörist eylemlerinin sorumluluğundan kaçamayacağını bildirdi. 
     ABD Dışişleri Bakanlığı sözcülerinden Adam Ereli, yaptığı açıklamada, örgütün son eylemleriyle adını değiştirerek, terörist faaliyetlerinin sorumluluğundan kaçmaya çalıştığının anlaşıldığı söyledi. 
     Ereli, ''PKK KADEK, hangi ad altında olursa olsun, terörist bir örgüttür ve hiçbir isim değişikliği veya basın açıklaması, bu gerçeği değiştiremez. PKK KADEK ile Amerikan güçleri ve Irak sınır polisi arasındaki son çatışma ve örgütün Türkiye'deki son saldırıları, bu örgütün terörist doğasını sergilemektedir'' dedi. 
     Adam Ereli, ''Irak'ta koalisyon güçleri, PKK KADEK veya KHK'ya, terörist muamelesi yapacaktır ve örgütün liderleri tutuklanacaktır. ABD Başkanı George Bush, Irak'ın terörist yuvası olarak kullanılmasını engellemekte kararlıdır ve bu sözümüzü tutacağız'' diye konuştu. 
     Irak'ta tüm meşru tarafların, terörizmi kınadığını ve Irak'ın artık terörizme üs sağlamayacağını vurgulayan Ereli, ''Yeni Irak'ta terörizme veya terörist örgütlere yer yoktur'' dedi. 
     ABD Dışişleri Bakanlığı yetkilileri, iki gün önce, KHK'nın da ABD tarafından ''terörist'' muamelesi göreceğini bildirmişti. 
     
</TEXT>
</DOC>
