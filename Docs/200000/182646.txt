<DOC>
<DOCNO> 182646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun28.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi'nin sözcüsü "Türk askerini memnuniyetle karşılarız" 
</HEADLINE>
<TEXT>

     Irak Geçici Yönetim Konseyi Başkanı Ahmed Çelebi'nin sözcüsü İntifaz Kanber, Türk askeri ya da diğer yabancı askerlerin Irak'a gelmesini memnuniyetle karşılayacaklarını, ancak bu askerlerin Irak'ta sonsuza dek kalmasını istemediklerini söyledi. 
     Kanber, Bağdat'ta düzenlediği basın toplantısında, Çelebi'nin geçen hafta sarf ettiği, ''Irak'a daha fazla yabancı asker istemiyoruz'' şeklindeki sözlerinin hatırlatılması üzerine, yabancı askerlerin kısa vadede Irak'ın güvenliğine katkıda bulunacağını, ancak uzun vadede, zamanı gelince ABD ve koalisyon güçlerine mensup tüm askerlerin ülkeden ayrılması ve Irak halkına egemenliklerinin verilmesi gerektiğini belirtti. 
     Iraklıların egemenliğine kavuşmalarından sonra da Irak'ta herhangi bir yabancı gücün bulunmasının, sadece ''tanımlanmış bir anlaşma ya da ilişkiyle veya Irak'taki egemen hükümetin özel davetiyesiyle'' mümkün olabileceğinin altını çizen Kanber, bu koşullar haricinde, bir vakitten sonra Irak'ta artık hiçbir yabancı asker bulunmaması gerektiğini ifade etti. 
     Kanber, Türk askeri konusunda, ''Geçen hafta dediğim gibi, Türk askerinin Irak'a gelmesini memnuniyetle karşılarız. Bu tutumumuz değişmedi'' diye konuştu. 
     Kanber, Ahmed Çelebi'nin de üyeleri arasında yer aldığı Geçici Konsey heyetinin Türkiye'yi ziyareti konusunda da, ziyaretin çok başarılı geçtiğini, Başbakan Recep Tayyip Erdoğan ve diğer Türk yetkililerin, egemenliğin Irak halkına verilmesi konusuna verdikleri ''samimi ve önemli'' destekten büyük memnuniyet duyduklarını söyledi. 
     Çelebi'nin, Geçici Konsey üyelerini Türkiye ziyaretiyle ilgili olarak bilgilendirdiğini ifade eden Kanber, Geçici Konsey'de, Türk askerinin Irak'a gönderilmesi konusundaki müzakerelerin hala devam ettiğini, henüz bir karara varılmadığını kaydetti. 
     Kanber, bir soru üzerine, ''Çelebi'nin Türkiye ziyaretinde Türk askerinin Irak'a gönderilmesi konusunda herhangi bir anlaşma imzalanmadığını'' da belirtti. 
     Çelebi'nin sözcüsü İntifaz Kanber, ''Türkiye ile olan iyi ilişkilerimiz her alanda devam ediyor. Komşumuz Türkiye ile güçlü tarihi ve ekonomik ilişkilerimiz vardır'' diye konuştu. 
     
</TEXT>
</DOC>
