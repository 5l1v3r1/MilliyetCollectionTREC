<DOC>
<DOCNO> 189049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko19.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtaç ailelere kömür dağıtımına başlandı... 
</HEADLINE>
<TEXT>

     Bakanlar Kurulu'nun, muhtaç ailelere kömür yardımı yapılmasına ilişkin kararı üzerine, toplam 56 ildeki 368 bin 199 aileye, toplam olarak 472 bin 895 ton kömür dağıtımına başlandı. 
     Enerji ve Tabii Kaynaklar Bakanlığı'nın yazılı açıklamasına göre, Bakanlığa bağlı Türkiye Taş Kömürü Kurumu TTK ve Türkiye Kömür İşletmeleri Kurumu TKİ tarafından kömür sağlanması amacıyla, 56 il valiliği ile kömür dağıtımına ilişkin protokoller imzalandı. 
     Bakanlık, yardıma muhtaç ailelere yarımşar ton olmak üzere toplam 800 bin ton kömür dağıtımında bulunacak. 
     Yardım çerçevesinde, Güney Ege Linyit İşletmeleri'nden 50 ton Aydın'a, 52 ton kömür Muğla'ya olmak üzere toplam 102 ton kömür bu illere gönderildi. 
     Çan Kömür İşletmesi'nden ise toplam 73.7 ton kömür Çanakkale'ye karayolu ile Soma kömür bölgesinden ise demiryolu ile Kars'a 2 bin ton, Erzurum'a yine demiryolu ile 1962 ton, Seyitömer İşletmesi'nden demiryolu ile Afyon'a 1600 tonluk kömür sevkiyatı gerçekleştirildi. 
     TKİ ve TTK işletmelerinden de günümüze kadar, illere sevk edilmek üzere toplam 5 bin 746 ton kömür çıkışı yapıldı. 
     
     HİLMİ GÜLER'İN AÇIKLAMASI... 
     Enerji ve Tabii Kaynaklar Bakanı Mehmet Hilmi Güler, halen 25 il valiliği ile kömür dağıtımına ilişkin çalışmaların devam ettiğini ve yılsonuna kadar toplam 800 bin ton kömürün dağıtımının gerçekleşeceğini belirterek, gerekirse bu sayının bir milyon tona kadar çıkabileceğini ifade etti. 
     
</TEXT>
</DOC>
