<DOC>
<DOCNO> 168545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo06.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor mütevazi transferler yaptı 
</HEADLINE>
<TEXT>

     Diyarbakırspor, Bolu kampını çift idmanla sürdürüyor. Takımın teknik direktörü Sakıp Özberk, kampın bekledikleri gibi gittiğini belirterek, ''Yeni transferler Arnavut Milli Takımı'ndan Redi Kupi, Kocaelispor'dan Ahmet Şahin ve Erzurumspor'dan Can Emre kampa katıldılar'' dedi. 
     Özberk, Cengizhan'ın sakatlığından başka bir problemlerinin olmadığını, bu futbolcunun da sakatlığı nedeniyle 1 ay boyunca idmanlarda sadece düz koşu çalışmalarına katılacağını söyledi. 
     Özberk, transferlerde dikkatli davrandıklarını ifade ederek, ''Şu ana kadar yeni transferlerimizi takımda sivrilerek dikkat çekecek kişilerden değil, takımla bütünleşip dengeyi sağlayacak oyunculardan seçtik. Mütevazi transferler yaptık. Çünkü kollektif oyunu benimseyen oyuncuları tercih ettik'' diye konuştu. 
     
     HAZIRLIK MAÇLARININ TARİHLERİ BELİRLENDİ 
     İdmanlarda oyuncuların performanslarının sevindirici olduğunu ifade eden Diyarbakırspor Kulübü Menajeri İsmet Yılmaz, ''Yeni oyuncularımızın uyum sorunu yok. Günde çift idmanla teknik taktik ağırlıklı antremanlar yapıyoruz. İlerleyen günlerde yapacağımız hazırlık maçlarında oyuncuların takıma uyumu iyice sağlanmış olacak. Hazırlık maçlarında takımın eksik alanlarını tespit edeceğiz'' dedi. 
     Yılmaz, hazırlık maçı tarihlerinin belli olduğunu da belirterek, ''13 Temmuz'da Akçaabat Sebatspor ile Bolu'da, 18 Temmuz'da Konyaspor ile Kızılcahamam'da, 20 Temmuz'da Samsunspor ile Kızılcahamam'da ve 24 Temmuz'da Bolu'da maç yapacağız. Öte yandan Kızılcahamam'da Denizlispor ile 27 Temmuz'da maç yapmayı planlıyoruz'' diye konuştu. 
     
</TEXT>
</DOC>
