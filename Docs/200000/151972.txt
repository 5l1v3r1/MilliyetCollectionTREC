<DOC>
<DOCNO> 151972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/guncel/gun20.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

TRT adayları tartışılıyor      EZELHAN ÜSTÜNKAYA Ankara 

     Radyo ve Televizyon Üst Kurulu'nun RTÜK , TRT Genel Müdürlüğü için Bakanlar Kurulu'na bildirdiği üç adayla ilgili iddialar, Üst Kurul ve TRT'yi karıştırdı. İstanbul Büyükşehir Belediyesi Kültür Daire Başkanı Şenol Demiröz'ün genel müdür olmasına kesin gözle bakılırken, diğer adayların kontenjanı doldurmak için seçildiği iddiaları sıkıntı yarattı. BBP'den aday olduğu öne sürülen Mehmet Nuri Şahin'in adaylığının düşürüleceği iddia edilirken Mustafa Ruhi Şirin, "nurcu" iddialarını reddetti. Başbakan Erdoğan'ın, RTÜK Başkanı Fatih Karaca'yı telefonla aradığı iddiaları da reddedildi. 
     
İlk 'Manisalı' polis cezaevine gönderildi      GÖKÇER TAHİNCİOĞLU Ankara 

     Yargıtay'ın haklarındaki hapis cezasını onamasının ardından Manisa Cumhuriyet Başsavcılığı'nca adreslerine tebligat yapılan polislerden Turgut Demirel, geçtiğimiz günlerde savcılığa geldi. Savcılık, cezaevi işlemlerini tamamladığı Demirel'i Manisa Cezaevi'ne gönderdi. Manisa, Ankara, Gaziantep, Osmaniye'de yaşayan diğer dokuz polisin de, önümüzdeki günlerde teslim olmalarının beklendiği bildirildi. Savcılık yetkilileri, "makul bir süre" bekleyeceklerini, teslim olmamaları ya da getirilmemeleri halinde polisler hakkında arama kararı çıkarılacağını söyledi. Polisler de, arkadaşları aracılığıyla savcılığa haber göndererek, kısa sürede teslim olacaklarını bildirdi. Polislerin, Avrupa İnsan Hakları Mahkemesi'ne AİHM Türkiye aleyhine başvuruda bulunacağı belirtildi. 
     
'Irak'ta gruplar görüşlerini empoze etmeye çalışacak'      İSTANBUL Milliyet 

     ABD'nin eski Ankara Büyükelçisi Mark Parris, Irak'ta önümüzdeki günlerde birbirleriyle rekabet eden grupların kendi görüşlerini empoze etmeye çalışacaklarını ileri sürdü. Tempo dergisine konuşan Parris, Irak'ta İslam esaslarına dayanan bir din devletinin kurulma ihtimalinin ne olduğu yönündeki soruya, şu karşılığı verdi 
     "Medyadaki haberlere bakılırsa, bazılarının gündeminde Irak'ta bir İslam cumhuriyeti kurmak var. Ama karşıt görüşte olanlar da var, onlar da kendi gündemlerini takip edecekler. Sanırım önümüzdeki dönemde Irak'ta birbiriyle rekabet halinde olan grupların, kendi görüşlerini empoze etme çabalarına tanık olacağız." Parris, "Türkiye'nin Kuzey Irak'taki varlığı durumunda ABD nasıl bir tutum alır " yönündeki soru üzerine de şunları kaydetti "1 Mart tezkere şokuna rağmen ABD ve Türkiye bu konuda yakın ilişkiler içinde olmayı sürdürdü ve - şu ana kadar - Türkiye'nin 'kırmızı çizgileri' aşılmadı. Umarım bu durum böyle devam eder." 
     


GÜNCEL 




















</TEXT>
</DOC>
