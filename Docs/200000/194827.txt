<DOC>
<DOCNO> 194827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta olan Alpay'a serum verildi... 
</HEADLINE>
<TEXT>

     Avrupa Şampiyonası finallerine katılabilmek için Letonya ile baraj maçları yapacak olan A Milli Futbol Takımı, hazırlıklarına dün akşam başladı. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde zaman zaman sağanak altında gerçekleştirilen akşam antrenmanında, futbolcular önce koşu ve dar alanda pas çalışması yaptı. Antrenmanın son bölümünde forvet oyuncuları, kanatlardan ortalarla gol çalışması gerçekleştirdi. 
     Antrenmanda, hasta olan Alpay ile kampa yarın katılacak olan Tugay ve Yıldıray yer almadı. Menajer Can Çobanoğlu, Alpay'ın soğuk algınlığı nedeniyle çok hasta olduğunu, kendisine serum bağlandığını söyledi. 
     A Milli Takım'ın antrenmanını, Futbol Federasyonu Başkanı Haluk Ulusoy ve bazı yönetim kurulu üyeleri de izledi. 
     Milli Takım, bugün yapacağı çift antrenmanla hazırlıklarını sürdürecek. 
     
</TEXT>
</DOC>
