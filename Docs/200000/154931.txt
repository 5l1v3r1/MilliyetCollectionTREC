<DOC>
<DOCNO> 154931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur23.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Düştüğü kanaldaki motopomp, minik Yunus'u vakum gibi içine çekti 
</HEADLINE>
<TEXT>

     Antalya'da oynarken su kanalına düşen 8 yaşındaki Yunus Baran, tarla sulamada kullanılan motopomp tarafından vakum gibi boruya çekildi. Vücudunun bir bölümü parçalanan talihsiz Baran'ın cesedi, saatler süren uğraş sonucu borunun içinden çıkarılabildi. 
     Kent merkezine 20 kilometre uzaklıktaki Yeşilbayır Beldesi'nde, ilköğretim okulu 2'nci sınıf öğrencisi Yunus sokakta oynarken, beldenin ortasından geçen DSİ'ye ait sulama kanalına düştü. Küçük çocuk akıllara durgunluk veren bir şekilde yaşamını yitirdi. 
     Kanalda nhızlı akan suyun içinde kurtulmaya çalışan Yunus, tarla sulamada kullanılan su pompalayan motopomp tarafından, çapı 35- 40 santim, boyu 5 metre olan borunun içine vakum gibi çekildi. Yunus, ağzında koruyucu bulunmayan borunun dirsek bölümünde kafası ve vücudunun bir bölümü parçalanarak öldü. Yunus Baran'ın cesedinin dev borudan çıkarılması saatler sürdü. 
     Olay yerine gelen Savcı Cafer Tüfekçi'ye görgü tanığı olarak ifade veren Yunus Baran'ın amcaoğlu Botan Baran, korkunç olayı şöyle anlattı 
     "Amcamın çocukları Yunus ve Mehmet'le kanalın kenarında oynuyorduk. Yunus, köprünün yanındayken suya düştü. Hızlı akan suyun içinde kurtulmaya çalıştı. O kanalın içinden giderken biz de kenarından yürüyerek onu izlemeye başladık. Pompanın yanına geldiğimizde, boru Yunus'u içine çekti. Biz de ailemize haber verdik.'' İnanılmaz ölümün ardından Baran Ailesi, kanalın üzerinin kapatılması gerektiğini belirtirken, kanalın her yıl en az 5-6 can aldığını söyleyen vatandaşlar ise hiç olmazsa kenarına korkuluk yapılmasını istedi. 
     Su pompasının Cengiz Köse adlı kişi tarafından kurulduğu, ölümünden sonra da mirasçılarının kullandığı öğrenildi. Yunus Baran'ın yarı parçalanmış cesedi Antalya Devlet Hastanesi morguna kaldırıldı. Olayla igili soruşturma başlatıldı. 
     
</TEXT>
</DOC>
