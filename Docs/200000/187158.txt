<DOC>
<DOCNO> 187158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/siyaset/siy01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Kürt gruplara 'tepki gösterme' baskısı 
</HEADLINE>
<TEXT>

   TBMM'nin kararına sevinen Washington, Irak Geçici Yönetim Konseyi'nin hazırladığı, Türk askerine karşı çıkan bildirinin yayınlanmasını engelledi 
      YASEMİN ÇONGAR Washington 

   
   TBMM'nin Irak'a asker gönderilmesine izin vermesinden memnuniyet duyan Bush yönetimi, Iraklı grupların Türk askerinin çokuluslu güç kapsamında görev yapmasını zorlaştırmaması için yoğun diplomasi yürütüyor. Bu kapsamda hem Irak Geçici Yönetim Konseyi GYK ile, hem de ayrı ayrı Kürt gruplarla teması sürdüren Washington, "Türk askerine tepki vermeyin" telkininde bulunuyor. 
   ABD Dışişleri Bakanı Collin Powell, Dışişleri Bakanı Abdullah Gül'ü telefonla arayarak, karara ilişkin memnuniyetini dile getirdi. Beyaz Saray Sözcüsü Scott McClellan, ABD'nin Irak'taki çabasına başka ülkelerin de katkı göstermesinden mutlu olduklarını belirterek, "Türk Parlamentosu'nun kararını memnuniyetle karşılıyoruz ve kararın ayrıntıları üzerinde Türk yetkilileriyle birlikte çalışacağız" dedi. Dışişleri sözcülerinden Steven Pike ise, "TBMM'nin kararından büyük memnuniyet duyduklarını" vurguladı ve "Irak'ın istiktrara kavuşturulmasında Türkiye'nin önemli bir rol oynayacağına inanıyoruz" dedi. 
   Öte yandan, Irak Geçici Yönetim Konseyi'nin hazırladığı ve "Türk askerinin bölgede görev yapmasına karşı çıkan" bildirinin yayımlanması ABD'li yetkililerin baskısıyla son anda engellendi. Ancak bazı Konsey üyelerinin bildiriyi basına sızdırması, Washington'ı rahatsız etti ve Dışişleri Sözcüsü Richard Boucher, böyle bir resmi bildirinin çıkmadığını açıkladı. 
   
   Osman'ın açıklaması 
   ABD'nin açıklamasından önce GYK'nin Kürt üyesi Mahmut Osman, ülkeye Türk askeri gönderilmemesi yönünde oybirliğiyle karar aldıklarını açıkladı. Ancak Dışişleri Bakanı Abdullah Gül, haberi yalanladı. Konsey Başkanı İyad Alavi de, Konsey'in, Türk askerlerinin Irak'ta konuşlandırılmasıyla ilgili olarak resmi bir karar almadığını söyledi. 
   Washington, KDP ve KYB'nin Türk askeri ile sürtüşme içine girmekten kaçınacağı izlenimine sahip. Bir diplomatik kaynak, bu izlenimi, "Türk askerine zorluk çıkarmak ya da herhangi bir saldırıya, provokasyona imkan vermek KDP ve KYB'nin çıkarlarına aykırı olacaktır. Bu grupların bölye bir girişime kalkışmayacaklarına güveniyoruz" dedi. 
   
   CHP'li vekillere tezkere tekmesi    AKP Genel Merkezi ve TBMM önünde protesto gösterileri yapıldı. TBMM'nin Dikmen girişine alınmayan eylemcilerle polis arasında gergin anlar yaşandı. Bazı CHP milletvekilleri polislerin tekmesine maruz kaldı. Boğaziçi Köprüsü gişelerinde de bir grup, tezkerenin TBMM'de kabul edilmesini protesto etmek amacıyla eylem yaptı. 32 kişi gözaltına alındı. 
   
   
</TEXT>
</DOC>
