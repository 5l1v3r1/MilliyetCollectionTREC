<DOC>
<DOCNO> 185731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/uras.html </URL>
<DATE> 2003/10/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İmar'da mevduatı olanlar 'haber' bekliyor 
</HEADLINE>
<TEXT>

   
   Istanbul'da ve de Anadolu'da hangi şehre gitsem o şehirde birisi yanıma yaklaşıyor, "Hoca... Bizim İmar'da mevduatımız vardı... N'olacak acaba Ödeyecekler mi Tamamını mı ödeyecekler, yoksa taksitle mi ödeyecekler Nakit mi verecekler, bono mu verecekler Faizi de ödeyecekler mi, faizsiz mi ödeyecekler Faizi düşürecekler ise, hangi tarihten düşürecekler " diyerek benden bir haber almaya çalışıyor. 
   Önceleri "Türkiye'de başka banka mı yoktu da İmar'a para yatırdınız .. Biraz bekleyin... Hükümet mevduatın tamamına güvence verdi... Paranızı öderler..." diyordum... Ama bankaya el konulduktan bu yana üç ay geçti... BDDK'dan "çıt" çıkmıyor... Bu durumda mevduat sahiplerinin huzursuzluklarını yerinde görmeye başladım. 
   Tamam... Bazıları bilerek, bazıları ise bilmeyerek İmar'da mevduat hesabı açmak ile hata yaptı... Ama bu mevduat sahiplerinin hiçbiri kanuna karşı gelmedi. İyi niyetliler de, kötü niyetli olduğu varsayılanlar da, BDDK'nın batık bankaları ayıklamış olduğu konusundaki açıklamalarına güvendi. Hükümetin bankalardaki mevduatın tamamının devlet güvencesinde olduğu konusundaki açıklamalarına inandı... Gitti parasını İmar'a yatırdı... 
   Yatıranların hiçbiri de "İmar'da çift kayıt olduğunu bilmiyordu. Devletin bilmediği şeyi onların bilmesi imkansızdı." 
   BDDK'ya verilen bilançoda mevduat toplamı 850 trilyon lira görülürken, çift kayıt sistemi ile 7 - 8 katrilyon mevduatın gizlenmiş olması, mevduat sahiplerinin değil, BDDK'nın sorunudur. 
   Böyle bir şey var ise, bu bir "dolandırıcılık"tır. BDDK'nın bu "dolandırıcılık" ile ilgili delilleri ortaya koyması ve "kayıt dışı mevduat" toplamının, bankanın sahip ve yöneticilerinden tahsili ve de suçluların cezalandırılması için hukuk sisteminin hemen işlemeye başlaması, iddiaların karara bağlanması gerekir. 
   Doğrudan hiçbir açıklama yapılmıyor. Dolaylı olarak çift kayıttan söz ediliyor. Çift kayıt ile ilgili rakam belirsiz. Hukuk sisteminin işlemesi için herhangi bir teşebbüs yok... 
   Bu "sessizlik" BDDK'ya da, hükümete de yakışmıyor. "Mevduat sahiplerine ödeme ne zaman başlayacak ve nasıl yapılacak " Herkesin parasının önemi başka... Bazıları için 5 milyar lira çok çok büyük paradır, bazıları 50 milyar lirayı küçümser... Bazıları bankadaki mevduatından her ay 250 milyon lira para çekerek yaşamını sürdürebilir, bazıları 250 milyar lira mevduatı unutur gider... 
   BDDK'nın kamuoyunu bilgilendirmemesi, mevduat sahiplerinin "huzursuzluğunu artırıyor. BDDK'nın İmar'ın mevduat hesaplarının içinden üç ayda çıkamaması, BDDK'ya ve banka sistemine olan güvenin yok olmasına yol açıyor. 
   İmar'da mevduatı bulunan ve beklemekten perişan olan bir okuyucum mektup yazmış... "Paramı vermiyorlar, hiç olmaz ise bilgi versinler de... Biraz rahatlayayım..." diyor... 
   
      
   
</TEXT>
</DOC>
