<DOC>
<DOCNO> 199504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun42.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbacan'da tutuklu yakınları açlık grevinde 
</HEADLINE>
<TEXT>

     Azerbaycan'da, 15 Ekim'de yapılan cumhurbaşkanlığı seçimlerinden sora meydana gelen olaylara karıştıkları gerekçesiyle tutuklanan muhalefet liderlerinin açlık grevi sürerken, tutuklu yakınları da açlık grevine başladı. 
     Kadın Haklarını Koruma Derneği'ndan yapılan açıklamaya göre, dernek binasında dün başlayan tutuklu yakınlarının açlık grevine 8 kişi katılırken, greve katılanların sağlık durumları doktorlar tarafından izleniyor. 
     Katılımcıların sağlık durumlarında henüz bir sorun bulunmuyor. 
     Tutuklanan muhalefet liderlerinin serbest bırakılması için ana muhalefet konumundaki Müsavat Partisi binasında da 7 kişi açlık grevine başladı. 
     Öte yandan, Bayıl cezaevinde başlayan açlık grevine katılan mahkumların sağlık durumunun iyi olduğu, sadece Yeni Müsavat gazetesi Genel Yayın Yönetmeni Rauf Arifoğlu'nun bazı sağlık sorunları yaşadığı bildirildi. 
     Turan ajansı, uluslararası Kızılhaç teşkilatı temsilcilerinin cezaevinde açlık grevine katılanları dün ve bugün ziyaret ettiğini, ayrıca Adalet Bakanlığı görevlilerinin de bu cezaevine ziyaretlerini sıklaştırdığını ve tutuklulara açlık grevini sona erdirmelerini önerdiğini duyurdu. 
     Bayıl cezaevindeki tutuklu muhalefet liderleri arasında, Müsavat Partisi genel başkan yardımcıları Sulheddin Ekber, Arif Hacılı, İbrahim İbrahimli, Demokrat Parti ADP Genel Sekreteri Serdar Celaloğlu, Yukarı Karabağ Gazileri Derneği Başkanı Etimad Esadov gibi isimler bulunuyor. 
     Sözü edilen cezaevinde muhalefet yanlısı yaklaşık 100 kişi bulunurken, açlık grevine katılanların sayısının 50'yi aştığı öğrenildi. 
     Bu arada, Nesimi Bölge Mahkemesi, seçimlerden sonra meydana gelen olaylar nedeniyle Bakü'de cuma camisi imamı İlgar İbrahimoğlu ve Müsavat Partisi üyesi Nizami Azizli hakkında da tutuklama kararı verdi. 
     İbrahimoğlu ve Aziz'in de muhalefet tutuklularının toplandığı Bayıl cezaevine gönderilmesi bekleniyor. 
     
</TEXT>
</DOC>
