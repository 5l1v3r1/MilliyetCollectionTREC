<DOC>
<DOCNO> 160252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur32.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilenen Gülhane Parkı, törenle açıldı... 
</HEADLINE>
<TEXT>

     Yeniden elden geçirilen tarihi Gülhane Parkı, Makedonya Kültür Bakanı Blogoj Stefanovski, İstanbul Büyükşehir Belediye Başkanı Ali Müfit Gürtuna ve Atina Belediye Başkanı Dora Bakoyannis'in katıldığı törenle açıldı. 
     Törendeki konuşmasına, ''Ben bir ceviz ağacıyım Gülhane Parkı'nda'' dizelerinin yer aldığı Nazım Hikmet'in şiirini okuyarak başlayan Gürtuna, İstanbul'un hem kültürel, hem de fiziki mekan eserleriyle bir mozaik olduğunu ve Gülhane Parkı'nın da bu mozaiğin parçalarından birini oluşturduğunu söyledi. 
     Gürtuna, 90 yıl önce zamanın belediye başkanı Cemil Topuzlu'nun Gülhane'de halka açık bir park olarak ilk düzenlemeyi yaptığını, ancak aradan geçen sürede parkın pörsüdüğünü, birçok salaş yapılar ve büfelerin yapıldığını, tabii dokunun bakımsız hale geldiğini kaydetti. 
     Başbakan Erdoğan'ın belediye başkanlığı döneminde parkın tarihi, doğal ve kültürel mekan dokusunun uygun olarak yeniden düzenlenmesi için proje hazırlandığını, ancak Anıtlar Kurulu'ndan onayın geç çıkması nedeniyle 2 yıl önce çalışmalara başlandığını anlatan Gürtuna, çalışma kapsamında tarihi ağaçların bakımının yapıldığını, salaş bütün binaların yıkıldığını, yolların yeniden düzenlenerek granit taşlarla kaplandığını anlattı. 
     Gürtuna, ''Gülhane, ismine uygun güllerle donatıldı. 40 bin çiçek ve yer örtüsü bitki ile 34 değişik türde 80 bin fidan dikildi. Otomatik sulama sistemi ile aydınlatma sistemi kuruldu. Özel güvenlik sistemleri oluşturuldu. Böylece gece geç saatlere kadar gençlerimiz, kadınlarımız, çocuklarımız rahatlıkla gezebilecekler'' dedi. 
     
     ATATÜRK'E BAŞÖĞRETMENLİK UNVANININ VERİLDİĞİ PARK 
     Mustafa Kemal Atatürk'e başöğretmenlik unvanının da Gülhane Parkı'nda verildiğini hatırlatan Gürtuna, ''Ümit ediyorum ki bu mekan bundan sonra daha iyi korunur'' diye konuştu. 
     Gürtuna, parkta tarihi binaların bulunduğu bir sokağı ''Kültür Sokağı'' olarak yeniden düzenleyeceklerini, sarnıç içinde yer alan akvaryumun kaldırılarak sarnıcın bakıma alındığını, ayrıca hayvanat bahçesinin de kaldırıldığını söyledi. 
     Florya sahilinde dünyanın sayılı akvaryumlarından birinin inşasına bu yıl başlanacağını kaydeden Gürtuna, Gaziosmanpaşa'da da 1.5 milyon metrekarelik alana yarı safarili Avrupa'nın en büyük hayvanat bahçesini inşa edeceklerini bildirdi. 
     
     ATİNA BELEDİYE BAŞKANI 
     Atina Belediye Başkanı Dora Bakoyannis de, İstanbullulara Atina insanlarından işbirliği mesajı getirdiğini söyledi. 
     İstanbul'u daha yeşil ve temiz gördüğünü belirten Bakoyannis, bu kentte olduğu zaman İstanbulluların ne hissetiğini anladığını, Türk sanatçılarını dinlediği zaman da Atina'daki sanatçıları dinlemiş gibi olduğunu kaydetti. 
     Bakoyannis, Atina ile Türkiye'deki depremlerden sonra iki halkın birbirine yaklaştığını belirterek, Gürtuna'yı 2004'de yapılacak Olimpiyat Oyunları'ndan önce Atina'ya davet etti. 
     
     AKPINAR ''İMARA 'DUR' DENİLMELİ'' 
     Törende sanatçılar Cem Karaca ile Metin Akpınar da birer konuşma yaptı. 
     Akpınar, İstanbul'un çok bozulduğunu ve öncelikle imarına ''dur'' denilmesi gerektiğini belirterek, ''Her yeri imara açıp şehri 15-20 milyon yapmanın anlamı yok. Önce bir toparlayalım. Sonra gelsinler, o zaman onları daha iyi ağırlarız'' diye konuştu. 
     Hükümetin orman alanlarının satışından 25 milyar dolar gelir beklediğine de işaret eden Akpınar, ''İstanbul'daki 1 milyon 600 bin binanın depreme karşı güçlendirilmesi için 16 milyar dolar gerekiyor. Bu paradan 15 milyarını buraya harcasınlar, gelsinler benim canımı alsınlar'' dedi. 
     
     TÖRENDEN NOTLAR 
     Törende, Osmanlı dönemi kıyafetleri giyen tiyatro sanatçıları, Tanzimat Fermanı'nın 3 Kasım 1839'da Gülhane Parkı'nda okunmasını ve Cemil Topuzlu'nun parkta yaptığı konuşmayı canlandırdılar. Ayrıca Atatürk'ün başöğretmen olarak yansıtıldığı fotoğraf da tören alanında yer aldı. 
     Törene gelişleri sırasında Gürtuna, Bakoyannis ve Bakan Stefanovski, Osmanlı dönemine ait giysiler giymiş kişilerce karşılandı. 
     Gürtuna, tören öncesi konuklarıyla birlikte parkta oturarak boza, çay ve şerbet içti. 
     Bu arada Gürtuna tavşandan, Bakoyannis de güvercinden dilek çekti. Bakoyannis'in dileğinde ''Güzel ve mutlu bir haftasonu geçireceksin'', Gürtuna'nın dileğinde de ''İnsanlara güvendiğiniz için başınız derde giriyor'' yazısı çıkınca, Gürtuna dileğinin devamını okumadı. 
     Konuşmaların ardından Gürtuna ve konuklar kurdeleyi keserek parkın açılışını gerçekleştirdiler. 
     Törende Eyüp Mehteran Takımı'nın gösterisinin yanı sıra İstanbul Türküleri konseri verildi. 
     Tören boyunca halka yemek ve içecek servisi yapıldı. 
     
</TEXT>
</DOC>
