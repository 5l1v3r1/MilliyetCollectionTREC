<DOC>
<DOCNO> 198289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy07.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bombacı Çabuk Sartre hayranı' 
</HEADLINE>
<TEXT>

   The Guardian gazetesi, bombacıların Kürt kökenine dikkat çekti. Mesut Çabuk'un ise varoluşçu felsefeden etkilendiğini yazdı 
      DIŞ HABERLER SERVİSİ 

   
   İngiltere'de yayımlanan The Guardian gazetesi, İstanbul'daki sinagoglara saldıran Gökhan Elaltuntaş ve Mesut Çabuk ile Levent ve Beyoğlu'nda bombaları patlatan Azad Ekinci ve Feridun Uğurlu'nun Bingöllü Kürt kökenli Türk vatandaşları olduğuna dikkat çekti. 
   Bingöl'de güvenlik güçlerinin ve yoksulluğun baskısının, gençleri kökten dinci İslamcı hareketlere yönelttiğini öne süren gazete, PKK ile mücadele için Hizbullah'a 20 yıldan fazla destek verdiğini de yazdı. 
   
   Babası PKK'lıydı 
   Gazete, intihar komandolarının Kürt kökenli oldukları için baskı görerek yetiştiklerini, babası PKK'lı olduğu için öldürülen Ekinci ve varoluşçu felsefeden etkilenen, Jean Paul Sartre'ın kitaplarını okuyup yazara tutkuyla bağlanan Çabuk'un, birlikte tarikatlarla tanışıp Bosna, Afganistan ve Çeçenistan'a savaşmaya gittiklerini belirtti. Bingöllü gençlerin ekonomik yoksunluklar ve işsizlik nedeniyle "nihilist" olduğunu belirten gazete, kaybedecek bir şeyi olmayan bu gençlerin El Kaide'nin ağına düşmeye meyilli olduklarını, Hizbullah üyesi olarak ya da Pakistan'a gidip El Kaide üyeleriyle birlikte eğitim alarak ailelerine para gönderebildiklerini yazdı. 
   
   
   
   
   
</TEXT>
</DOC>
