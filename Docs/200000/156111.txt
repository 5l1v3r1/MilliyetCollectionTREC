<DOC>
<DOCNO> 156111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yazar/bila.html </URL>
<DATE> 2003/05/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Akdeniz ekseni 
</HEADLINE>
<TEXT>

     Yunanistan'dan sonra İtalya'nın dönem başkanlığı. Ankara, İtalya'yı Kopenhag Zirvesi'nde en önemli destekçilerinden sayıyor. Öcalan'ın İtalya'da kaldığı dönemde Başbakan Dellama'nın tutumu yüzünden bozulan iki ülke ilişkileri düze çıkmış durumda. Ankara, o dönemden kalan pürüzlerin giderildiğini düşünüyor. 
     Başbakan Tayyip Erdoğan, İtalya Başbakanı Berlusconi'yi nasıl karşılamaya hazırlanıyor Ankara, Roma'ya ne gibi mesajlar verecek 
     Bu sorulara yanıt bulmak için dün Ankara'da yaptığımız temaslar sonucunda ortaya şu mesaj çıktı 
     Ankara, Roma'ya Avrupa'yı "Akdeniz ekseni"ne kaydırmayı önerecek.AVrupa Birliği'ne "Akdeniz ekseni"nin öncülük etmesini isteyecek. Fransa, Almanya, İngiltere'ye göz ardı etmeden, İtalya, İspanya, Yunanistan, Türkiye eksenli bir öncülük ve etkinlik ekseni oluşturma projesini gündeme getirecek. Bu eksene Doğu Avrupa ülkelerinin de katkı vermesiyle, Avrupa Birliği'nin Akdeniz ve Doğu Akdeniz'de güvenli ve etkin bir çekim ve yönlendirme merkezi oluşturabileceği düşüncesi işlenecek. 
     Bu yaklaşım, Avrupa Birliği içinde, Avrupa Birliği'ne alterantif bir oluşum içerisinde değil, özellikle Türkiye'nin "Akdeniz ekseni"nde Avrupa Birliği'ne sağlayacağı bölgesel katkılar açısından vurgulanacak bir yaklaşım olarak görülüyor. 
     Ankara, Berlusconi'nin bu yaklaşıma sıcak olduğunu düşünüyor. Yunanistan'dan da aynı yönde mesajlar geldiği belirtiliyor. 
     Başbakan Erdoğan'ın İtalya Başbakanı Berlusconi'ye Avrupa Birliği'nin tek dinli bir oraganizasyon değil, çok dinli ve çok kültürlü bir oluşum niteliği taşıması ve bundan da önemlisi bir siyasi değerler bütünü olarak görünmesi gerektiğini de aktaracak. 
     Keza, Avrupa medeniyetinin antik kökenlerinden biri Roma ise, diğerinin ise İstanbul olduğu da anımsatılacak. 
     Ankara, İtalya'nın dönem başkanlığı'nda Türkiye'nin AB'ye üyeliği konusunda somut adımlar atılacağı beklentisi içinde. 
     Ankara bu süreçte demokratik adımlar atmayı sürdürme karalılığında. Kopenhag kriterleri açısından önemli bir sorun kalmadığını düşünen Erdoğan hükümeti, 6. paketi de Haziran ayı içinde yasalaştırmayı düşünüyor. Bu paketle Terörle mücadele Yasası'yla. Dini vakıflara ilişkin düzenlemeler önem taşıyor. Ayrıca, daha önce yapılan düzenlemelerin uygulanmasına da hız verilecek. 
     Kıbrıs'ta başlayan yeni süreçte psikolojik üstünlüğün Türk tarafında olduğu da Ankara'nın önemsediği bir durum. Bu atmosfer ve zemin üzerinde Kıbrıs sorunun daha kolay çözülebileceği düşüncesi hakim. Berlusconi'ye Kıbrıs'taki yeni süreç ile TürkiyeAB ilişkilerine ivme kazandırılması önerilecek. 
     Ankara, yaz aylarında Kıbrıs ve AB konusunda yeni bir atak başlatma hazırlığında... 
     
     
     

</TEXT>
</DOC>
