<DOC>
<DOCNO> 165642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo22.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Almanya'ya gitti... 
</HEADLINE>
<TEXT>

     Galatasaray'da geçen sezon kiralık olarak forma giyen milli futbolcu Ümit Davala ile menajeri Ahmet Bulut, SVWerder Bremen takımıyla transfer görüşmesi yapmak için Almanya'ya gitti. 
     Atatürk Havalimanı Dış Hatlar Terminali'nde basın mensuplarının sorularını yanıtlayan Ümit Davala, SV Werder Bremen takımından çağrı aldıklarını ifade ederek, '''Aramızda bir ön görüşme oldu. Bunun üzerine bizi davet ettiler. Şimdi yüzyüze konuşmaya gidiyoruz. Bugün herşey belli olur'' dedi. 
     Ümit Davala, daha önce bonservisinin bulunduğu İtalya'nın FC Inter takımıyla yaptığı görüşmenin medyada yanlış yorumlandığını belirterek, ''Inter ile gelecek sezon için görüştüm. Onlar da olumlu baktılar. Bu sadece bir görüşme oldu beni alın gibi bir olay değil'' diye konuştu. 
     Ümit'in menajeri Ahmet Bulut ise SV Werder Bremen ile yaptıkları ön görüşmenin olumlu geçtiğini, Fransa'dan bir takımdan da çağrı aldıklarını, ancak öncelikle Alman takımıyla masaya oturacaklarını bildirdi. 
     
</TEXT>
</DOC>
