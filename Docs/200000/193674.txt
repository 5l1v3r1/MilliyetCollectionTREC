<DOC>
<DOCNO> 193674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yasam/yas07.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BİLSAT - 1 'gözüyle' İskenderun Körfezi 
</HEADLINE>
<TEXT>

      ÖNAY YILMAZ İstanbul 
   
   Rusya'dan uzaya 27 Eylül 2003'te fırlatılan ilk Türk yapımı mini uydu, ilk fotoğraflarını göndermeye başladı. TÜBİTAK'a bağlı Ankara'daki Bilgi Teknolojileri ve Elektronik Araştırma Enstitüsü BİLTEN yetkilileri de, uydumuzun görüntülediği İskenderun ve körfezinin fotoğrafını Milliyet'e gönderdi. Bilsat - 1'in uzayda başarıyla yerini almasından sonra da ilk işbirliği önerisi, Ukrayna'dan geldi. BİLTEN Müdürü Prof. Dr. Erol Kocaoğlan, 14 milyon dolara mal olan Bilsat1 uydusunun Türkiye üzerinden günde iki defa geçeceğini belirterek, Çoban ve Gezgin adlı yüksek çözünürlüklü iki kameradan elde edilecek görüntülerin, çevre kirliliğinden tarımda ürün rekoltesinin incelenmesine, kent planlamadan doğal afetlerin yol açtığı hasarın ölçülmesine kadar birçok alanda kullanılabileceğini söyledi. 
   
   
</TEXT>
</DOC>
