<DOC>
<DOCNO> 177232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimisi banko, kimisi kayıp İşte Cimbom'un yenileri... 
</HEADLINE>
<TEXT>

     Galatasaray'da bu sezon transfer edilen futbolculardan 4'ü henüz resmi maçlarda ilk 11'de oynama şansı bulamazken, Tamas da yarattığı düş kırıklığının ardından yedek kulübesine çekildi. 
     Sarı-kırmızılı ekibe transfer olurken forma giyme umudu taşıyan futbolculardan özellikle Orhan Ak, ilk 3 resmi maçta toplam 1 dakika dahi oynayamadı. Hazırlık maçlarındaki iyi performansı ile dikkat çeken bu futbolcu, Teknik Direktör Fatih Terim tarafından henüz resmi maçlarda sahaya sürülmedi. 
     Galatasaray'ın Diyarbakırspor'dan transfer ettiği Ömer de forma şansı bulmakta zorlanan futbolcular arasında yer aldı. Diyarbakırspor ve CSKA Sofya maçlarında oynamayan Ömer, sarı-kırmızılı formayı resmi bir maçta, ilk kez Gaziantepspor karşılaşmasının son 10 dakikasında giyebildi. 
     Geçen sezon Gaziantepspor'un başarılı futbolcuları arasında gösterilen Murat Erdoğan ise Galatasaray'a geri dönüşünde yine oynama şansı bulamıyor. Murat, bu sezon yapılan Diyarbakırspor, CSKA Sofya ve Gaziantepspor maçlarında sadece 1 dakika sahada kalabildi. Murat, CSKA Sofya ile oynanan Şampiyonlar Ligi 3. ön eleme turu ilk karşılaşmasının son dakikasında forma şansı buldu. 
     Fenerbahçe'den transfer edilen Abdullah Ercan ise sakatlığı nedeniyle henüz forma giyemedi. 
     
     TAMAS KULÜBEYE 
     Galatasaray'da yeni transfer Tamas ise Diyarbakırspor maçının ilk yarısında defanstaki hataları sonrasında yedek kulübesine çekildi. 
     Teknik Direktör Terim, kötü performansın faturasını bu futbolcuya çıkarırken, Rumen oyuncuya CSKA Sofya ve Gaziantepspor maçlarında forma vermedi. Bu oyuncunun yerine sahaya tecrübeli kaptan Bülent Korkmaz çıktı. 
     
     PRATES, FRANK DE BOER VE HAKAN ŞÜKÜR VAZGEÇİLMEZ 
     Galatasaray'ın bu sezon transfer ettiği 8 futbolcudan 3'ü, ilk 11'de kolayca kendilerine yer buldu. 
     Prates ve Frank De Boer, oynanan 3 resmi karşılaşmada da 90'ar dakika sahada kalırken 270 dakika , Hakan Şükür ise sadece CSKA Sofya maçının son dakikasında oyundan alındı. Hakan toplamda 269 dakika forma giyerken, attığı 3 golle dikkat çekti. 
     
</TEXT>
</DOC>
