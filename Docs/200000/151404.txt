<DOC>
<DOCNO> 151404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo19.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Beşiktaş maçına kilitlendi... 
</HEADLINE>
<TEXT>

     Elazığspor, Beşiktaş maçının hazırlıklarına, Yardımcı Antrenör Ömer Faruk Gökçe yönetiminde bugün başladı. 
     Kulüp Başkanı Baki Aydın, Beşiktaş maçının temposu yüksek bir müsabaka olacağını belirterek, karşılaşma sonrasında gülen tarafın Elazığspor olacağını savundu. 
     Aydın, İlhan'ın cezalı olmasını avantaj olarak görmediğini belirterek, Beşiktaş'ın durumunun kendilerini ilgilendirmediğini söyledi. 
     Gençlerbirliği maçında aldıkları yenilgiyi unuttuklarını ve tek düşüncelerinin Beşiktaş maçından puan ya da puanlar almak olduğunu kaydeden Aydın, Teknik Direktör Milorad Mitroviç'in, evraklarının eksik olması nedeniyle Gençlerbirliği maçında takımın başında olmadığını bildirdi. 
     Aydın, şöyle konuştu 
     ''Beşiktaş maçı bizim için temposu yüksek bir müsabaka olacak ve maç sonunda gülen taraf biz olacağız. İlhan'ın cezalı olmasını bir avantaj olarak görmüyorum ve Beşiktaş'ın durumu da bizi ilgilendirmiyor. Gençlerbirliği maçını geride bıraktık ve bu maçın tartışmasının yapılmasını gereksiz buluyorum. Tek düşüncemiz Beşiktaş maçında iyi bir oyun ortaya koyarak sahadan puan ya da puanlarla ayrılmak. Bunun sonucunda da ligde kalıcı olmak. Teknik Direktör Mitroviç'in Gaziantepspor ile bazı sorunları var. Bu sorunlar henüz giderilemedi. Gençlerbirliği maçında da bu nedenle takımın başında bulunamadı. Mitroviç'le resmi sözleşmemizi geçen hafta imzaladık.'' Beşiktaş'ın şampiyonluğa oynayan bir takım olduğunu hatırlatan Aydın, kendilerinin alt sıralardan kurutulup ligde kalmak için mücadele edeceklerini ve bu maçı kazanmak zorunda olduklarının bilincinde olduklarını belirterek, sadece Beşiktaş maçında geçerli olmak üzere bilet fiyatlarında değişiklik yaptıklarını ifade etti. 
     Kulübe gelir getirmek için düzenlenen eşya piyangosu biletlerinin maça gelmek isteyen taraftara maç biletiyle birlikte satılacağını kaydeden Aydın, yapılan bu değişiklikle Beşiktaş maçında bilet fiyatlarının kale arkası 10, maraton 15 ve kapalı tribünün ise 20 milyon lira olacağını açıkladı. 
     





</TEXT>
</DOC>
