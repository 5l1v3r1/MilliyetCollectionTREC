<DOC>
<DOCNO> 155719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/ekonomi/eko09.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
T. Telekom, Aria’dan ciddi teklif bekliyor 
</HEADLINE>
<TEXT>

     Türk Telekom Yönetim Kurulu Başkanı Erkan Akdemir, Aria’nın Aycell’e olan ilgisi konusunda, "Bizim açımızdan böyle bir niyetlerinin olması hoş. Ama resmen müzakerelere başlamadık. Karşı taraftan niyet beyanı var ama bu niyet beyanının altını dolduracak ciddi bir şeyler bekliyoruz" diye konuştu. 
     Akdemir, uluslararası telefon operatörlerinin T. Telekom ve Aycell ile ilgilendiklerini belirterek bu çerçevede görüşmeler yapacaklarını bildirdi. Akdemir, Irak’taki telekom yatırımları ile ilgilendiklerini de kaydetti. 
     
     Hisseye dönüşebilir tahvil öncelikli 
     T. Telekom’un özelleştirme planı, Bakanlar Kurulu’ndan çıktı. Plana göre, şirketin en az yüzde 51’i blok satış ya da halka arz veya her iki yöntem birlikte uygulanarak özelleştirilecek. Hisse senedine dönüştürülebilir tahvil ihracını öngören bir karar da onay için Cumhurbaşkanlığı’na gönderildi. 
     Özelleştirme için T. Telekom’un bağımsız denetim raporunun hazırlanması gerektiğinin vurgulayan Akdemir, bunu hazırlayacak danışmanı seçmenin ise Kamu İhale Kanunu nedeniyle geciktiğini ifade etti. Akdemir, bu gecikmenin hükümeti hisseye çevrilebilir tahvil konusuna doğru ittiğini kaydetti. Akdemir, "Değer tespit çalışması da haziran-temmuz gibi teslim edilecek" dedi. 
     

</TEXT>
</DOC>
