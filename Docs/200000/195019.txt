<DOC>
<DOCNO> 195019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun43.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, idamın kaldırılmasını öngören sözleşmeyi onayladı 
</HEADLINE>
<TEXT>

     Türkiye, Avrupa İnsan Hakları Sözleşmesi'nin AİHS barış zamanı idam cezasının kaldırılmasını öngören 6'ncı protokolünü bugün resmen onayladı. 
     Avrupa Konseyi'ndeki Daimi Temsilci Büyükelçi Numan Hazar, Türkiye'nin protokolü onayladığını gösteren belgeleri, Avrupa Konseyi Genel Sekreteri Walter Schwimmer'e, düzenlenen bir törenle takdim etti. 
     Büyükelçi Hazar, daha önce 15 Ocak 2003 tarihinde Türkiye adına protokole imza atmıştı. TBMM, protokolü Ağustos ayında onaylamıştı. 
     Türkiye'nin 6'ncı protokolü en geç imzalayan üye ülkelerden biri olması, Ankara ile Strasbourg arasında uzun süre sorun olmuştu. 
     Türkiye Rusya, Ermenistan ve Azerbaycan ile birlikte, AİHS'nin barış dışında, savaş halinde de idam cezasının kaldırılmasını öngören 13'üncü protokolüne şu ana kadar imza atmayan üye ülkeler arasında yer alıyor. 
     Avrupa'nın idam cezasından arındırılmış bir bölge olmasına büyük önem veren Avrupa Konseyi, gözlemci statüsüyle faaliyetlerine katılan ABD ve Japonya'da da idam cezasının kaldırılması için yoğun çalışmalarda bulunuyor. 
     
</TEXT>
</DOC>
