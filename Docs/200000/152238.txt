<DOC>
<DOCNO> 152238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/spor/aspo.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRILMA NOKTASI 
</HEADLINE>
<TEXT>

Şenol Güneş'in yerini beğenmeyerek tribünü terk etmesi federasyon yetkililerini çok kızdırdı, tecrübeli hocanın geleceği tartışılmaya başlandı 
     İpler kopuyor 
     ANTALYA'DAKİ kupa finali öncesi kendisine yer ayrılmadığı gerekçesiyle protokol tribününü terkeden Milli Takım Teknik Direktörü Şenol Güneş ile Futbol Federasyonu arasındaki ipler kopma noktasına geldi. Hiçbir federasyon görevlisinin Güneş'i geri çevirmek için çaba göstermemesi, tecrübeli hocanın Antalya Valisi Alaaddin Yüksel'in çabalarıyla ikna edilmesi, iki taraf arasındaki sorunları su yüzüne çıkardı. 
     
     'Biz işvereniz' 
     YÖNETİM Kurulu üyeleri Ata Aksu, Hüsnü Hayali, Osman Saka, Mukan Perinçek, Haşim Sayitoğlu, Selami Özdemir, Şeref Has, Bayram Yağcı ve Murat Aksu, şeref tribününde otururken Şenol Güneş'in görevlilerle tartıştığını gördüler. Güneş'in tavrını hakaret olarak algılayan yöneticiler, "Ben burada oturmam" sözüne tepki gösterdiler, "Bizim işveren olduğumuzu unutuyor. Bundan sonra kendisine Mehmet Atalay yer bulur" dediler. 
     
     'Ortada kriz yok' 
     GENÇLİK Spor Genel Müdürü Mehmet Atalay'ın ricasıyla ilk yarıyı izleyen ardından otele giden Şenol Güneş, "Ortada kriz yok" diye konuştu. Güneş, "Vali Alaaddin Yüksel ile iyi bir dostluğumuz var. Maç öncesi 'Sana yer ayırttım. Beraber otururuz' dedi. Gittim, yer yok. Belim ağrıyor, 15 dakika ayakta bekledim. Gösterilen yerden sahanın yarısı gözüküyordu. Kızanlar, milli takım hocası nerede oturmalı onu söylesinler" açıklamasını yaptı. 
     
     Para sorun oldu 
     FEDERASYONDAN alacağı prim ve ödemelerin Digitürk tarifesi, yani dolar kurunun 1 milyon lira baz alınarak verilmesinden rahatsızlık duyduğu bilinen Şenol Güneş'in önceki akşamki tavrının, federasyonu alternatif arayışına iteceği iddia edildi. Bir süre önce milli takımlar için Levent'te kiralanan binaya tüm birimlerin yerleşmesine karşın, Güneş'in ısrarla gitmemesi federasyona alınmış bir tavır olarak değerlendirildi. n CEMAL ERSEN 
     
Üç alternatif      MİLLİ Takım'ın Slovakya ile oynayacağı Avrupa Şampiyonası Grup Eleme maçının Şenol Güneş'in son şansı olduğu iddia edildi. Ay - Yıldızlı ekibin kötü bir sonuç alması halinde tecrübeli hoca ile yolların ayrılacağı belirtildi. Başkan Haluk Ulusoy'un, Samet Aybaba, Mustafa Denizli ve Raşit Çetiner isimleri üzerinde durduğu öğrenildi. Bu arada Güneş'e gönderilmesi halinde 600 bin dolar tazminat ödenecek. 
     


SPOR 



























</TEXT>
</DOC>
