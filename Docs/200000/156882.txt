<DOC>
<DOCNO> 156882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel Sivasspor'dan çekinmiyor... 
</HEADLINE>
<TEXT>

     İkinci Futbol Ligi A Kategorisi'nde mücadele veren Çanakkale Dardanelspor, hafta sonunda deplasmanda yapacağı Sivasspor maçına iddialı hazırlanıyor. 
     Sivasspor maçının hazırlıklarını Antalya'da sürdüren Çanakkale Dardanelspor'da, kulüp genel menajeri Nahit Güzel, ligin son 2 haftasına stressiz bir ortamda girdiklerini ve bu olumlu durumun futbollarına da yansıyacağına inandıklarını bildirdi. 
     Rakiplerinin Birinci Süper Lig'e çıkma mücadelesi verdiğini ve kendilerine karşı hırslı oynayacaklarının bilincinde olduklarını da hatırlatan Güzel, ''Biz ise ligde kalma mücadelesinde avantajlı bir konumda olduğumuz için bu karşılaşmaya rahat bir ortamda çıkacağız. Tabii bu da futbolumuzu olumlu etkileyecek. Sivasspor maçına puan için çıkacağız ama herşeyden önemlisi rakibimiz karşısında iyi futbol sergilemeyi amaçlıyoruz'' dedi. 
     Güzel, Antalya kampının yarın sona ereceğini ve buradan Sivas'a geçeceklerini sözlerine ekledi. 
     
</TEXT>
</DOC>
