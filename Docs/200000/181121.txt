<DOC>
<DOCNO> 181121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur30.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yargıtay Başkanı'na kızdı Çirkin ve olumsuz 
</HEADLINE>
<TEXT>

     Başbakan Recep Tayyip Erdoğan, din ve vicdan özgürlüğünü savunmanın, hiçbir zaman din devleti kurmak anlamı taşımayacağını söyledi. 
     2003-2004 adli yılının açılış töreninin ardından, Yargıtay Başkanı Eraslan Özkaya'nın makamına geçen Erdoğan, daha sonra, Yargıtay'dan ayrılırken gazetecilerin sorularını yanıtladı. 
     Bir gazetecinin, Yargıtay Başkanı Eraslan Özkaya'nın ''sınırsız din ve vicdan özgürlüğü isteyenlerle, İslami devlet kurma heveslilerinin aynı amaçta birleştiği'' yönündeki sözlerini hatırlatarak, değerlendirmesini sorduğu Erdoğan, şöyle konuştu 
     ''Çirkin ve olumsuz bir yaklaşım. Şimdi bir dinin mensubuysanız, farklı bir dinin mensubu olduğu alana giremezsiniz. İnancınız gereği neyse, bu inanca saygı duymak yönetimlerin görevidir. Bunu her yerde söylüyoruz. Din ve vicdan özgürlüğünü savunmak, hiçbir zaman din devleti kurmak değildir. Bunu böyle değerlendirmek çok yanlıştır. Kaldı ki şu anda yaşanan süreçte gerek Türkiyemizde gerekse batıda gerek dünyada tamamıyla dinlere saygılı olan bir anlayışının egemen kılınması, aynı şekilde düşünceye, örgütlenmeye saygılı yapıların, özgürlüklerin oluşmasına fırsat verilmesi, devamlı olarak bunların imkanını hazırlayan böyle bir gayretin içindeyiz. Türkiye'de böyle bir derdin sıkıntısının içinde olan yok. Onun için de bunu sürekli pişirip pişirip ülkenin gündemine taşımanın gereği yok.'' Erdoğan, Özkaya'nın Anayasa'nın değiştirilmesi konusundaki sözlerinin hatırlatılması üzerine şunları kaydetti 
     ''Bu konuyla ilgili Türkiye'de zaten bir konsensüs var. Tabii neresi değişmesi lazım, neresi değişmemesi lazım, onunla ilgili çalışmalar zaten yapılıyor. Ama bunun toplumsal bir konsensüs içerisinde gerçekleştirilip, zaman zaman farklı ifadelerin veya farklı yaklaşımların olmasının önünü almak lazım, engellemek lazım. Onun için de bir toplumsal mutabakat gerekir diye düşünüyoruz. Çalışmalar zaten devam ediyor. Toplumsal mutabakat sağlandığı takdirde sağlıklı bir geçiş gerçekleşebilir diye düşünüyorum.'' Bir gazetecinin, Özkaya'nın ''yargı denetimi dışında hiçbir kuruluşun kalmamasına'' ilişkin sözlerinin hatırlatılması üzerine de Erdoğan, ''Şimdi o tabii farklı bir şekilde müzakere edilebilecek bir konu. Ona da saygı duyarız ama bunu farklı yaklaşımlarla değerlendirenler de var. Yargı denetiminin işlevi farklı, onun yanında denetim kuruluşlarının işlevi farklı. Bunları ele alırsak, bu yorumları iyi değerlendirmek, buna göre adım atmakta fayda var'' diye konuştu. 
     Erdoğan, adli yıl açılış törenlerinde yargının sorunlarından yakınıldığı anımsatılarak, ''Bu sorunları çözecek mevkiide bulunan bakanlar da şikayetçi oluyorlar. Yargının sorunları nasıl çözülecek '' şeklindeki soruya şu yanıtı verdi 
     ''Yargının bu açıklamaları haklıdır. Tespitleri yerindedir. Bu tür sıkıntı ve sorunlar var. Fakat Türkiye Cumhuriyeti Hükümeti olarak bu sorunların çözümüne yönelik adımları atmış bulunuyoruz. Geçen yılın bütçesinde de maalesef bu sıkıntı yine oldu. Ama inanıyorum ki kucağımızda nasıl bir Türkiye bulduğumuzu sizler de en az benim kadar biliyorsunuz. 2004 yılı bütçesinde bu iyileşme gerek nakdi noktada gerekse ayni noktada gelişerek devam edecektir. Ve 2004, bu noktada ciddi adımların atıldığı bir yıl olacaktır diye bunun müjdesini verebilirim.'' 
     
</TEXT>
</DOC>
