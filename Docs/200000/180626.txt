<DOC>
<DOCNO> 180626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko07.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan bakanlara 'yarım proje' uyarısı 
</HEADLINE>
<TEXT>

   Başbakan Erdoğan, özellikle duble yol projelerinin hızlanmasını istedi 
   ABDULLAH KARAKUŞ Ankara 
   
   Başbakan Recep Tayyip Erdoğan, önceki gün Sivas'ta yapılan Bakanlar Kurulu toplantısında kabine üyelerine, "projelerin yarım bırakılmaması" talimatı verdi. 
   Projelerin bir an önce bitirilmesini isteyen Erdoğan, "özellikle duble yol projemize hız kazandırılması gerekir" dedi. Erdoğan başkanlığındaki toplantıda bakanlar ise projelerinin son durumunu ve karşılaştıkları sorunları anlattı. 
   Erdoğan, projelere hız kazandırılmasını isteyerek, "Vatandaş bizden hızlı iyileştirmeler bekliyor. Oturmadan, gece gündüz çalışmamız gerekiyor. Duble yol çalışmasının ne kadar gerekli olduğunu yaşanan kazalar bir kez daha ortaya koyuyor" diye konuştu. 
   
   İş taleplerini geri çevirin 
   Ekonominin günden güne iyiye gittiğini, devletin üzerindeki yüklerin azaltılması gerektiğini kaydeden Erdoğan, bakanlarından "beni işe al" taleplerini geri çevirmelerini isteyerek, şunları söyledi 
   "Artık biz bu işleri yapmamalıyız. Bu devir kapanmalı. Çünkü bu ülkeyi böyle iflas ettirdiler. Oy alacağız diye sakın işe almayın. Yapamayacağınız hiçbir söz söylemeyin. Gerçekçi olun ve halka her şeyi açıkça anlatın. Günü kurtarmak için yapılan hareketler ekonominin gelecekte kötüye gitmesine neden olur. Birkaç sene hepimizin dişimizi sıkacağız. Üç sene sonunda vatandaş da cebinin dolacağını görecektir." 
   
   
</TEXT>
</DOC>
