<DOC>
<DOCNO> 173362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur11.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP, parti programını yeniliyor... 
</HEADLINE>
<TEXT>

     DSP programının, Genel Başkan Bülent Ecevit'in isteğiyle, ''gelişen ve değişen ülke ve dünya koşullarına göre yenileneceği'', bu amaçla kurul oluşturulduğu bildirildi. 
     DSP'den yapılan yazılı açıklamada, bir süre önce gerçekleştirilen Parti Meclisi toplantısında, Ecevit'in isteği üzerine, parti programının, ''temel ilkeler korunarak, gelişen ve değişen ülke ve dünya koşullarına göre yenilenmesine karar verildiği'' belirtildi. 
     Bu çerçevede, DSP Genel Merkezi'nde Genel Başkan Yardımcısı Zeki Sezer'in eşgüdümünde ''Parti Programı Kurulu'' oluşturulduğu belirtilen açıklamada, kurulun, çalışmalarını kısa sürede sonuçlandıracağı kaydedildi. 
     Açıklamada, DSP'li eski bakan, milletvekili ve milletvekili adaylarından Prof. Dr. Hüseyin Pazarcı, Prof. Dr. Şükrü Sina Gürel, Prof. Dr. Nami Çağan, Prof. Dr. Hikmet Sami Türk, Prof. Dr. Necdet Tekin, Prof. Dr. Mehmet Kocabatmaz, Masum Türker, Melda Bayer, Ayşe Gürocak, Emrehan Halıcı, Osman Kılıç ve Harun Öztürk'ün yer aldığı kurulda, Ecevit'in isteği üzerine ODTÜ'de siyaset bilimi alanında öğrenim gören Emrah Konuralp isimli 19 yaşında öğrenciye de görev verildiği ifade edildi. 
     DSP Parti Programı Kurulu'nun, çalışmalarını tamamladıktan sonra Genel Başkan Ecevit ile biraraya geleceği ve programa son şeklinin verileceği bildirildi. 
     
</TEXT>
</DOC>
