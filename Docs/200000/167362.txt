<DOC>
<DOCNO> 167362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur19.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asfaltta sucuklu yumurta pişti... 
</HEADLINE>
<TEXT>

     Şanlıurfa'da hava sıcaklığının 44 dereceye ulaşmasıyla Siverek'te esnaf, iddia üzerine güneş ışınlarından faydalanarak asfaltta sucuklu yumurta pişirerek yedi. 
     Türkiye'yi etkisi altına alan ve özellikle Güneydoğu Anadolu Bölgesi'nde çöl sıcaklarının başlamasıyla 44 dereceye ulaşan aşırı sıcaklar, vatandaşları evlerine hapsediyor. İşyerlerini açarak sıcakta müşteri bekleyen esnaf da birbirleriyle çeşitli bahislere giriyor. 
     Esmer Çayı Mahallesi esnafı Nurettin Topal ve komşusu Ali Şirin de sıcak havada asfaltta sucuklu yumurtanın pişip pişmeyeceği konusunda bahse girdiler. Topal, işyerinden getirdiği tepsiye, sucuk doğrayıp yumurta kırarak, asfaltta bıraktı. 
     Güneş ışınlarının dik olarak ulaştığı saatlerde gerçekleşen iddiada, 20 dakika asfaltta bekleyen sucuk ve yumurta iyice pişerek yenilecek kıvama geldi. 
     Şanlıurfa Meteoroloji Bölge Müdürü Hasan Altunpak, A.A muhabirine yaptığı açıklamada, bölgede sıcaklığın 44 dereceye ulaştığını belirterek, ''En yüksek hava sıcaklığı 2000'de 46,8 dereceye ulaşmıştı. Çöl sıcaklıkları, Pazar gününden itibaren bölgemizi terk edecek, sıcaklar mevsim normallerine dönecek. Vatandaşlar, mecbur kalmadıkça 11.00 ile 15.00 saatleri arasında dışarıya çıkmamalıdır'' dedi. 
     
</TEXT>
</DOC>
