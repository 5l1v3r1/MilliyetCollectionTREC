<DOC>
<DOCNO> 173539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur04.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Top oynarken camını kıran çocuğu bıçaklayarak öldürdü 
</HEADLINE>
<TEXT>

     Eminönü'nde top oynarken evinin camını kıran çocuklara sinirlenen bir kişi, bir çocuğu bıçaklayarak öldürdü, diğerini de yaraladı. 
     Küçükpazar Hocagıyasettin Mahallesi Mehmetpaşa Camii Sokak'ta meydana gelen olayda, Süleyman Aydoğan 15 ile amcasının oğlu Mehmet Aydoğan 18 , evlerinin önünde top oynarken, komşuları Fesih Sincar'ın evinin camını kırdılar. 
     Camın kırılmasına sinirlenen Sincar, ekmek bıçağı ile dışarı çıkarak, Süleyman Aydoğan'ı sol kaburgasından, Mehmet Aydoğan'ı da omuz, diz ve yanağından bıçaklayarak yaraladı. 
     Yakınları tarafından Özel Esnaf Hastanesi'ne kaldırılmak istenen Süleyman Aydoğan, yolda can verdi. Mehmet Aydoğan ise Özel Esnaf Hastanesi'ndeki ilk müdahalenin ardından, önce Haseki Eğitim ve Araştırma Hastanesi'ne, daha sonra da Yedikule Göğüs Hastalıkları Hastanesi'ne sevk edildi. 
     Fesih Sincar'ın olayın ardından kaçtığını belirten polis yetkilileri, yakalanmasına çalışıldığını kaydettiler. 
     
</TEXT>
</DOC>
