<DOC>
<DOCNO> 175936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko29.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adidas, Türkiye'den memnun... 
</HEADLINE>
<TEXT>

     Adidas Salomon CEO'su Herbert Hainer, İstanbul'daki yönetim merkezinin başarısının tesadüfi olmadığını belirterek, ''1999 yılında Adidas Türkiye'nin kurulmasıyla daha da güçlenen işbirliğimizin ve Türkiye'ye duyduğumuz güvenin sonuçlarını almaya başladık'' dedi. 
     Hainer, Türkiye'yi ziyareti nedeniyle düzenlenen basın toplantısında yaptığı konuşmada, üretim, ihracat potansiyeli ve tüketici profiliyle Avrupa'nın en gözde pazarlarından biri konumunda bulunan Türkiye'nin çok genç, dinamik ve spora eğilimli bir nüfusa sahip olduğunu söyledi. 
     Hainer, Türkiye'nin Avrupa Birliği'ne dahil olmak adına gösterdiği çabalar ve uluslararası spor arenasında elde edilen başarılarla kendileri için son derece önemli bir ülke olduğunu söyledi. 
     Türkiye'nin Zone Middle'nin merkezi olmasının ülkenin stratejik öneminin bir sonucu olduğunu belirten Herbert Hainer, şunları kaydetti 
     ''İstanbul'daki yönetim merkezimizin bu başarısı tesadüfi değil. Uzun yıllara dayanan ve 1999 yılında Adidas Türkiye'nin kurulmasıyla daha da güçlenen işbirliğimizin ve Türkiye'ye duyduğumuz güvenin sonuçlarını almaya başladık. Ayrıca İstanbul satın alma ofisimiz her geçen gün gelişerek artan ihracat hacmiyle Türkiye ekonomisine de katkı sağlamaktadır.'' 
     
     ''BİRÇOK ZORLUK YAŞADIK'' 
     Hainer, Türkiye'de son 5 yılda ekonomik krizler ve deprem gibi birçok zorluk yaşadıklarını ancak 2002-2003 döneminde iki basamaklı rakamlarla büyümeye başladıklarını belirterek, ''2004'de de başarılı bir yıl geçirmeyi planlıyoruz'' dedi. 
     Türkiye'nin üretim yapan ana ülkelerden biri olduğunu kaydeden Hainer, Türkiye'den 45 ülkeye ihracat yapıldığını, 90 milyon dolar olan ihracat rakamını 100 milyon dolara çıkarmayı hedeflediklerini bildirdi. 
     Adidas Zone Middle Genel Müdürü Osman Ayaz da, kurulduğu 1999 yılından bu yana ilk kez bir Dünya Başkanı'nın ziyaretinin mutluluklarını artırdığını belirterek, Adidas'ın Türkiye açısından önemini anlattı. 
     Ayaz, ''1999 yılından itibaren Adidas Türkiye, göstermiş olduğu başarılı çalışmalar ve pazar liderliğinin getirmiş olduğu yüksek perakende standartlarıyla başka ülkelerin de yönetim ve spor pazarlarının yapılanması faaliyetlerini üstlenmiştir. 
     Adidas Türkiye, 'Zone Middle' olarak adlandırılan ve İsrail, Kıbrıs, Bulgaristan ve Romanya'dan oluşan bölgenin yönetim sorumluluğunu almıştır. Elde edilen bu başarının en büyük pay sahibi, çalışanlarımız, tedarikçilerimiz, tüm yurt çapına yayılmış 250'yi aşkın satış noktamız ve bayilerimizdir'' dedi. 
     
</TEXT>
</DOC>
