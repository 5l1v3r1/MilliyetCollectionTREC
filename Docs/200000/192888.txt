<DOC>
<DOCNO> 192888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur27.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Göletin suyunu boşaltıp, balıkları öldürdüler... 
</HEADLINE>
<TEXT>

     Kastamonu'nun Tosya İlçesi'ndeki Kösen Çayırı Göleti'nin suyunun tamamen boşaltılması sonucu, burada yaşayan aynalı sazan, alabalık ve kaya balıkları ölüme terk edildi. 
     Tosya Kaymakamı Mustafa Yiğit, konuyla ilgili yaptığı açıklamada, 200 dönümlük kullanma sahasına sahip Kösen Çayırı Göleti'ndeki ''acil vakalarda bile boşaltılmayan'' ve balıkların yaşaması için sınır konulan alandaki suların, kimler tarafından ve ne amaçla boşalttırıldığı hakkında soruşturma başlatacaklarını bildirdi. 
     Göletin ilçe için su toplama merkezi olduğunu ve turizm açısından da büyük önem taşıdığını ifade eden Yiğit, ''Suların boşaltılmasıyla göletin zemininde oluşan tahribatın ve burada ölen balıkların hesabını birilerinin vermesi gerekiyor. Konu hakkında gerekli araştırma yapıldıktan sonra soruşturma başlatacağız'' diye konuştu. 
     Kaymakam Yiğit, olaya müdahale ettiklerini ve su kapaklarının kapatılması için talimat verdiklerini kaydetti. 
     Tosya Belediyesi tarafından göledin beklenmesi için görevlendirilen bekçinin ise görev başında olmadığı öne sürüldü. 
     
</TEXT>
</DOC>
