<DOC>
<DOCNO> 181063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo06.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Devler Ligi'nde bize duyulan saygı ile gururlanıyoruz 
</HEADLINE>
<TEXT>

     Galatasaray Kulübü Başkanı Özhan Canaydın, Fransa'nın Monaco kentinde gerçekleştirilen Şampiyonlar Ligi kura çekiminde rakip takımların Galatasaray'a olan bakışını bir kez daha yakından görme imkanı bulduklarını söyledi. 
     Özhan Canaydın, sarı-kırmızılı kulübün yayın organı ''Galatasaray Dergisi''nin eylül ayı sayısında kaleme aldığı yazısında, takımların Şampiyonlar Ligi'nde 9. kez yer alarak bu ayrıcalıklı organizasyona en çok katılan takımlardan biri olma gururunu yeniden yaşamaya hazırlandığını ifade etti. 
     Kura çekiminde rakip takımların Galatasaray ismine duydukları saygıyı ve bu saygınlığın kendilerine yaşattığı gururu herkesle paylaşmak istediklerini anlatan Canaydın, şunları kaydetti 
     ''Bu gurur, taraftarımızdan futbolcularımıza, teknik heyetimizden idarecilerimize, tüm Galatasaray camiasına ait. Bize yöneltilen sorulardan, yapılan yorumlara, rakiplerimizin Galatasaray'ı ne kadar yakından takip ettiklerini ve bizi ne kadar iyi tanıdıklarını anlamak mümkün oldu. Ali Sami Yen Stadı'nda oynamayacakları, o boğucu atmosferi yaşamayacakları için memnun olduklarını bile dile getirdiler. Ben de değerli rakiplerimize çok yanıldıklarını, Ali Sami Yen ruhunun ve ambiansının, Atatürk Olimpiyat Stadı'nda aynen devam ettiğini, hatta 80 bin Galatasaraylının o atmosferi kat be kat yaşatacaklarını ifade ettim ve gülümsedim. Onların yüzündeki tebessüm bir anda donuverdi. Galatasaray taraftarının beni mahcup etmeyeceğinden ve Olimpiyat Stadı'nda Ali Sami Yen ruhunu sergileyeceklerinden emin olduğum için bu şekilde konuştum. Bazıları için Avrupalı olmanın bir hedef olduğu şu dönemde, bizim için gelenekselleşen, Galatasaray adının bir parçası olan Avrupalılık, sadece sportif başarılarla değil, tüm faaliyet alanlarımızda sergilemeye mecbur olduğumuz bir kriter haline dönüştü.'' Başkan Canaydın ayrıca, yeni Ali Sami Yen Stadı'nın inşa edileceğinden, Galatasaray'ın adına ve Avrupa'daki konumuna yakışır, herkesin kıskanacağı bir evi olacağından kimsenin şüphesi olmaması gerektiğini de sözlerine ekledi. 
     
</TEXT>
</DOC>
