<DOC>
<DOCNO> 157474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko10.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin 5. gözden geçirme için Türkiye'ye gelmesi bekleniyor... 
</HEADLINE>
<TEXT>

     Uluslararası Para Fonu IMF heyetinin, 5. Gözden Geçirme incelemesi için 20 Mayıs'ta Türkiye'ye gelmesi bekleniyor. 
     Edinilen bilgiye göre, Türkiye Masası Şefi Juha Kahkonen başkanlığındaki heyetin, 21 Mayıs'ta çalışmalara başlayarak, Haziran ayı başına kadar Türkiye'de kalabileceği belirtiliyor. 
     Kahkonen'den, Türkiye masası şefliğini devir alacak olan Rıza Moghadam'ın ise 6. Gözden Geçirme'den itibaren Türkiye'ye gelmeye başlayacağı belirtiliyor. 
     Haziran ayında tamamlanması beklenen 5. Gözden Geçirme'nin onaylanmasının ardından, IMF 500 milyon dolarlık diğer kredi dilimini de serbest bırakacak. 
     IMF'nin, Ankara'dan başlayacak olan temasları çerçevesinde, ilgili devlet bakanlılıkları, Hazine, Maliye, DPT, Merkez Bankası, BDDK ve Özelleştirme İdaresi Başkanlığı gibi kuruluşların yetkilileriyle görüşmesi bekleniyor. Heyetin, İstanbul'a da geçerek, burada özel sektöre ve bankacılık çevreleriyle görüşebileceği ifade ediliyor. 
     
     ELE ALINACAK KONULAR... 
     5. Gözden Geçirme çerçevesinde, IMF heyetiyle şu konuların ele alınması bekleniyor 
     ''Özelleştirmede belirtilen takvime uyulup uyulmadığı, vergi reformundaki gerçekleşmeler, sosyal güvenlik kuruluşlarına ilişkin reform gerçekleşmeleri, kamu harcama reformu, KİT'lere ilişkin yönetişim çerçevesinin güçlendirilmesi, toplam kamu sektörü istihdamının üçer aylık periyotlarla izlenmesi, İcra ve İflas Kanunu'na ilişkin reform paketi, bankalar, banka dışı finansal kuruluşlar ve varlık yönetim şirketlerince yapılacak olan ikinci-el kredi ve ipotek satışlarına KDV istisnası getirilmesi, bankaların karlılıklarının ve sermaye yeterlilik oranlarının sürdürülmesi amacıyla yapılan çalışmalar ve her iki tarafca da Türkiye-IMF gerekli görülmesi halinde, programın makro ekonomik projeksiyonları, ilave mali tedbir.'' 5. Gözden Geçirme'nin, Haziran ayı ortaları ya da sonunda, IMF İcra Direktörleri Kurulu'nda ele alınması bekleniyor. 2004 yılının sonunda tamamlanacak olan mevcut Stand By düzenlemesi çerçevesinde, IMF, toplam yedi defa gözden geçirme incelemesinde bulunacak. 
     
</TEXT>
</DOC>
