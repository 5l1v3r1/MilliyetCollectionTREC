<DOC>
<DOCNO> 192985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun08.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de porno sitelere girenlerin 3'te biri kadın... 
</HEADLINE>
<TEXT>

     ABD'de internette porno ve erotik sohbet sitelerine girenlerin üçte birinin kadın olduğu belirlendi. 
     Ev ve işyerlerinden internete bağlanan 40 bin kişinin katılımıyla araştırma yapan Nielsen NetRatings kuruluşu, Eylül ayında ABD'de 9,4 milyon kadının bu sitelere girdiğini açıkladı. 
     Maggie 42 adındaki bir kadın, kızını uyuttuktan sonra internette cinsel içerikli sitelerde saatler harcadığını söyledi. Pornografiyi, eski kocasını böylesine esir alan şeyin ne olduğunu anlamak isterken keşfettiğini belirten Maggie, bunun kendisinde bağımlılık yarattığını kabul etti. 
     Julie 29 adındaki bir kadın da, internette pornografinin düzenli cinsel yaşamında ikinci sırada yer almaya başladığını, haftada bir saat kadar bu sitelere girdiğini söyledi. 
     Kadınların giderek daha çok porno sitelerine girmesi bazılarınca endişeyle karşılanıyor. Today's Christian Woman isimli muhazakar derginin editörleri, kiliseye giden kadınların da pornografiyle ilgilendikleri yolundaki söylentiler üzerine yaptıkları araştırmada, kadın okuyucularının yüzde 34'ünün kendi istekleriyle porno sitelere girdiklerini belirlediler. 
     Derginin son sayısında, araştırmada elde edilen sonuçlar değerlendirilirken, ''online seks alışkanlığının sadece erkeklere özgü bir sorun olmadığının ortaya çıktığı'' kaydedildi. 
     Evlilik ve aile terapisi uzmanı Marnie Ferree de, internet pornografisinin ''kokain'' gibi cinsel bağımlılığa yol açtığını vurguladı. 
     ABD'de 1998'de ''Scarlet Letters'' isimli kadınlara yönelik erotik web sitesini açan Heather Corinna, kendisini bu alanda öncü olarak görüyor. Yüzlerce kayıtlı üyesi ve sohbet odalarında cinsel tartışmalar yapan binlerce izleyicisi bulunan Corinna, halen biri gençlerin cinsel eğitimine odaklanan 3 kadın internet sitesine sahip bulunuyor. 
     
</TEXT>
</DOC>
