<DOC>
<DOCNO> 167653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo02.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'tan ömürlük imza... Rüya gibi bir düğün... 
</HEADLINE>
<TEXT>

     A Milli Futbol Takımı ile İspanya'nın Real Sociedad takımının yıldız futbolcusu Nihat Kahveci, Pınar Kaşgören Kahveci ile İstanbul'da dünyaevine girdi. 
     Çırağan Sarayı'nda gerçekleştirilen düğünde çiftin nikahını Beşiktaş Belediye Başkanı Yusuf Namoğlu kıyarken, şahitliklerini ise Beşiktaş Kulübü Onursal Başkanı Süleyman Seba ile Futbol Federasyonu Başkanı Haluk Ulusoy yaptı. 
     Nikah öncesi düğün törenine alınmayan basın mensuplarına Çırağan Sarayı önünde poz veren çift, nikah kıyılan bahçeye ışık ve meşale gösterileri eşliğinde girdiler. 
     Yusuf Namoğlu evlenme cüzdanını Süleyman Seba'ya verirken, Seba ise cüzdanı geline teslim etti. Çift, nikah sonrası ilk danslarını havai fişek gösterileri altında yaptı. 
     Nikah törenine, Beşiktaş Kulübü Başkanı Serdar Bilgili, Real Sociedad Kulübü Başkanı Jose Luis Astiazaran, Milli Takımlar Teknik Direktörü Şenol Güneş, Fenerbahçe Teknik Direktörü Christoph Daum, İsviçre'de kampta bulunan Beşiktaşlı futbolcular adına kaptan Tayfur Havutçu, spor ve siyaset dünyasından çok sayıda ünlü katıldı. 
     Bu arada, nikah töreninden, sadece TRT ve Anadolu Ajansı'nın görüntü almasına izin verildi. 
     
</TEXT>
</DOC>
