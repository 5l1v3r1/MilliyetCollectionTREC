<DOC>
<DOCNO> 158249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko24.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İş görüşmesi yaparken nelere dikkat etmelisiniz ... 
</HEADLINE>
<TEXT>

     Türkiye İş Kurumu, iş görüşmesi yapan kişilerin, işveren üzerinde iyi izlenim bırakması için uygulanması gereken konuları belirledi. 
     Türkiye İş Kurumu'nca hazırlanan ''İş Arama Teknikleri'' konulu raporun ''Etkileyici İş Görüşmesi Nasıl Yapılır '' başlıklı bölümünde, iş görüşmesine gidecek olan kişinin öncelikle çalışmak istediği iş ile kurum hakkında önceden bilgi toplaması gerektiği belirtiliyor. 
     Raporda, görüşme öncesi iş ve kurum hakkında bilgi sahibi olmanın becerilere uygunluk açısından son derece önemli olduğu ifade edilerek, sendika ve meslek odalarından işe uygun ücret konusunda ön araştırma yapılabileceği belirtildi. 
     Bu bilgiler edinildikten sonra iş görüşmesi yapılmasının daha verimli olacağı belirtilen raporda, şu görüşlere yer verildi 
     ''Başvuru formunu dikkatlice doldurabilmek için gerekli belge ve evrakları yanınızda getirin. Görüşmeye giderken temiz, rahat ve ağırbaşlı kıyafetler seçin ve beklenmedik aksamaları hesaba katarak evden erken çıkın. Görüşme esnasında ceketinizi ilikleyin, varsa sigara ve sakızınızı atın.'' Raporda, görüşmeyi yapacak yetkiliyle tanışırken dostça gülümsemenin etkileyici olacağı bildirilerek, işvereni gözlerine bakarak dinlemenin ve sorulara dürüstçe cevap vermenin ilk izlenim için önem taşıdığı vurgulandı. 
     
     ''HAZIRLIKLI OLUN'' 
     Görüşme sırasında işveren tarafından sorulabilecek soruların önceden düşünülüp, yanıtlarının hazırlanması durumunda, iş arayan kişinin zaman kaybından ve gereksiz cevaplar vermekten kurtulacağı belirtilen raporda, cevapların doğru, kısa, anlaşılır ve çarpıcı olmasının işvereni etkileyebileceğine işaret edildi. 
     Raporda, görüşmenin ardından yerine getirilmesi gereken konular ise şöyle sıralandı 
     ''İşverene özelliklerinizi hatırlatacak kısa bir not yazmayı ve teşekkür etmeyi unutmayın. Görüşmeden iki-üç hafta sonra sizinle irtibat kurulmazsa işvereni arayın ve başvurunuzun daha sonra açılacak işler için değerlendirilmesini isteyin. Yine sonuç alamazsanız, görüşmeyi gözden geçirip, eksiklerinizi tamamlayın. '' 
     
</TEXT>
</DOC>
