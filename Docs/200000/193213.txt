<DOC>
<DOCNO> 193213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun04.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un 87 milyar dolarlık Irak ödeneği Senato'dan geçti 
</HEADLINE>
<TEXT>

     ABD Kongresi'nin üst kanadı Senato, daha önce alt kanadı oluşturan Temsilciler Meclisi'nin kabul ettiği ve ağırlıklı olarak Irak konusunda Washington yönetimine yaklaşık 87 milyar dolarlık ek ödenek kullanma hakkını veren tasarıyı onaylayarak Başkan George W. Bush'a biraz gecikmiş bir siyasi zafer kazandırdı. 
     Tasarı, senatörlerin tek tek oy kullanmak yerine ''kabul edenler, etmeyenler'' sorusuna toplu olarak yanıt verdiği oylamada kabul edildi. Aynı tasarı, 31 Ekim Cuma günü Temsilciler Meclisi'nde de kabul edildiği için son onayı almak üzere Bush'un imzasına sunuldu. 
     Kongre'nin iki kanadının da kabul ettiği metinde Irak'ın yeniden kurulması için ABD'nin harcaması için öngörülen 18.6 milyar dolarlık yardımın tamamı, Bush'un istediği gibi bağış olarak geçti. Tasarı, Kongre'de ilk defa oylandığında Temsilciler Meclisi Irak'a yardımı bağış olarak kabul etmiş ancak Senato, bu rakamın yarısının kredi olarak Irak'a sağlanmasını öngörmüştü. İki metin birbirinden farklı olduğu için Temsilciler Meclisi ve Senato temsilcilerinden oluşturulan Uzlaştırma Komitesi metni teke indirirken yardımın tamamının bağış olmasını öngörmüştü. Uzlaştırma Komitesi'nin bu metninin Temsilciler Meclisi'nin ardından Senato Genel Kurulu'nda da kabul edilmesi, sonunda Bush'a istediği siyasi zaferi biraz gecikmiş şekilde de olsa sağladı. 
     İlk oylamada Senato'nun kendisine çıkardığı engeli değerlendiren Bush, istediği şekilde çıkmaması durumunda yasayı veto edeceği tehdidinde bulunmuştu. Sonunda kabul edilen yasa uyarınca yaklaşık 87 milyar doların 1 milyar dolarlık kısmı Afganistan'daki harcamalar için kullanılacak. 87 milyar doların çok büyük bir kısmı ise Irak'taki askeri harcamalarda değerlendirilecek. Son ana kadar yasaya muhalefetini sürdüren Demokrat Parti'nin kıdemli ismi Robert Byrd, tasarının geçmesini bir başarısızlık anıtı olarak nitelendirdi. 
     Temsilciler Meclisi ve Senato'da çoğunluk, Bush'un Cumhuriyetçi Partisi'ne ait bulunuyor. Bu ortamda Senato'nun ilk oylamada çıkardığı engel, Bush'un otoritesini sarsar nitelikte bulunmuştu. 
     
</TEXT>
</DOC>
