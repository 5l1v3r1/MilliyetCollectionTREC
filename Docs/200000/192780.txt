<DOC>
<DOCNO> 192780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yasam/yas02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürüp annesine çay içmeye gittiler 
</HEADLINE>
<TEXT>

   Atilla Çekiç'i öldürdükleri iddiasıyla yargılanan eski karısı, eski karısının abisi ve yengesi, cinayetten sonra kurbanın evine çay içmeye gitmiş... 
      Semra Kardeşoğlu 
   
   Tekstilci Atilla Çekiç'i öldürdükleri iddiasıyla tutuklanan eski karısı, eski karısının abisi ve yengesinin, cinayetin ardından Çekiç'in ailesine çay içmeye gittikleri ortaya çıktı. 
   Abisi Atilla Çekiç'in 20 gün önce kaybolması üzerine polise giden Alpay Çekiç, cinayet sürecini şöyle anlattı 
   "Abim ile eski karısı Hatice Güvercin, çalıştıkları şirkette tanışmışlardı. Atilla, çapkın bir erkekti. Hatice ile evlilikleri 1999'a kadar 6 yıl sürdü. Boşandıktan sonra da Güvercin ailesi ile zaman zaman görüşürdük. 11 Ekim akşamı abim İngiltere - Türkiye maçını izleyeceğim diyerek evden çıktı. İki gün gelmeyince polise gittik. Bir hafta sonra çağırıp Çatalca'da parçalanmış halde bulunan cesede ait fotoğrafları gösterdiler. Bacağındaki yanık izinden 'O olabilir' dedim. Adli Tıp uzmanı inceleyip 'Başın sağolsun' dedi. Polis, eski yengem Hatice, abisi Yılmaz Güvercin ve eşi Hatice Güvercin ile Ufuk Güner'i yakaladı. Abimi maç seyretmek için davet edip öldürmüşler." 
   
   'Çaya geldiler' 
   Boşandıktan sonra abisinin annesiyle kadığını belirten Çekiç, ilginç ziyaretle ilgili ise şunları anlattı "Abim kayıpken, eski yengem, abisi Yılmaz ve eşi Hatice annemi ziyarete geldi. 'Atilla'nın kayıp olduğunu duyduk, galiba öldürülmüş' dediler. Oturup çay içtik. Hatta sohbet sırasında 'Bizden kuşkulanmıyorsunuz değil mi' diye sordular. Cinayeti onların işlemiş olabileceği aklımıza gelmemişti. 
   
   Tecavüz iddiası 
   Alpay Çekiç abisinin, eski kayınbiraderi Yılmaz Güvercin'in karısı Hatice'ye tecavüz ettiği iddasını da reddederken şunları söyledi "İfadelerinde cinayeti abimin, Yılmaz'ın eşi Hatice'ye tecavüz ettiği için işlediklerini söylediler. Bu yalan. Çünkü abimin o kadınla ilişkisi vardı. Yılmaz, dört ay önce karısının cep telefonunda mesajları bulunca Atilla'yla kavga ettiler. Hatice sanırım kendini kurtarmak için, bu iddiayı ortaya attı. Sonra da cinayeti planladılar." 
   
   
</TEXT>
</DOC>
