<DOC>
<DOCNO> 186829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo25.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen resmen Karşıyaka'da.. 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'da teknik direktörlüğe getirilen Rıdvan Dilmen, 20 aylık resmi sözleşmeye imza attı. Dilmen, ''TV'de yorum yapmak güzeldi ama terlemek istiyordum'' dedi. 
     Karşıyaka'nın kulüp binasına gelen Rıdvan Dilmen, düzenlenen törenle kendisini yeşil-kırmızılı renklere bağlayan imzayı attı. 
     Rıdvan Dilmen, Karşıyaka'nın Türkiye'nin en önemli camialarından biri olduğunu ve Karşıyaka'ya gelmekten mutluluk duyduğunu söyledi. Digitürk ve kendisini tercih eden Karşıyakalı yöneticilere teşekkür eden Dilmen, ''TV'de yorum yapmak güzel ama terlemek istiyordum. Hedefleri olan bir kulüpte terlemek istiyordum. Karşıyaka hedefleri olan büyük bir camia. Bu nedenle Karşıyaka'yı tercih ettim'' diye konuştu. 
     Dilmen, eski teknik direktör Kemal Kılıç'ın kendisine ''pırıl pırıl bir kolej takımı'' bıraktığını da söyleyerek, ''Oyuncularla 2 gündür çalışıyorum. Çok temiz bir aile topluluğuna geldim'' dedi. 
     Karşıyaka'nın büyük bir taraftar kitlesine sahip olduğunu söyleyen Dilmen, İstanbul Büyükşehir Belediyespor maçında taraftarları tribünde görmek istediklerini ve her karşılaşmanın kendileri için final havasında geçeceğini belirtti. 
     Kulüp başkanı Cenk Karace ise Dilmen'e teklif götürdüklerinde hemen olumlu yanıt aldıklarını belirterek, ''Kendisi maddi manevi fedakarlıkta bulunarak geldi. Teklifimizi kabul ettiği için teşekkür ediyoruz. İlk etapta 20 aylık sözleşmeye imza attık. Dileğimiz kendisiyle daha uzun yıllar çalışmak'' dedi. 
     Karace, Dilmen'in transferi nedeniyle kulübün onursal başkanı Selçuk Yaşar ile menajer Mehmet Öztürk'e de teşekkür etti. 
     Dilmen'in yardımcılıklarına Muharrem Gürbüz, Muharrem Dirik, Mustafa Eskisoy ve kaleci antrenörü Şenol Odabaş'ın getirildiği bildirildi. 
     
</TEXT>
</DOC>
