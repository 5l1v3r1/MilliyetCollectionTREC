<DOC>
<DOCNO> 192117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/siyaset/siy03.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da askere sivil başyardımcı 
</HEADLINE>
<TEXT>

   AB'ye uyum paketinin ardından MGK'nın gizli yönetmeliği yeniden yazıldı Genel sekreter askerse başyardımcısının sivil, sekreter sivil ise başyardımcısının asker olması kararlaştırıldı 
      Barkın Şık 

   
   Milli Güvenlik Kurulu MGK Genel Sekreterliği'nin gizli yönetmeliği yeniden kaleme alınırken, genel sekreter ve başyardımcısı atamalarının nasıl yapılacağı hükme bağlandı. Genel sekreter askerse başyardımcısının sivil, sekreter sivilse başyardımcısının asker olmasına ilişkin madde yönetmeliğe girdi. 
   MGK Genel Sekreterliği'nin, 7. Uyum Paketi'nde yapılan yasa değişiklikleriyle tavsiye niteliğinde karar oluşturan organ yerine "danışma organı" niteliğine dönüştürülmesinin ardından yeni gizli yönetmelik de yazı almaya başlandı. 
   Bu çerçevede, genel sekreterlik tarafından hazırlanan yönetmelikte personel atamalarıyla ilgili kritik bir hüküm yer alacak. Buna göre, MGK Genel Sekreterliği'ne orgeneral oramiral rütbesinde TSK mensubu atanması durumunda başyardımcısı sivil, Genel Sekreterlik makamına fiilen büyükelçilik görevinde bulunmuş Dışişleri Bakanlığı mensupları arasından sivil bir ismin atanması durumunda da başyardımcısı asker olacak. 
   
   Şu anda askerler yürütüyor 
   MGK Genel Sekreterliği görevini halen Orgeneral Şükrü Sarıışık, Başyardımcılığı'nı da Korgeneral Hayrettin Uzun yürütüyor. Sarıışık, ağustosta yapılan Yüksek Askeri Ş ra YAŞ toplantısıyla, Orgeneral Tuncer Kılınç'tan görevi devralmış, aynı toplantıda Uzun da yeni görevine getirilmişti. 
   AB'ye uyum takviminde MGK Genel Sekreterliği'ne ilişkin yönetmeliğin 7 Kasım'da tamamlanması öngörülüyordu. Ancak kaynaklar, yönetmeliğin kasım sonunda yapılacak MGK toplantısında gündeme gelmesinin beklendiğini bildirdi. Kasımda yapılacak MGK'da farklı dil ve lehçelerde yayın yapılmasına ilişkin esasları belirleyen ve 19 Kasım'da RTÜK tarafından tamamlanması planlanan yönetmeliğin de değerlendirileceği kaydedildi. 
   
   
</TEXT>
</DOC>
