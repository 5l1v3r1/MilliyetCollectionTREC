<DOC>
<DOCNO> 160042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur14.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Türkiye'nin bugünkü perişan bütçesi... 
</HEADLINE>
<TEXT>

     TBMM Başkanı Bülent Arınç, ''Tamire, restoreye, himayeye muhtaç o kadar tarihi ve kültürel mirasımız var ki, bunların onarım ve restorasyonu için Türkiye'nin bugünkü perişan bütçesiyle başa çıkmak mümkün değildir'' dedi. Arınç, Bursa'da düzenlenen ''Tarihi Kentler Birliği TKB Uluslararası Bursa Buluşması''nın açılış toplantısında, 2000 yılında kurulan TKB'nin kısa bir sürede önemli başarılara imza attığını belirterek, toplantıya Bursa'nın ev sahipliği yapmasının memnuniyet verici olduğunu söyledi. 
     Bursa'nın tarihi kentlerin en başta gelenlerinden birisi, aynı zamanda tarih ve kültür mirası olduğunu ifade eden Arınç, Bursa'da, tarih, kültür ve çevreyi koruma çalışmaları ile sivil örgütlenmelerin çok güçlü olduğunu, bu birliğin Bursa'da kurulmasının tesadüfi olmadığını kaydetti. 
     Arınç, toplantının açılışındaki sinevizyon gösterisinde yer alan İbn-i Haldun'un ''Kentler de insanlar gibi canlı varlıklardır'' sözüne işaret ederek, islam toplumu ve felsefesinde de, kentlerde yaşamanın tavsiye edildiğini, köy hayatının önerilmediğini söyledi. 
     ''Medine'', yani şehir denen olgunun insanların bütün ilişkilerinde en güçlü, en canlı noktaları gösteren bir hayat biçimi olduğunu dile getiren Arınç, bazen bir kentin siluetinin dahi çok önemli hale gelebildiğini, sokaklar, caddeler ve mahalleler, bazen de evlerin büyük bir özellikle karşımıza çıktığını söyledi. 
     ''Safranbolu'nun evleri çok meşhurdur, ama Kula'nın evleri de ondan aşağı değildir'' diyen Arınç, Manisa'nın Kula'sında ne varsa, Safranbolu'da, Mardin'de, Diyarbakır'da da benzer şeylerin bulunduğunu, ancak ayrı ayrı özelliklerin gözler önüne serildiğini bildirdi. 
     Arınç, Türkiye'nin bu açıdan çok zengin olduğunu, ancak bu zenginliklerden ne kadar haberdar olunduğu veya ne kadarının hissedilerek yaşandığı konusunda çok ileri olunmadığına işaret ederek, dünyada da tarihi kentlerin önemli bir yer tuttuğuna dikkati çekti. 
     TBMM Başkanı olarak resmi ziyarette bulunduğu Bosna-Hersek'te de bunu görmenin mümkün olduğunu anlatan Arınç, Mostar Köprüsü'nün burada yaşanan savaş sırasında bombalandığını ve yıkıldığını anımsattı. 
     Arınç, Mimar Sinan'ın talebesi tarafından yapılan köprünün muhteşem bir kemere sahip olduğunu ve adeta simgeleştiğini belirterek, eski haline uygun olarak onarılmak istenen bu köprünün kemer ihalesini bir Türk firmasının kazandığını, bununla da iftihar ettiğini söyledi. 
     Bu kemere ilk taşı koymanın TBMM adına kendisine nasip olmasından memnuniyet duyduğunu ifade eden Arınç, Bosna Hersek'te ve daha dünyanın birçok bölgesinde köprüler, hamamlar, imarethanelerle zengin Türk mirasını görmenin mümkün olduğunu kaydetti. 
     Arınç, son yıllardaki çarpık ve süratli kentleşmenin, bu tarihi dokuyu tahrip ettiğini ve çok büyük zararlar verdiğini anlatarak, şöyle konuştu 
     ''Buna karşı direnmek mümkün olmalıdır. Buna karşı, bilinçle karşı çıkmak mümkün olmalı ve tarihi doku muhakkak muhafaza edilmelidir. İşin bir başka yönü de, geleceğe emanet olarak bırakabileceğiniz bu varlıklar, Türkiye'de çok boldur. Türkiye, aynı zamanda bir vakıf medeniyetinin yaşadığı ülkedir. Tamire, restoreye, himayeye muhtaç o kadar tarihi ve kültürel mirasımız var ki, bunların onarım ve restorasyonu için Türkiye'nin bugünkü perişan bütçesiyle başa çıkmak mümkün değildir. Dolayısıyla, sadece bütçe imkanlarına dayalı olarak değil, sivil toplum örgütlerinin, hayırseverlerin ve zenginlerin de bu meseleye katkıda bulunması gerekmektedir.'' Arınç, TBMM vakfı'nın, milli saraylar, köşk ve kasırlar ile korunmaya muhtaç tarihi eserlerin bakım ve onarımı için kaynak yarattığını belirterek, bunun sonucunda, cari fiyatlarla 1 trilyon liraya yaklaşan harcamayla Bursa'daki ''Hünkar Köşkü''nün restore edildiğini bildirdi. 
     Edirne'de de, bir ay sonra ''Osmanlı Sarayları'' ya da ''Edirne Sarayları'' ismiyle, yine TBMM'nin katkılarıyla yapılmış bir restorasyonun sonuçlanacağını ifade eden Arınç, İstanbul'da, Edirne'de, Bursa'da veya başka bir yerde güç ve imkanlar ölçüsünde bu çalışmaları yapmanın, TBMM'nin manevi şahsiyeti, geçmişle gelecek bütün parlamenterler için en büyük şeref olacağını dile getirdi. Arınç, 3 gün sürecek Tarihi Kentler Birliği Uluslararası Bursa Buluşması'nda gündeme gelecek konuların eyleme geçmesi temennisinde de bulundu. 
     TBMM Başkanı Bülent Arınç, daha sonra TKB'ye üye belediyelerin koruma projelerinin yer aldığı Ressam Şefik Bursalı Galerisi'ndeki sergiyi gezdi. 
     Bu arada, toplantıya katılan yabancı ve yerli konuklar, topluca ''Anı fotoğrafı'' çektirdi. 
     
</TEXT>
</DOC>
