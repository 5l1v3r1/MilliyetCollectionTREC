<DOC>
<DOCNO> 158474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko21.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu, Aria'nın şikayetini görüştü... 
</HEADLINE>
<TEXT>

     Rekabet Kurulu, Turkcell ve Telsim hakkında GSM operatörü Aria'nın sahibi İŞ-TİM'in, ''kendisiyle ulusal dolaşım anlaşması yapılmaması nedeniyle, hakim durumun kötüye kullanıldığı'' gerekçesiyle yaptığı başvuru üzerine başlattığı soruşturmada, sözlü savunmaları almaya başladı. 
     Rekabet Kurulu bugün, Kurul Başkan Vekili Mustafa Parlak'ın başkanlığında toplandı. 
     Parlak, toplantıyı açış konuşmasında İŞ-TİM'in Kurul'a yaptığı başvuru üzerine hazırlanan rapor doğrultusunda, soruşturma açılmasına karar verildiğini bildirdi. 
     Daha sonra toplantının gizli yapılıp yapılmamasının taraflarca istenip istenmediğini soran Parlak, İş-tim'in basına kapalı olarak yapılması talebini görüşmek üzere toplantıya 10 dakika ara verdi. 
     Daha sonra taraflar toplantı salonu'na alındı. Parlak İş'tim'in, toplantının basına kapalı yapılmasına ilişkin talebinin Kurul tarafından reddedildiğini bildirdi. 
     Parlak, söz konusu savunmaların, bugün tamamlanıncaya kadar devam etmesi kararı alındığını kaydetti. 
     Parlak'ın açıklamasından sonra, Kurul'da sözlü savunmaların alınmasına geçildi. 
     
     İŞ-TİM, TURKCELL VE TELSİM'E KARŞI ÖNE SÜRDÜĞÜ İDDİALARI DİLE GETİRDİ 

     Rekabet Kurulu, Turkcell ve Telsim hakkında GSM operatörü Aria'nın sahibi İŞ-TİM'in, ''kendisiyle ulusal dolaşım anlaşması yapılmaması nedeniyle, hakim durumun kötüye kullanıldığı'' gerekçesiyle yaptığı başvuru üzerine açılan soruşturmada, İŞ-TİM'in iddialarını dinledi. 
     Kurul'da önce, İŞ-TİM'in İtalyan yöneticileri söz alarak görüşlerini dile getirdiler. 
     İtalyan yöneticiler, Türkiye'de GSM sektöründe yatırım yapmadan önce, Türkiye'deki yasal düzenlemeleri incelediklerini ve Avrupa ile örtüştüğünü gördüklerini anlattılar. 
     Bunun üzerine Türkiye'de faaliyette bulunmaya karar verdiklerini ifade eden yöneticiler, Türkiye'nin Avrupa Birliği ile ilgili kararlı tutumunu gördükten sonra da, bu düzenlemelerin kesinlikle uygulanabilir olduğuna karar verdiklerini, ancak bu karardan sonra Türkiye'de talihsiz bir şekilde 2.5 yıl geçirdiklerini kaydettiler. 
     GSM pazarında sıkıntılarla karşılaştıklarını ifade eden yöneticiler, her şeye rağmen Türkiye'ye inandıklarını ve inanmaya da devam edeceklerini dile getirdiler. 
     
     ERSİN ÖZİNCE 

     Türkiye İş Bankası Genel Müdürü ve İŞ-TİM Yönetim Kurulu Başkanı Ersin Özince de, İş-Tim olarak GSM sektöründe ihale ve sözleşme yaptıkları dönemler hatırlandığında, Türkiye'de bir krizin yaşandığına dikkatİ çekti. 
     Ancak bütün bu olumsuzluklara rağmen, İş-TİM'in bütün spekülasyonlara karşın ödemelerini zamanında ve düzenli yaptığına dikkati çeken Özince, İŞ-TİM'in bu işe sermaye koyarken en büyük dürtüsünün, bu sektörün geleceğine olan inancından kaynaklandığını bildirdi. 
     
     İŞ-TİM'İN DİĞER TEMSİLCİLERİ 

     Daha sonra İŞ-TİM temsilcileri, Turkcell ve Telsim'in GSM sektöründe İş-Tim ile ulusal dolaşım anlaşması yapmayışının, Rekabet Kanunun'nun 6. maddesini düzenleyen, ''hakim durumun kötüye kullanılması ve rakabetin ihlal edici bir davranış oluşturduğu'' yönünde görüşlerini dile getirdiler. 
     İŞ-TİM temsilcileri, Turkcell'in kendilerini ulusal dolaşım için 555 milyon dolarlık teklif getirirken, Telsim'in 900 milyon dolar istediğini, bu istenen rakamların kendileri için ''fahiş bir hava parası'' anlamı taşıdığını söylediler. 
     Temsilciler ayrıca, Telsim'in görüşmelerin sürdüğü bir dönemde, ulusal dolaşımla ilgili yazılı bir sözleşme imzalamayacaklarına dair, de İŞ-TİM'e yazılı bir beyanda bulunduğuna dikkati çektiler. 
     
     ''REKABET ORTAMI SAĞLANSIN'' 

     İŞ-TİM temsilcileri, Telsim ile Turkcell'in İŞ-TİM'e karşı öne sürdükleri bazı iddialar konusunda da görüşlerini dile getirirken, bu iddiaların doğru olmadığını, Rekabet Kurulu'ndan GSM sektöründe hakim durumun kötüye kullanıldığının belirlenerek, Telsim ve Turkcell'in bundan dolayı cezalandırılması ve bu sektörde özlenen rekabet ortamının sağlanmasını istediklerini dile getirdiler. 
     Rekabet Kurulu'nda sözlü savunmaların alınacağı bugünkü toplantının ilk bölümünde, İŞ-TİM'in öne sürdüğü iddialar konusundaki görüşlerinin dinlenmesi tamamlandı. 
     Toplantının öğleden sonraki bölümünde Turkcell ile Telsim'in sözlü savunmaları alınacak. 
     
     KURUL'DA TELSİM VE TURKCELL'İN SAVUNMALARI ALINDI 

     Telsim ve Turkcell'in, İŞ-TİM ile ulusal dolaşım anlaşması yapmaması nedeniyle, Rekabet Kanununun ''hakim durumun kötüye kullanıldığına'' istinaden açılan soruşturma kapsamında, Telsim ve Turkcell'in savunmaları alındı. 
     Rekabet Kurulu'nda, Telsim adına sözlü savunma yapan Prof. Dr. Yılmaz Aslan, ulusal dolaşım konusunda Telekomünikasyon Kurumu'nun yetkili olduğunu, Rekabet Kurumu'nun bu konuda ancak görüş bildirebileceğini savundu. 
     Rekabet Kurumu'nun kendisini yetkili görse bile, soruşturma açtığı hususların gerçekleşmediğini de öne süren Aslan, Telsim'in roaming dolaşım konusunda hakim durumda tanımlanamayacağını ifade etti. 
     Aslan, AB erişim tebliği açısından bakıldığında da, Telsim'in birlikte hakimlik gerçekleştirmediğini anlatırken, kötüye kullanma teşkil edecek bir uygulamanın söz konusu olmadığını, zorunlu unsur söz konusu olmadığı gibi, zorunlu unsurun reddedilmesini kötüye kullanma sayılmasını gerektirecek şartların da oluşmadığını söyledi. 
     Aslan, İŞ-TİM'in iddia ettiği gibi, dolaşım piyasasında zorunlu unsurun söz konusu olmadığını, çünkü İŞ-TİM ve Aycell'in bu unsur olmadan da başarılı şekilde piyasaya girdiklerini, dolayısıyla alternatifi olan bir unsurun, zorunlu unsur olarak kabul edilmesinin mümkün olmadığını ifade etti. 
     Turkcell temsilcisi Ümit Akın da, yaptığı savunmada, soruşturma heyetinin Türk hukukunda kendine destek bulamadığı zaman AB mevzuatına atıfta bulunduğunu belirterek, bu durumu eleştirdi. 
     Akın, Turkcell'in iddiasının, ortada bir GSM alt pazarının mevcut olmadığı, bu nedenle de Rekabet kurulu'nun soruşturma yetkisinin doğmadığı yönünde olduğunu ifade etti. 
     Akın, ''bir şey, bir işletme için ya zorunlu unsurdur ya da değildir. Bir veya iki yıl için zorunlu ondan sonra zorunlu değildir demek de mümkün değildir. İŞ-TİM'in imzaladığı sözleşme gereği kendi altyapısını kurma zorunluluğu olmalıdır'' dedi. 
     Rekabet Kurulu, bugünkü savunmaların ardından 15 gün içinde, konuya ilişkin kesin kararını açıklayacak. 
     
</TEXT>
</DOC>
