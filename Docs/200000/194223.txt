<DOC>
<DOCNO> 194223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko06.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Türkiye siyasi istikrara kavuştu" 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de siyasi istikrarın sağlandığını, ekonomik yönden de ilerlemelerin gözlenmeye başlandığı ifade ederek, ''Ürünler tüketicilere daha uygun ve kabul edilebilir şartlarda sunulmalıdır'' dedi. 
     Bakan Güçlü, Devlet Bakanı Beşir Atalay ile Mersin'de Naranciye ve Diğer Tarım Ürünleri Kooperatifleri Birliği ve Güney Süt tesisleri ile Serhat Naranciye Paketleme Fabrikası'nı ziyaret etti, İl Kontrol Laboratuvarı Müdürlüğü'nün ek binasının inşaatının temel atma törenine katıldı. 
     Güçlü, buralarda yaptığı konuşmalarda, geçen yıllarda yaşanan krizlerin tüm sektörleri etkilediğini, işyerlerinin kapandığını, işsizliğin artığını ifade ederek, ''Ancak, Türkiye artık siyasi istikrara kavuştu, ekonomik yönden de ilerleme başlandı. Tarımda, hayvancılık ve bitkisel üretim sektörü halkın temel ihtiyaçlarını karşılayacak alanlardır. Bunların geliştirilmesi yönünde çalışmalar yapıyoruz'' dedi. 
     Tarımda sektöründeki işletmelerin kapasite kullanım oranlarında sanayide olduğu gibi artışın sağlanması gerektiğini belirten Güçlü, bunun için de örgütlenmenin büyük önemi olduğunu söyledi. 
     İnsanların zorunlu ihtiyaçlarını karşıladıktan sonra estetiğe dikkat etmeye başladığına, artık ikinci derecedeki konuların önemsendiğine dikkati çeken Güçlü, şunları kaydetti 
     ''Ürünler tüketicilere daha uygun ve kabul edilebilir şartlarda sunulmalıdır. Bunun için de gerekli konulara özen gösterilmelidir. Kontrol labaratuvarları bu açıdan son derece önemlidir. Bu tesisler, insan sağlığına ve ihracatına katkı sağlayacaktır.'' Vali Atilla Osmançelebioğlu'nun da katıldığı törenle temeli atılan, Mersin Ticaret ve Sanayi Odası ile Ziraat Odası, Erdemli Esnaf Odaları'nca 400 metrekarelik alan üzerinde yaptırılacak ek binanın 142 milyar liraya mal olacağı bildirildi. 
     
</TEXT>
</DOC>
