<DOC>
<DOCNO> 161855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sonspo02.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Aurelio gidiyor, Gökdeniz kalıyor.." 
</HEADLINE>
<TEXT>

     Trabzonspor ile 2 yılı opsiyonlu olmak üzere 4 yıllık sözleşmesi bulunan ve geçen sezon sonunda da ilk 2 yılı dolduğu için bordo-mavili takımla ekonomik bakımdan masaya oturan Gökdeniz Karadeniz'in, gelecek sezon da bordo-mavili takımın formasını taşıyacağı açıklandı. 
     Kulüp asbaşkanı Erol Tuna, Gökdeniz Karadeniz ile yaptıkları görüşmelerin olumlu bir biçimde geçtiğini ve futbolcunun gelecek sezon belirlenen tavan miktardan ücretlendirileceğini bildirdi. 
     Tuna, Gökdeniz konusunda asılsız haberler çıktığını da ifade ederek, ''Bizlerce malum bazı kulüplerin bilinçli bir biçimde asılsız haberleri ortaya atması camiamızda büyük tepki uyandırmaktadır. Gökdeniz, bizim futbolcumuzdur ve gelecek sezonda formamızı gururla taşıyacaktır'' dedi. 
     Tuna, kadrolarından yalnızca Brezilyalı oyuncu Aurelio'nun ayrıldığını söyledi. 
     Tuna, kaleci Petkoviç'in sözleşmesinin sürdüğünü Lee Yong ile de görüşeceklerini kaydederek, ''Bu 2 futbolcunun da takımda kalmasını istiyoruz. İç transferde Aurelio haricinde bir kaybımız yok'' diye konuştu. 
     Öte yandan milli takım kampında dizindeki sakatlığı nükseden bordo-mavili takımın kaptanı Gökdeniz, yarın Acıbadem Hastanesi'nde ameliyat olacak. 
     
</TEXT>
</DOC>
