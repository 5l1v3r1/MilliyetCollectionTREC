<DOC>
<DOCNO> 170690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun04.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül teröristleri FBI muhbiriyle birlikte yaşamış... 
</HEADLINE>
<TEXT>

     ABD Federal Soruşturma Bürosu FBI dahil Amerikan güvenlik makamlarının 11 eylül saldırısından önce büyük aymazlık içinde bulundukları, teröristlerden ikisinin FBI muhbiriyle birlikte yaşamasına rağmen Büronun bundan haberdar olmadığı ortaya çıktı. 
     ''Newsweek'' dergisinin ortaya çıkardığı olaya göre, New York İkiz Gökdelenleri ile Pentagon'u vuran uçakları kaçıranlardan Halid Almihdhar ile Nawaf Alhazmi, San Diego kentinde FBI'ya muhbirlik yapan Ömer El Bayumi adlı kişi ile bir süre birlikte yaşadılar. Dergi, olayın ABD yasama meclisi Kongre tarafından hazırlanan bir raporda yer aldığını belirtti. 
     
     S. ARABİSTAN BAĞLANTISI 
     Söz konusu raporda, ''Suudi Arabistan ile saldırılar arasında şok edici bağlantılar bulunduğunu'' ileri süren Newsweek, ''uçakları kaçıranlar ile Suudi Arabistan ajanı olduğu sanılan Ömer el Bayumi arasında bağlantı bulunduğunu'' yazdı. 
     Dergiye göre FBI, Suudi ajanı olduğundan şüphelendiği halde Bayumi'yi takibe almadı. Haberde Bayumi'nin, Almihdhar ve Alhazmi'yi Los Angeles'den San Diego'ya götürdüğü, onlara kendi apartmanının yanında ev tuttuğu ve 2 aylık kiralarını peşin ödediği kaydedildi. 
     
     BUSH YÖNETİMİ RAPORU ACIKLAMIYOR 
     ''Bu olayların, Riyad hükümetinin ABD'ye yönelik en büyük terörist saldırıda rolü bulunup bulunmadığı sorusunu akla getirdiğini'' kaydeden Newsweek, ''Başkan Bush yönetiminin 28 sayfalık raporun yabancı hükümetlerle ilgili bölümünü açıklamayı reddettiğine'' dikkat çekti. 
     ABD başkanlığına aday olduğu bildirilen senatör Bob Graham ise konuyla ilgili olarak dergiye yaptığı açıklamada, '' Bush yönetimi Yabancı bir hükümeti koruyor'' suçlamasında bulundu. 
     
</TEXT>
</DOC>
