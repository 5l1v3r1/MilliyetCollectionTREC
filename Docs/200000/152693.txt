<DOC>
<DOCNO> 152693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/ekonomi/eko03.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nayır .. Nolamaz .. Biz de film satıyoruz 
</HEADLINE>
<TEXT>

     AÇIK KOYU SOHBETLER EYLEM TÜRK 

     Olmaz olmaz demeyin. Artık Türk filmleri de ihraç ediliyor. Bir dönem nayır.. nolamaz'lı diyaloglarla akla gelen Türk sineması şimdi kabuk değiştiren filmleriyle Avrupa sinemalarında boy göstermeye başladı. 
     Nermin Tutal ve Anıl Şahin adlı iki genç girişimci, Türk sinemasının makus talihini yenerek Türk filmlerini Avrupa sinemalarına sokmayı başarmış. 
     2001 yılında kurdukları Maxximum Sinema adlı şirketle, bugün Avrupa'da 140 sinema salonuna Türk filmlerinin dağıtımını gerçekleştiriyorlar. 
     Nermin Tutal, Türk sinemasının özellikle Almanya'da önemli bir izleyici sayısına ulaştığını söylerken, Anıl Şahin, "Filmlerimiz Avrupa'da şimdilik Türkler'in yoğun olduğu bölgelerdeki sinemalardan talep görüyor. Yabancı izleyici oranımız yüzde 3. Amacımız, bu oranı yükselterek Türk filmlerini Avrupalı izleyiciye sevdirmek. Hayalimiz ise ABD sinemalarına bile Türk filmlerini götürmek" diyor. 
     
Türk filmlerinin Avrupa'daki sinemalara girmesini sağlamak zor oldu mu 
     N.T. Tabi ki zorlanmalar oldu. Bizden devamlılık, istikrar istediler. En zoru da buydu. Şirketimiz Avrupa sinemalarına Türk filmlerini dağıtmak amacıyla Eylül 2001'de kuruldu. 90 yaşındaki Türk sinemasında bu işe soyunan ilk ve tek şirketiz. İlk filmimiz olan Balalayka 22 sinemada aynı anda gösterime girdi. Fakat güzel bir sıçrama tahtası oldu. Bir buçuk ay sonra Deli Yürek filmiyle 119 sinemaya çıktık. Bugün 140 sinemayla çalışıyoruz. Şu anda sinemalardan da bize talep geliyor. Filminizi oynatmak istiyoruz, lütfen bizi de listenize alın diye. Çünkü Almanya'da büyük bir potansiyel yakaladık. 
     
Sadece Almanya'daki sinemalarla mı çalışıyorsunuz 
     A.Ş. İvme vermek için, önce Almanya'da gösterime çıkıyoruz. Şu anda Avusturya'da, İsviçre'de, Belçika'da ve Hollanda'daki sinemalarla da çalışıyoruz. Paris'te de dört sinemayla anlaşmak istiyoruz. İlk olarak Balalayka'yı yurtdışına gönderdik. Şu anda onuncu filmimiz olan "O Şimdi Asker"i Avrupa sinemalarında gösterime sokacağız. Sırada haziran ayında gösterime girecek "Gönderilmemiş Mektuplar" filmi var. Şu anda gösterimde ise "Rus Gelin" var. 
     
     Türk filmine alışacaklar 
Kendinize nasıl bir hedef belirlediniz 
     N.T. Amacımız dışarıda yaşayan Türkler'e Türk filmlerini izlettirebilmek. Sonra da yabancı izleyiciye Türk filmlerini seyrettirmek. Bu tabi zaman isteyen bir iş. Almanlar sinema tabelasında dört yabancı film afişinin yanında bir Türk filmi afişi görmeye alışacaktır. Önce seyretmeyecekler, bir yıl, iki yıl geçecek. Sonra yavaş yavaş onlar da Türk filmlerine girmeye başlayacak. Hedefimiz büyük bir izleyici kitlesi kazanmak. Avrupa'da sinema kültürü çok daha gelişmiş. Klasik bir örnek verecek olursak, bir Türk yılda 0.4 kere sinemaya gidiyor. Bir İspanyol yılda 3.3 kere sinemaya gidiyor. Yani biz bir kere giderken, İspanyol on kere sinemaya gidiyor. 
     
     İyi proje olursa ABD'ye bile gideriz 
Avrupa'da hangi sinemalara film veriyorsunuz 
     A.Ş. Türkler'in yoğun olarak yaşadığı bölgelerdeki sinemalara gönderiyoruz. Çünkü Avrupa seyircisi ki özellikle Alman seyircisi, ABD yapımı olmayan filmlere önyargılı. Ancak yavaş yavaş bu kırılmaya başladı. Şu anda seyircimizin yüzde 3'ü yabancı. Bu önyargıyı enteresan projelerle daha da kırılacağını düşünüyoruz. 
     
Ne gibi enterasan projeler 
     A.Ş. Bu aşamada Türk sinemasına da iğneyi batırmak lazım çünkü. Filmlerimizde hep Türkiye'ye özgü temalar işleniyor senaryolarda. Yabancı seyircinin de bunu algılaması ve tercih etmesi kolay değil. Bunu başarabilirsek filmlerimizi sırtımıza yükleyip Broadway'in yani ABD'nin yolunu bile tutabiliriz. Film çekerken veya motor derken, ya da senaryo için kalemi elimize aldığımız zaman, Berlin'de İtalya'da İspanya'da, İngiltere'de, Fransa'da nasıl seyrettiririm, nasıl cazip kılarım diye düşünmek lazım. 
     
     Avrupalı en çok Deli Yürek'i sevdi 
Yabancı seyircinin en fazla ilgi gösterdiği Türk filmi hangisi oldu 
     N.T. Sadece Türklerin değil, en çok yabancı izleyici çeken film Deli Yürek oldu. Çok merak edildi. Bu filmle biz Humphrey Bogart ödülü aldık Almanya'dan. İlk Türk şirketi Almanya'dan ödülle döndü denilebilir. "O Şimdi Asker" filmiyle ikinci ödülü de alacağımıza inanıyoruz. 
     


EKONOMİ 



















</TEXT>
</DOC>
