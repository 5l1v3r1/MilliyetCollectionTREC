<DOC>
<DOCNO> 166968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/gun05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretimde üzücü tablo 
</HEADLINE>
<TEXT>

Milli Eğitim Bakanlığı'nın seviye tespit sınavına göre öğrencilerin başarı düzeyi çok düşük kaldı 
     ANKARA Milliyet 

     Milli Eğitim Bakanlığı'nın ilköğretim öğrencileri arasında geçen yıl yaptığı seviye tespit sınavı, başarı düzeyinin çok düşük kaldığını ortaya koydu. 
     Bakanlığın geçen yıl yedi bölgeden seçilen 47 ilde gerçekleştirdiği sınavda, toplam 112 bin öğrenciye Türkçe, Matematik, Fen Bilgisi ve Sosyal Bilimler konularına ilişkin sorular yöneltildi. İlköğretim 4, 5, 6, 7 ve 8. sınıf öğrencilerinin yanıtları incelendiğinde, Türkçe'de genel olarak "öğrencilerin bilgi ağırlıklı ve ezbere dayalı sorularda başarılı, okuduğunu anlama, yorumlama, sorgulama ve karşılaştırmaya yönelik sorularda başarısız olduğu" belirlendi. 
     Matematikte özellikle geometri ve grafikle ilgili konularda öğrencilerin son derece yetersiz olduğu tespit edildi. Sosyal bilgilerde de genel olarak başarı düzeyi oldukça düşük bulundu. 
     Bölgelere göre karşılaştırmalı değerlendirme yapıldığında da Türkçe 4 ve 5. sınıflarda Güneydoğu ve Doğu Anadolu'da başarı düzeyi çok düşük çıktı. Matematik 6. sınıfta Güneydoğu Anadolu, Karadeniz ve Doğu Anadolu son, Marmara ve Ege de ilk sıralarda yer aldı. Fen Bilgisi ve Sosyal Bilgiler alanlarında da benzer profiller oluşurken, İç Anadolu başarılı sayıldı. 
     

</TEXT>
</DOC>
