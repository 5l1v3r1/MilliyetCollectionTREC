<DOC>
<DOCNO> 169506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun05.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, BM binasını onarmak için Bush'tan borç istedi 
</HEADLINE>
<TEXT>

     BM Genel Sekreteri Kofi Annan, 50 yıllık eski BM binasını onarabilmek için ABD Başkanı George W. Bush yönetiminden 1 milyar dolar faizsiz borç istedi. 
     Annan, konuyla ilgili olarak yaptığı açıklamada, ''Her yerden para aradık. Özellikle Catherine Bertini bu konuda çok çalıştı'' diye konuştu. Amerikalı olan Bertini 10 yıl süreyle Dünya Gıda Programını yönettikten sonra BM idari ve mali işler genel sekreter yardımcılığı görevine getirilmişti. 
     Annan'ın söz konusu borcu, dün Beyaz Saray'da Bush ile görüştüğü sırada gündeme getirdiği belirtildi. 
     1952 yılında tamamlanmış olan BM binasının çatısı akıyor, tavanlarında kanser yaptığı bilinen zehirli asbest katmanlar bulunuyor, yangın muslukları çalışmıyor, ısıtma ve soğutma üniteleri sık sık arızalanıyor. 
     Annan ''talebin ABD Kongresi'ne gidebilmesi için öncelikle ABD Dışişleri Bakanlığı bütçesine dahil edilmesi gerektiğine'' dikkati çekti ve konuyu Dışişleri Bakanı Colin Powell'a da açtığını söyledi. 
     BM'nin modernizasyonu için hazırlanan plan gereğince, şimdiki bina yakınında inşa edilecek 30 katlı yeni bir bina, ana binanın onarımı tamamlanana kadar sekreteryanın barınması için kullanılacak. Daha sonra bu bina halen dağınık yerlerde bulunan öteki BM birimlerini aynı çatı altında toplamak amacıyla değerlendirilecek. 
     ABD'den alınacak olan faizsiz borcun, 191 BM üyesi tarafından yaklaşık 30 yıl içinde, yılda 36-47 milyon dolarlık dilimler halinde geri ödeneceği ifade edildi. BM binası 50 yıl önce ABD'nin verdiği 65 milyon dolarlık faizsiz kredi ile işadamı John Rockefeller'in bağışladığı 8.5 milyon dolarla inşa edilmişti. 
     38 katlı sekreterya binası ile genel kurul toplantı salonunun bulunduğu kesimin tasarımında 11 ülkeden mimarlar görev almıştı. Ana gövdesinin dışında kalan kısımları cam olan binada 2450 pencere bulunuyor. BM binası New York'ta turistlerin en çok ziyaret ettiği yerlerin başında geliyor. 
     
</TEXT>
</DOC>
