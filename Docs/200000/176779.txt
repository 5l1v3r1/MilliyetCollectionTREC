<DOC>
<DOCNO> 176779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo26.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na by-pass tırmanışında 4200 metreye çıkıldı... 
</HEADLINE>
<TEXT>

     AKUT Başkanı Nasuh Mahruki liderliğinde Ağrı Dağı'na tırmanan 20 dağcı, 4 bin 200 metredeki ikinci kamp yerine ulaştı. 
     AKUT Başkanı Nasuh Mahruki, sabah 3 bin 300 metredeki kamp yerinden hareket ettiklerini hatırlatarak, 4 bin 200 metredeki ikinci kamp yerine ulaştıklarını ve geceyi burada geçireceklerini bildirdi. 
     Mahruki, tırmanışın 3. gününde toplam 20 kişiyle 4 bin 200 metreye vardıklarını belirterek, ''Tırmanışımızda herhangi bir zorlukla karşılmaşmadık. Ancak büyük bir ihtimalle by-pass ameliyatı geçiren 2 dağcımız ve doktorları 4 bin 200'de bırakacağız. Yarın zirve yapmayı planlıyoruz'' diye konuştu. 
     Bu arada dağcılarla birlikte tırmanışa katılan işadamı İhsan Kalkavan'ın da henüz zirve yapıp yapmama konusunda kararsız olduğu öğrenildi. 
     Öte yandan tırmanışa katılan, ancak kondisyon eksikliği nedeniyle 3 bin 300 metredeki ana kamp yerinde bırakılan by-pass ameliyatı geçirmiş emekli komando astsubay İsmail Bölükbaşı ile Prof.Dr.Bingör Sönmez'in, diğer dağcıların zirve yapıp 3 bin 300 metredeki ana kamp yerine inmelerini bekleyecekleri bildirildi. 
     
</TEXT>
</DOC>
