<DOC>
<DOCNO> 186302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur18.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, yerel seçimde İzmir'de Işılay Saygın'ı aday gösterebilir 
</HEADLINE>
<TEXT>

     AK Parti İzmir İl Başkan Yardımcısı Kerem Ali Sürekli, İzmir'de yerel seçim yarışının CHP ile partisi arasında geçeceğini belirterek, Buca'da yapılan ankete göre, partisi ile CHP'nin oylarının yüzde 17 civarında olduğunu söyledi. 
     Sürekli, düzenlediği basın toplantısında, partisince, Buca İlçesi'nde yerel seçimlerde çıkacak tabloya ışık tutmak ve aday profilini görmek amacıyla 2 bin 250 kişi arasında yaptırılan anket sonuçlarına ilişkin bilgi verdi. 
     Ankete göre, Buca belediye başkanlığında AK Parti'nin yüzde 18 ile önde olduğunu, CHP'nin yüzde 17 ile ikinci, GP'nin de yüzde 10.3 ile üçüncü durumda bulunduğunu kaydeden Sürekli, ''Büyükşehirde ise CHP ve AK Parti oyları yüzde 17'lerde... Bindelik farkla, yarışı CHP önde götürüyor'' dedi. 
     Seçimin, partisi ile CHP arasında geçeceğini bildiren Sürekli, AK Parti oylarında artış, CHP'nin oylarında ise düşüşün sürdüğünü, bunun, Verso ve Sonar kuruluşlarının anketleriyle de paralellik gösterdiğini savundu. 
     
     ADAYLAR 
     İzmir İl Başkan Yardımcısı Sürekli, ankette seçmenlerin yüzde 20'lik kısmının adaya göre oylarını belirleyeceklerini söylediklerini, bunlar arasında yapılan değerlendirmede, mevcut Büyükşehir Belediye Başkanı Ahmet Piriştina'nın önde göründüğünü belirtti. Ancak Işılay Saygın'ın henüz AK Parti tarafından yapılan başkanlık teklifine yanıt vermediğini, Burhan Özfatura'nın aday olmayacağını açıkladığını hatırlatan Sürekli, seçmenlerin buna göre değerlendirme yaptıklarını ifade etti. Sürekli, buna rağmen tercihlerde, Piriştina'dan sonra yüzde 1-2'lik farkla Saygın'ın geldiğini, yarışta Özfatura ve kendi isminin de ön sıralarda olduğunu kaydetti. 
     Kerem Ali Sürekli, ''CHP'den aday olması muhtemel Piriştina ile AK Parti'deki isimlerin aldıkları oylara bakıldığında, partimizin oylarının toplamı, Sayın Piriştina'nın aldığı oyun çok çok üzerinde'' diye konuştu. 
     AK Parti'nin, genel merkezine çok bağlı bir parti olduğunu, oyların, belirlenecek adaydan sapma ihtimalinin bulunmadığını kaydeden Sürekli, Saygın'dan olumlu yanıt gelmesi halinde kendisinin çekileceğini bildirdi. Sürekli, ''Aday olursa partinin tüm oylarını alabileceği gibi, kişisel oyları da çok fazla. İbre ondan yana'' dedi. 
     
</TEXT>
</DOC>
