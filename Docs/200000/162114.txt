<DOC>
<DOCNO> 162114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/dunya/adun.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik tarih oluyor 
</HEADLINE>
<TEXT>

Pentagon, Türkiye, S. Arabistan, Almanya ve G. Kore’deki askeri varlığına son vererek, dünyanın dört bir yanında küçük ve kullanışlı üsler kurmaya hazırlanıyor 
     YASEMİN ÇONGAR 
WASHINGTON 

     ABD, dünyadaki askeri üslerinin yer, kapasite ve statülerini, "ihtiyaç halinde, herhangi bir terörist hedefe ya da düşman devlete karşı daha hızlı devreye girmelerini sağlayacak şekilde" değiştirmeyi planlıyor. Bu plan, Suudi Arabistan, Almanya, Güney Kore ve Türkiye’deki İncirlik üslerde Amerikan askeri varlığının sona ermesini ya da belirgin biçimde azaltılmasını içeriyor. Soğuk Savaş sırasında, Amerikan savunma stratejisinde önemli rol oynayan bu üsler yerlerini, terörle mücadele kapsamında daha rahat kullanılabilecek, daha küçük boyutlu ve daha esnek kurallara sahip bir tür "ileri karakollar ağına" bırakacak. 
     
     Eskiler kapatılacak 
     ABD’nin dünyadaki askeri üs ve tesislerini gözden geçirerek, eskileri kapatıp yenilerini kurmasını içeren düzenleme, Savunma Bakanlığı Pentagon tarafından planlanıyor. "The Washington Post" gazetesi dünkü sayısında, bu planın mimarlarından, Stratejiden Sorumlu Savunma Bakan İkinci Yardımcısı Andy Hoehn’un açıklamalarına dayanan geniş bir habere yer verdi. Haberde, Hoehn ve diğer Pentagon yetkililerinin, Amerikan askeri varlığının, "Suudi Arabistan, Almanya, Güney Kore ve Türkiye gibi geleneksel üslerden, Avrupa’nın güneyi, Ortadoğu ve Asya’daki çok sayıdaki yeni üsse kaydırılacağı" yönündeki ifadeleri yansıtıldı. 
     Pentagon’un kurmaya çalıştığı bu yeni üs ağı, ABD’nin "önleyici saldırı" stratejisini uygulamasını kolaylaştırmayı amaçlıyor. 
     Öte yandan, gerek "The Washington Post" haberinde yer alan bilgiler, gerekse Pentagon yetkililerinin daha önce yaptıkları açıklamalar, Washington açısından "stratejik" önem taşıyan bölgelerin değişmediğini ortaya koyuyor. Bu çerçevede Türkiye’nin bulunduğu bölge, ABD’nin askeri varlık sürdürmeyi istediği alanlardan biri. Ancak Irak harek tıyla birlikte Suudi Arabistan ve Türkiye’deki üslerini boşaltan ABD, Ortadoğu’yu yeni üslerle denetleyecek. 
     Suudi Arabistan yerine, Bahreyn, Katar, Kuveyt, Umman ve Birleşik Arap Emirlikleri’nde BAE "ileri operasyon üsleri" kuran ABD, Almanya ve Türkiye’deki geleneksel askeri üslerin yerine de, Polonya, Bulgaristan ve Romanya’daki yeni üsleri geçirmeyi planlıyor. 
     
     Akdeniz’de yeni liman 
     "The Washington Post," Pentagon’un Avrupa’nın güneyinde, gemiyle indirim yapılabilecek limanlarla da ilgilenmeyi sürdürdüğünü, bu kapsamda Portekiz, İspanya ve İtalya’nın devreye girebileceğini yazdı. 
     ABD ayrıca, Afganistan Savaşı sırasında kullanmaya başladığı Özbekistan, Tacikistan ve Kırgızistan üslerinde de kalıcı olmayı planlıyor. 
     
     

</TEXT>
</DOC>
