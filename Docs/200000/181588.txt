<DOC>
<DOCNO> 181588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/siyaset/asiy.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BU FOTOĞRAF KAÇAK KURAN KURSUNDA ÇEKİLDİ 
</HEADLINE>
<TEXT>
   İşte komutanı kızdıran kılık 
   Milliyet, Jandarma Genel Komutanı Orgeneral Eruygur'un 30 Ağustos resepsiyonunda, "Kılık kıyafetlerine bakın, ne yapmak istediklerini görürsünüz" açıklamasıyla kastettiği fotoğrafları buldu 
      BARKIN ŞIK 

   
   30 Ağustos Zafer Bayramı resepsiyonunda irtica uyarısında bulunan Jandarma Genel Komutanı Orgeneral Eruygur'un "Kılık kıyafetlerine bakın, ne yapmak istediklerini görürsünüz" açıklamasıyla kastettiği fotoğrafları Milliyet ortaya çıkardı. Eruygur'un tepkisine neden olan fotoğraflar, Konya'nın Sarayönü ilçesi Ladik beldesindeki bir Kuran kursuna 31 Temmuz'da düzenlenen jandarma baskını sırasında çekildi. 
   "Ladik İlim ve El Sanatlarını Geliştirme Derneği Talebe Yurdu" adı altında kaçak faaliyet gösteren Kuran kursuna yapılan baskında gözaltına alınan ilkokul mezunu kişilerin, yaşları 7 ile 15 arasında değişen 72 kız öğrenciye yaz dönemi boyunca hocalık yaptıkları belirlendi. 
   Diyanet İşleri Başkanlığı'ndan izin almadan faaliyet gösterdiği tespit edilen kursun bulunduğu binanın eski RP milletvekili Hasan Hüseyin Öz'e ait olduğu saptandı. Baskında beşi çarşaflı kadın, biri erkek olmak üzere toplam altı kişi gözaltına alındı. 
   
   "GÖREVİMİZİ YAPTIK" 
   Orgeneral Eruygur, baskının ardından konunun resepsiyonda gündeme gelmesi üzerine irticai faaliyetlerin hız kazandığına dikkat çekti ve "Aydınlık kafaların ortak hareket etmesi gerektiğini" vurguladı. Eruygur resepsiyonda şu değerlendirmede bulundu 
   Biz yasal görevimizi yapıyoruz. Ama başlık atıyorlar. Diyorlar ki, 'Kuranıkerim'i topladılar. Yasini Şerif'i topladılar.' Türk Silahlı Kuvvetleri mensuplarının böyle bir şeyi yapması mümkün değildir. Yasal görevini yapıyor. Sadece, kılıklarına kıyafetlerine bakınız, ne yapmak istediklerini görürsünüz. 
   Halkımızın sömürülen yönü var. Dini duyguları yüksek. Geleceğe umutla bakmak istiyor ve dini duyguları ön plana çıkıyor. Birileri de ortaya çıkıyor. Hırsızlıkları, ahlaksızlıkları ortaya koyuyor. Cebinizdeki parayı alıyor, kendi siyasi yönünde kullanıyor. Bununla mücadele etmeye kalkıştığınız zaman, dinle uğraştığınızı söylüyor. Bu böyle olmaz. Menfaatlerimiz için bir süre birleşelim diyenler de oluyor. Bu tehlikeler Türkiye'yi yıkamaz ve yıkamayacaktır. 
   
</TEXT>
</DOC>
