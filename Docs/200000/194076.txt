<DOC>
<DOCNO> 194076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur12.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlü çocuk doğurmak istemeyen kadına kürtaj yasağı 
</HEADLINE>
<TEXT>

     AKP hükümeti, özürlü çocuk doğurmak istemeyen kadınlara "kürtaj yasağı" getirmeye hazırlanıyor. Özürlüler Yasa Tasarısı'na göre, "yaşama hakkının kutsallığı ve dokunulmazlığı temelinde özürlü doğma olasılığı gerekçesi ile kürtaja izin" verilmeyecek. 
     Başbakanlık Özürlüler İdaresi Başkanlığı ve diğer ilgili kurumların katılımıyla, özürlülerin sağlık, eğitim, rehabilitasyon, istihdam ve sosyal güvenliğine ilişkin sorunlarının çözümü ile her bakımdan gelişmelerini ve önlerindeki engelleri kaldırmayı sağlayacak tedbirleri alarak topluma tam katılmalarını sağlamak, bu hizmetlerin koordinasyonu için gerekli düzenlemeleri yapmak amacıyla, "Özürlüler Kanunu Tasarısı ve Bazı Kanunlarda Değişiklik Yapılması Hakında Kanun Tasarısı" hazırlandı. Taslağa göre, yasa kapsamındaki hizmetlerin yerine getirilmesinde, aralarında özürlüleri ayrımcılığa karşı koruyan ve aile bütünlüğünün korunmasını sağlayan bazı eseslara uyulacak. 
     
     KÜRTAJ YASAĞI 

     Bu esasların sıralandığı maddelerden, özürlü doğum ve kürtajla ilgili olanı dikkat çekiyor. Bu madde şöyle 
     "Yaşama hakkının kutsallığı ve dokunulmazlığı temelinde özürlü doğma ihtimali gerekçesi ile kürtaja cevaz verilemez. 
     Yeni doğacak ve doğmuş olanlarda tespiti mümkün olan özür ve hastalıklarla ilgili taramaların yapılması esastır." 
     
     TÜRKİYE'DEKİ UYGULAMAYLA ÇELİŞİYOR 

     Özürlü çocuk doğurma olasılığı, tetkikler sonrasında ortaya çıkan kadınlara kürtaj yasağı getiren bu düzenleme, Türkiye uygulama ve genel olarak dünyadaki eğilimle çelişiyor. 
     Dünyanın bir çok ülkesinde olduğu gibi, Türkiye'deki mevcut uygulamaya göre, yapılan tetkikler ve testler sonucunda özürlü çocuk doğurma olasılığı bulunan kadınlar, istedikleri takdirde kürtaj olabiliyor. Türkiye'de kürtaj devletin kontrolündeki hastanelerde de gerçekleştiriliyor. 
     
     ÖTENAZİ DE YASAK 

     Yasa taslağına göre, insanların hayatını korumak ve devam ettirmek ilkesine bağlı olarak da, hiç bir özürlü ve bakıma muhtaç biriye ötenazi uygulanamayacak. 
     

     
</TEXT>
</DOC>
