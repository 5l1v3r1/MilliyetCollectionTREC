<DOC>
<DOCNO> 175374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/spor/aspo.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'MÜMKÜNSE GOL YEMEYELİM' 
</HEADLINE>
<TEXT>

   Fatih Terim, CSKA maçı öncesinde gereken tedbirleri aldıklarını söyledi, "Savunma disiplini çok önemli. Atabildiğimiz kadar gol de atmalıyız" dedi 
      
   Savunmanın önemi 
   ŞAMPİYONLAR Ligi'ne çıkabilmek için CSKA Sofya engelini aşmak zorunda olduklarını hatırlatan Fatih Terim, "İki maç da hata kaldırmaz" diye konuştu. Galatasaray Teknik Direktörü, rakiplerini hafife almadıklarını açıklayarak, "Telafisi olmayan iki 90 dakika var önümüzde. Mümkünse gol yemeyeceğiz. Atabildiğimiz kadar gol atmak da önemli bizim için. Dikkatli olmalıyız" dedi. 
   
   'Hesap işi yok' 
   TERİM, grup maçı olmadığı için ince hesaplar peşinde koşamayacaklarını ifade etti. Tecrübeli teknik adam sözlerini şöyle sürdürdü "Disipli oynadığımız takdirde sorun yaşamayız. Savunmada elbette bazı tedbirler olacak. Gerekirse çözümü atacağımız gollerde bulacağız." Transfer girişimlerinin de sürdüğünü açıklayan Terim, "Bazı isimlerle pazarlık halindeyiz" diye konuştu. 
   
   Telafisi yok    YORUM HALİL ÖZER 
   Galatasaray, yeni sezonun belki de en kritik sınavına çıkacak. Bu maçta yapılacak hataların asla telafisi olmayacak. 
   O yüzden Teknik Direktör Fatih Terim son derece akıllı bir taktik ve bu taktiğe uygun isimlerle sahaya çıkmalı. Kafasındaki bir türlü bitmeyen denemelerden vazgeçmeli. Bu maçı taşıyabilecek oyuncuları oynatmalı. 
   Kötü bir sonuç tüm sezonu, derinden ve altından kalkılmayacak şekilde etkileyebilir. Sadece Terim'in de değil, tüm futbolcuların büyük sorumluluğu var. 
   CSKA'yı fazla tanımıyoruz. Bizim için kapalı kutu. Bu yüzden tahminler inandırıcı olmaz. Terim sadece savunmasına ve kanatlarına dikkat etsin yeter. 
   
   Kapılar kapandı    Sarı-Kırmızılılar, CSKA maçının son hazırlıklarını tamamladı. İyileşen Volkan ve Ümit de kadroya alındı 
   Hatalar çalışıldı 
   ASLAN, CSKA Sofya ile bugün oynacağı zorlu maçın son hazırlıklarını dün basın kapalı yaptığı antrenmanla tamamladı. Öğlen saatlerinde tesislerde kampa giren Sarı - Kırmızılı oyuncuların, son çalışmada taktiğe ağırlık verdiği öğrenildi. Fatih Terim'in oyuncularına savunma kurgusunu bir kez daha anlattığı ve hataların tekrarlanmaması için sert uyarılarda bulunduğu öğrenildi. 
   
   İki müjdeli haber 
   CEZA ve sakat oldukları için ligin ilk maçında Diyarbakırspor karşısında forma giyemeyen Volkan ve Ümit Karan'ın düzeldiği bildirildi. İki futbolcunun da bugün takımdaki yerini alabileceği açıklandı. Pinto'nun oynamasının ise zor bir ihtimal olduğu bildirildi. Çift kale maçta kendini deneyen tecrübeli futbolcu için son karar maç saatinde yapılacak olan kontrolden sonra netleşecek. 
   
   
</TEXT>
</DOC>
