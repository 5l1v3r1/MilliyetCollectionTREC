<DOC>
<DOCNO> 178967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko39.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan İmar Bankası yöneticilerine suç duyurusu 
</HEADLINE>
<TEXT>

     Sermaye Piyasası Kurulu SPK , karşılığı bulunmayan hazine bonosu ve devlet tahvili satışı işlemleri gerçekleştirmeleri nedeniyle İmar Bankası'nın 16 yöneticisi hakkında Cumhuriyet Savcılığı'na suç duyurusunda bulundu. 
     SPK'nın haftalık bülteninde yer alan bilgilere göre, Kurul bu hafta, İmar Bankası T.A.Ş'nin SPK'dan alınmış herhangi bir yetki belgesi bulunmaksızın gerçekleştirilen devlet tahvili ve hazine bonosu satış işlemlerinin SPK Kanunu ve ilgili diğer mevzuat kapsamında incelenmesi sonucunda, Banka'yı taahhüt altına sokacak işlemlerde Banka Yönetim Kurulu üyelerinden birinin imzasının zorunlu tutulduğu ve tüm yönetim kurulu üyelerine A grubu imza yetkisi verildiğini dikkate alarak, Banka'nın 16 yöneticisi hakkında suç duyurusunda bulundu. 
     Buna göre Kurul, ''Yönetim Kurulu Başkanı Kemal Uzan, Yönetim Kurulu Başkan Vekili Yavuz Uzan, Yönetim Kurulu üyeleri Erol Hürbaş, Yaşar Avni Güral, Birol Çilingir, Gürol Demirkol, Yönetim Kurulu üyesi ve Genel Müdür Hilmi Başaran ile yönetim kurulu üyeleri yanında elde edilen yazışma örnekleri, genelgeler, görev dağılımı ve diğer yazılı belgelerden hareketle Genel Müdür Yardımcısı Sadık Karagöz, Genel Müdür Yardımcıları Tacettin Pak ve Mehmet Koray Özkaya, Genel Müdür Yardımcısı Vekili Sami Bulut, Mevduat ve Bankacılık Hizmetleri Müdürü Nedim Çokçok, Mali Kontrol Müdürü Yeşim Öztürk, İç Kontrol Merkezi Başkanı Mehmet Bulat, Menkul Kıymetler Müdürü Dilek Atıcı, Mali Kontrol Müdür Yardımcısı Gül Handan Ertargın ile satış yapılan şubelerin birinci derecede imza yetkilileri'' hakkında Cumhuriyet Savcılığı'na suç duyurusunda bulunulmasına karar verdi. 
     Ayrıca, İmar Bankası'nın müşterilere satılan kamu menkul kıymetleri üzerinde müşterilerin rızası hilafına yetkisi olmaksızın malı gibi tasarruf ettiği ve emniyeti suiistimal suçunun unsurlarının oluştuğu, söz konusu işlemlere ilişkin olarak Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran hakkında da Cumhuriyet Savcılığı'na suç duyurusunda bulunuldu. 
     
     DİĞER KARARLAR 

     Kurul, bu hafta ayrıca, AK Emeklilik A.Ş. toplam 200 trilyon lira fon tutarı olan iki adet emeklilik yatırım fonu kuruluşu için Kurul'a başvurdu. 
     SPK, Gübre Fabrikaları T.A.Ş'nin esas sözleşmesinin şirket merkezi ile ilgili 5. maddesine ait tadil tasarısının onaylanmasına karar verdi. 
     Kurul, Global Portföy Yönetimi A.Ş'ye, Evren Menkul Kıymetler Yatırım Ortaklığı A.Ş hisse senetlerinin iktisabı nedeniyle ortaya çıkan iştirak sınırına aykırılığın piyasa koşullarının olumsuzluğu nedeniyle 21 Aralık 2003 tarihine kadar giderilmesi gerektiğinin Şirket'e bildirilmesini kararlaştırdı. 
     İnfo Menkul Kıymetler Yatırım Ortaklığı A.Ş'nin ise 3 trilyon lira kayıtlı sermaye tavanı içinde 2 trilyon lira çıkarılmış sermaye ile kuruluşuna ilişkin esas sözleşmenin uygun görülmesiyle ilgili talebi olumlu karşıladı. 
     
     EGS FİNANSAL KİRALAMA A.Ş 

     Kurul, EGS Finansal Kiralama A.Ş hisse senedinin piyasasında 2 Ocak-5 Nisan 2001 döneminde gözlenen olağandışı fiyat ve miktar hareketlerine ilişkin, yapılan incelemeler sonucunda, suçun maddi ve manevi unsurlarını içeren fiilleri nedeniyle, ''Mechur Çolak, David Davut Eskinazi, Mehmet Tahir Görpeoğlu, Sertaç Bakioğlu, Mahmut Kiras, Ahmet Özgür, Metin Özgür, Metin Çolak, Ömer Hacıibrahimoğlu'' isimli şahıslar hakkında, SPK Kanunu'nun ilgili maddeleri uyarınca Cumhuriyet Savcılığı'na suç duyurusunda bulunulmasına karar verdi. 
     Ayrıca, aynı kişiler hakkında daha önce getirilen borsalar ve teşkilatlanmış diğer piyasalarda işlem yapma yasağının tekrarlanmasını kararlaştırdı. 
     SPK, EGS Holding A.Ş ve EGS Finansal Kiralama A.Ş hisse senetlerinin halka arz işlemleriyle sınırlı olarak SPK Kanunu ve ilgili mevzuat hükümleri uyarınca yapılan inceleme sonucunda, 3 ayrı fiil nedeniyle, EGS Yönetim Kurulu Başkanı Hasan Turhan ve Yönetim Kurulu Üyesi İsmail Canseven'e her bir aykırılık için 7 milyar 600 milyon 200 bin lira olmak ve her bir şahıs hakkında ayrı ayrı uygulanmak üzere toplam 22 milyar 800 milyon 600 bin lira tutarında idari para cezası uygulanmasına karar verdi. 
     
     FAALİYET İZNİ 

     Kurul, Koç Allianz Hayat ve Emeklilik A.Ş'nin toplam 1 katrilyon 100 trilyon lira tutarında 8 adet emeklilik yatırım fonunun kuruluşuna izin verdi. 
     Ayrıca, Betonsan Konut Sanayi ve Ticaret A.Ş'den Kurul'a yapılan açıklamada, İzmir-Karşıyaka-Şemikler mevkiinde bulunan imarlı arsanın ''kapalı teklif usulü'' ile satışı için 5 Eylül 2003 tarihinde ihale edilmesine oybirliği ile karar verdiği açıklandı. 
     
</TEXT>
</DOC>
