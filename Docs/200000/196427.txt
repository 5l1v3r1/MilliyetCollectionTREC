<DOC>
<DOCNO> 196427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur26.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagog saldırılarında ölen 6 Musevi vatandaşımız toprağa verildi 
</HEADLINE>
<TEXT>

     Türkiye Hahambaşı İsak Haleva, ''tüm dinlerin öğretilerini insan sevgisi ve yaşamın kutsallığı üzerine inşa ettiğini'' belirterek, ''Artık masum canlar katledilmesin'' dedi. 
     İstanbul'da 15 Kasım Cumartesi sabahı 2 sinagoga yönelik bombalı saldırılar sonucu ölen 1'i Rumen, 5'i Türk vatandaşı olan 6 Musevi, Ulus Aşkenaz Musevi Mezarlığı'nda düzenlenen dini törenin ardından toprağa verildi. 
     Törende konuşan Hahambaşı Haleva, ''dinlerinin temel öğretisinin 'benzerimizi kendimiz gibi sevmekte' vücut bulduğunu'' ifade ederek, ''tüm dinlerin öğretilerini insan sevgisi ve yaşamın kutsallığı üzerine inşa ettiğini'' bildirdi. 
     Konuşmasında sık sık Tevrat'tan alıntılar yapan Haleva, ''dünyanın küçüldüğü, sınırların kalktığı yeni düzende hiçbir inancın terörü desteklemesi veya öğretmesinin düşünülemeyeceğini'' kaydetti. 
     Haleva, Yahudiler'in tarih boyunca salt dinlerinden ötürü birçok kıyıma ve katliama maruz kaldığını anlatarak, ''Günümüzde saldırılar artık sadece Yahudileri hedef almıyor. Tüm inançlardan insanlar da bu anlamsız ve insanlık dışı saldırılarda yaşamlarını kaybetmekte ve zarara uğramaktadırlar'' diye konuştu. 
     ''Tanrı sevgisine giden yoldaki ilk aşamanın, rengi, dini, milleti, kökeni ne olursa olsun insanı sevmekten geçtiğine'' işaret eden İsak Haleva, sözlerini şöyle sürdürdü 
     ''İnsanı sevmek, dünya yüzeyine dalga dalga yayıldıkça insanlar arasında sevgi daha çok işbirliğine, daha ileri bir kalkınmaya yol açacak ve terörün kökü kuruyacaktır. Çağrım dünya ve tüm insanlığa gelin artık el ele verelim, birbirimizi ve her birimizi sevmeyi, insan yaşamını kutsal bilmeyi artık başaralım. 
     Dualarımız göklere, insanlar arasındaki kardeşliğin gelişmesi, terörün yerini barışın, sevginin, ahengin ve mutluluğun alması için yükselsin. Büyük Önder Atatürk'ün de tüm dünyaya verdiği ölümsüz mesajı, 'yurtta sulh, cihanda sulh' her yana yayılsın. Artık masum canlar katledilmesin. Müslüman kardeşlerimizin mübarek ramazan ayında, Yahudi aleminin kutsal Cumartesi gününde bundan sonra hiçbir zaman artık çocuklar, kadınlar ölmesin.'' 
     
     ''SİZLERE GÜVENİYORUZ, DAİMA GÜVENECEĞİZ'' 

     Türkiye Hahambaşı Haleva, ''tüm dünyanın tek vücut bu ilkeye katıldığında terörün beslenecek alan bulamayacağını'' belirterek, insanlık dışı saldırıda yaşamlarını yitirenlere ''rahmet'', yaralılara da ''acil şifalar'' diledi. 
     Müessif olay öncesi ve sonrası kendilerini koruyan devlete ve emniyet güçlerine teşekkür eden Haleva, ''Her an yanımızda olan ve görevini canı pahasına ifa eden Türk polisine minnettarız. Sizlere güveniyoruz, daima güveneceğiz'' dedi. 
     ''Törenin bir sinagogda yapılması gerektiğini, ancak törene katılan halkı barındırabilecek 2 sinagoglarının da patlamalarda tahrip olduğunu'' vurgulayan Haleva, acılarını paylaşan başta Cumhurbaşkanı Ahmet Necdet Sezer, Başbakan Recep Tayyip Erdoğan, bakanlar, siyasi parti liderleri, yabancı ülkelerin devlet başkanları ile törenin mezarlıkta yapılmasına katkı sağlayan Beşiktaş Belediye Başkanı Yusuf Namoğlu'na teşekkür etti. 
     İsak Haleva, konuşmasını ''barış dolu günler'' temennisinde bulunarak bitirdi. 
     
     ''TÜM İNSANLIK KİŞİSEL SORUMLULUKLAR YÜKLENMELİDİR'' 

     Türkiye Hahambaşılığı Fahri Müşaviri İshak İbrahimzade de ''dünyanın, cennete giden yolu masum sivilleri katletmekten geçtiğini düşünen sapık zihniyetlerin tesiri altında olduğunu'' söyledi. 
     ''İnsan onuruna yakışan bir yaşam için herkesin bir tek yolu bulunduğunu'' belirten İbrahimzade, şöyle konuştu 
     ''Bu, şeytanın gözünün tam içine bakarak yok etmektir. Bize karşı şeytanın kullandığı aynı kararlılık ve kuvvetle, çocuklarımızın şeytani illetin bulunmayacağı daha iyi bir geleceğe kavuşması için tüm insanlık kişisel sorumluluklar yüklenmelidir.'' İbrahimzade, ''yaşanan dehşeti yaratanların bir amacın peşinden koştuklarını zannettiklerini'' de kaydederek, ''Gelin ortak yaşam amacımızı özenle ve dikkatle çizelim. Gelin daha uygar, barış dolu, üretken, paylaşan bir dünya için geleceğimizi birlikte oluşturalım. İşte o zaman karanlık amaçlar, hiçbir zaman ışığı karartamayacak'' diye konuştu. 
     Tevrat'tan dualar okunmasının ardından, Türkiye Hahambaşısı İsak Haleva ve Türkiye Hahambaşılığı Fahri Müşaviri İshak İbrahimzade birer konuşma yaptı. 
     Törene, İsrail Parlamentosu Başkanı Reouven Rivlin, Devlet Bakanı Güldal Akşit, İstanbul Valisi Muammer Güler, Büyükşehir Belediye Başkanı Ali Müfit Gürtuna, Türkiye'deki dini cemaatlerin liderleri ile çok sayıda Musevi vatandaş katıldı. 
     
</TEXT>
</DOC>
