<DOC>
<DOCNO> 198444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo17.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'a coşkulu karşılama 
</HEADLINE>
<TEXT>

     UEFA Kupası 2. tur rövanş karşılaşmasında Fransa'nın RC Lens takımını 3-1 yenip 3. tura yükselmeyi başaran Gaziantepspor, bugün yurda döndü. 
     Özel bir uçakla yurda dönen Gaziantepsporlu yöneticiler, teknik heyet ve futbolcular, Gaziantepspor Havaalanı'nda coşkulu bir taraftar gurubu tarafından karşılandı. 
     Coşkulu taraftar grubu Gaziantepspor Kulübü Başkanı Celal Doğan, teknik direktör Nurullah Sağlam ve futbolculara çiçek verip, iyi mücadelelerinden dolayı kutladılar. 
     Gaziantepspor kafilesi, kente coşkulu kalabalık tarafından sevgi gösterileri arasında getirildi. 
     Gaziantepspor Kulübü Başkanı Celal Doğan, havaalanında yaptığı açıklamada, mütevazı bir kadroyla yola çıktıklarını ifade ederek, ''Bizden kat kat fazla bir bütçeye sahip, çok güçlü bir kadrosu olan Fransa'nın Lens takımını her iki maçta ta 3'er gol atarak elemeyi başardık. Hem ülkemizin puanını artırdık, hem de Türkiye'ye moral kaynağı olduk, doğrusunu isterseniz bu konuda fazla da iddialı olmak istemiyoruz, gidebildiğimiz yere kadar gideceğiz'' dedi. 
     Ligde ve UEFA Kupası'nda başarılı olmak için mücadelelerinin süreceğini kaydeden Doğan, şöyle konuştu 
     ''Gaziantepspor, 3 kez katıldığı UEFA Kupası'nda bugüne kadar 1. turdan öteye geçemedi. Bu kez 2. turu da geçtik. Artık denizi geçtik şimdi okyanusdayız. Başarılı olmak için de elimizden geleni yapacağız. Amacımız, Türk futbolunu Avrupa'da en iyi şekilde temsil etmek, hem ülkemizi hem de kentimizin ismini Avrupa'da duyurmak istiyoruz. Lens galibiyetleriyle UEFA'daki başarımızın tesadüfi olmadığını da ortaya koymuş olduk. 
     Büyük hedeflerimiz var. Ligde ve UEFA'da başarılı olmak için çok daha çok çalışmak zorundayız. Artık 3. turdayız, eksik görülen mevkiler için gerekli takviyeler yapılacak. Bu konuda arkadaşlarımız gerekli çalışmaları yapıyor. Çok kısa zamanda tranfer hareketini noktalayacağız. Yurtiçi ve yurtdışından 3-4 transfer yaparak kadromuzu daha da güçlendirmek istiyoruz. Hedefleri olan takımların, kadrolarının geniş olması gerekiyor.'' Bu arada Gaziantepspor'un milli oyuncusu İbrahim Toraman'a Almanya ve İspanya'dan bazı kulüplerden transfer önerileri geldiği öğrenildi. Milli oyuncunun menajeri Bayram Tutumlu, Toraman'ı Avrupa'dan bazı kulüplerin transfer etmek istediği yönündeki bilgileri doğrulurken, ''Avrupa'nın köklü birçok kulübünden Toraman'a teklifler var. Bu konuda kulüp başkanı Celal Doğan ile görüşmeler sürüyor. Tunuslu oyuncular Jaziri ve Bouazizi ile ilgili ilginç gelişmeler de yaşanabilir'' diye konuştu. 
     Kırmızı-siyahlılar, hafta sonunda yapacakları İstanbulspor maçının hazırlıklarına bu akşam kendi tesislerinde başlayacaklar. 
     
</TEXT>
</DOC>
