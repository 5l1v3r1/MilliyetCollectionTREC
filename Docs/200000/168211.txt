<DOC>
<DOCNO> 168211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas04.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata dönüş operasyonu 
</HEADLINE>
<TEXT>

Kaçkarlar'da yürüyüşe çıkan İsrailli genç kız, hastalanınca filmlerdeki gibi bir askeri operasyonla dağdan indirildi 
     AYDIN HASAN Ankara 

     İsrail'den dağ yürüyüşü için Türkiye'ye gelen Maya Goldman, hastalandığı Kaçkarlar'dan askeri helikopterle düzenlenen bir operasyonla kurtarıldı. 
     18 yaşındaki Goldman, geçen salı günü, İsrailli dört arkadaşıyla Kaçkarlar'da yürüyüşe çıktı. Ayder Yaylası'nın üst kesimlerinde cuma günü hastalanan Goldman'ın sağlık durumu, cumartesi günü iyice ağırlaştı. 
     
     Bir Sikorsky havalandı 
     Bunun üzerine ekip arkadaşları, telefonla Goldman'ın İsrail'deki ailesine haber verdi ve ailenin devreye girmesiyle İsrail Büyekelçiliği arandı. Büyükelçilik de, Genelkurmay Başkanlığı ile temas kurunca, içinde tıbbi personelin bulunduğu bir Sikorsky helikopteri, Goldman'ı alarak Trabzon'a getirdi. 
     Buradan da, bir ambulans helikopterle Ankara Özel Bayındır Hastanesi'ne kaldırılan Goldman'ı muayene eden Doçent Tuncay Özçelik, şunları söyledi "Ateşi dağda yükselmiş. Eğer müdahale edilmese, dağdaki şartlarda hayati risk yükselebilirdi" dedi. 
     İsrail'den Ankara'ya gelen baba Nir Goldman ise şunları söyledi "Haberi alınca sigorta şirketimizi aradık, ancak yapacak fazla bir şeylerinin olmadığını söylediler. Askeri ataşemiz Türk askerleriyle temas kurdu ve çok şükür, kızımız Türk askerlerinin etkili müdahalesi sonucu kurtuldu." 
     
     "Prenses gibiydim" 
     Erkek arkadaşı İtay Ariely ile birlikte taburcu olmayı beklerken konuştuğumuz Maya Goldman ise sevinç içinde konuştu "Askerler, bana çok iyi davrandılar. Kendimi prenses gibi hissettim. Teşekkür ediyorum. Kaçkarlar'a ilk gelişimdi ama doyamadım, yine geleceğim. Çok güzel ve değişik bir deneyim oldu." 
     

</TEXT>
</DOC>
