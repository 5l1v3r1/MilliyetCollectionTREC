<DOC>
<DOCNO> 195607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur29.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu "Annan planı diplomatik şeytanlıkla hazırlanmıştır" 
</HEADLINE>
<TEXT>

     BBP Genel Başkanı Muhsin Yazıcıoğlu, ''Annan Planı, diplomatik şeytanlığın hepsi kullanılarak hazırlanmış olan bir Girit planıdır'' dedi. 
     Gezi ve incelemelerde bulunmak üzere Sivas'a gelen Yazıcıoğlu, partisinin il teşkilatının iftar yemeğine katıldı. 
     Burada konuşan Yazıcıoğlu, hükümetin Kıbrıs ile ilgili milli bir bakış açısına sahip olmadığını iddia ederek, şunları söyledi 
     ''Önce Belçika modeli ortaya koydular. Ardından Denktaş'ı elektrikli sandalyeye oturtarak, Annan modelini Kıbrıs'ın bir kurtuluşu olarak gördüler. Kıbrıs'taki sorumlu Türklere akıl almaz baskı yaptılar. Dolayısıyla bu bakış açısı, milli bir bakış açısı değildir. Burada, çok açıkça bir ihanet görüyoruz. Annan Planı, diplomatik şeytanlığın hepsi kullanılarak hazırlanmış olan bir Girit planıdır. Kıbrıs'ı, Girit yapma planıdır. Kıbrıs'ı Girit yapma ihanetinin bir belgesidir. Bu belgenin yanında kim varsa, o da Türk milletine ihanet ediyor demektir.'' Yazıcıoğlu, ''kamusal alan'' konusuna da değinerek, ''Avrupa'nın koymuş olduğu kriterlere her alanda uyacaksanız, bugün Türkiye için kamusal alan diye ifade ettikleri şeyin, yarın bütün Avrupa çapında, kamusal alana dönüşeceğinden hiç şüpheniz olmasın'' diye konuştu. 
     
</TEXT>
</DOC>
