<DOC>
<DOCNO> 183640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur23.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, tartıştığı 4 kişiyi hastanelik etti 
</HEADLINE>
<TEXT>

     Bursa'nın Keles İlçesi'nde restoranda tartıştığı 4 kişiyi döverek hastanelik ettiği iddiasıyla gözaltına alınan polis memuru tutuklandı. 
     A.A muhabirinin görgü tanıklarından aldığı bilgiye göre, Bayburt'tan 2 ay önce Keles'e atanan ve izinli olduğu öğrenilen polis memuru Nuri Ateş 30 , dün gece 01.30 sıralarında bir restoranda içki içerken, yan masada oturan Abdullah İlman'la bilinmeyen nedenle tartıştı. 
     İddiaya göre, restoran önünde de devam eden tartışma kısa sürede kavgaya dönüşürken, Ateş, tabancasının kabzasıyla Abdullah İlman'ın başına ve vücudunun çeşitli yerlerine vurmaya başladı. 
     Kavgayı ayırmaya çalışan Necip Gültekin, Şeref Şamil Saydam ve Mutlu Çelik'i de döven Ateş, olay yerine sonradan gelen ve kendisini yatıştırmaya çalışan Selahattin Aydın'ı ise restoran içinde silahla kovaladı. 
     İhbar üzerine restorana gelen güvenlik güçleri, Nuri Ateş'i güçlükle sakinleştirdikten sonra, Keles İlçe Emniyet Amirliği'ne götürdü. 
     
     EMNİYET AMİRLİĞİ ÖNÜNDE SLOGAN ATTILAR 
     Görgü tanıklarının iddialarına göre, Ateş'in götürülmesinden kısa süre sonra İlçe Emniyet Amirliği önünde toplanan yaklaşık 20 kişi, Nuri Ateş aleyhine slogan atmaya başladı. Sesleri duyarak binadan çıkan Ateş, silahını doğrulttuğu topluluğu dağıttıktan sonra yeniden binaya girdi. 
     Vatandaşlar dağıtılırken, Ateş, sorgulamasının ardından çıkarıldığı nöbetçi mahkemece tutuklandı. 
     Olaylarda ağır yaralanan Abdullah İlman, ilk müdahalesinin ardından ''beyin kanaması'' teşhisiyle sevk edildiği Bursa Devlet Hastanesi'nde ameliyat edildi. İlman'ın hayati tehlikesinin devam ettiği bildirildi. 
     Yetkililer, Şeref Şamil Saydam'ın başına Bursa Devlet Hastanesi'nde 10 dikiş atıldığını, hafif yaralanan Necip Gültekin ve Mutlu Selçuk'un tedavilerinin ise Kestel Sağlık Ocağı'nda yapıldığını bildirdiler. 
     Bu arada, Bursa Emniyet Müdürlüğü yetkilileri, olayın ''karşılıklı darp'' olduğunu söylemekle yetindiler. 
     
</TEXT>
</DOC>
