<DOC>
<DOCNO> 158860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko10.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracat, 15.6 milyar dolar olarak gerçekleşti... 
</HEADLINE>
<TEXT>

     Devlet Bakanı Kürşad Tüzmen, 1 Ocak-15 Mayıs 2003 tarihleri arasında 15.6 milyar dolar ihracat yapıldığını, dünya tekstil ve konfeksiyon ticaretinin 1 Ocak 2005 tarihi itibariyle kotasız olarak gerçekleştirileceğini bildirdi. 
     Türkiye Tekstil Sanayii İşverenleri Sendikası'nca Antalya'nın Kemer İlçesi'ne bağlı Tekirova Beldesi'nde düzenlenen, ''Türkiye'de İstihdam, Yatırım ve Haksız Rekabet Sorunları'' konulu seminerde konuşan Tüzmen, Hükümetin, Gayri Safi Milli Hasılası belirli bir rakamın altında olan iller için yeni yatırım teşvik mekanizmaları yaratmak amacıyla çalışmalar yaptığını, bu çalışmaların yakın zamanda bitirileceğini kaydetti. 
     Tüzmen, ''Tekstil ve konfeksiyon sektörünün 4325 sayılı kanuna yeniden işlerlik kazandırılması için gösterdiği çabaları biliyorum. Yeni Teşvik Kanunu'nun 4325 sayılı kanundan daha geniş muafiyetler içermesi temel hedefimizdir. Bu sayede sektör maliyet avantajı sağlayarak, dış piyasalarda rekabet gücünü artıracak, işsizlik oranının yüksek olduğu illerde de yeni istihdam olanakları yaratılacaktır'' diye konuştu. 
     
     İHRACAT ARTIŞI 
     İhracat birlikleri kayıtlarına göre 1 Ocak-15 Mayıs 2003 tarihleri arasında ihracatın yüzde 34.6 oranında artışla 15.6 milyar dolar olarak gerçekleştiğini vurgulayan Tüzmen, şöyle devam etti 
     ''Tekstil ve konfeksiyon ihracatımızın 2002 yılı verileri çerçevesinde, ülkeler itibariyle dağılımı incelendiğinde, Avrupa Birliği'nin yüzde 63 gibi belirgin bir paya sahip olduğu, ABD'nin ise yüzde 14'lük pay ile ikinci en önemli ihraç pazarı olduğu anlaşılmaktadır. Avrupa Birliği ülkeleri arasında ise Almanya yüzde 24.5, İngiltere yüzde 13, Fransa yüzde 6.4 ve İtalya ise yüzde 4.3 paya sahip bulunmaktadır. Alım gücü yüksek, zor beğenen tüketici kitlesine sahip bu ülkelere yönelik ihracatımız, kalitede ulaştığımız noktanın başlıca kanıtıdır.'' 
     
     KONFEKSİYON FİRMALARININ YÜZDE 80'İ KOBİ 
     Türkiye'de tekstil sanayisinin ağırlıklı olarak büyük ölçekli firmalardan oluştuğunu vurgulayan Tüzmen, konfeksiyon firmalarının ise yüzde 80'inden fazlasının KOBİ niteliğinde olduğunu söyledi. 
     Konfeksiyon firmalarının öz sermayelerinin rakiplerine göre yetersiz kaldığını söyleyen Tüzmen, ''Bu durum, konfeksiyon firmalarının yeni teknolojileri uygulamaya koymalarını ve tesis modernizasyonuna gitmelerini zorlaştırmaktadır. Bu noktada önem kazanan yabancı sermaye girişine ilişkin 2002 yılı verileri incelendiğinde, imalat sektörü açısından yabancı sermaye izinlerinde genel bir düşüş yaşandığı ve bu düşüşün daha az da olsa tekstil ve konfeksiyon sektöründe de kendini hissettirdiği görülmektedir'' dedi. 
     
     7 ÜLKEYE ANTİ-DAMPİNG VERGİSİ 
     Sektörün önemli şikayet konularından birisinin ucuz ve düşük kaliteli ürünler ithalatının yarattığı haksız rekabet ortamı olduğunu vurgulayan Tüzmen, şöyle devam etti 
     ''Bilindiği üzere Dünya Ticaret Örgütü'nün anti-damping anlaşması ile sübvansiyonları ve telafi edici tedbirler anlaşması, ayrıca Avrupa Birliği ile gerçekleştirdiğimiz Gümrük Birliği yükümlülüklerimize uygun mevcut ithalatta Haksız Rekabetin Önlenmesi Kanunu çerçevesinde, ithalatta haksız rekabet hallerinden dampinge ve sübvansiyona konu olan ithalatın sebep olduğu zararın önlenmesini teminen ükemizce anti-damping ve anti sübvansiyon uygulamaları yapılmaktadır. 
     Bu kapsamda tekstil ve konfeksiyon sektöründe ülkemizce 12 ayrı ürün grubunda yürütülen anti-damping soruşturmaları çerçevesinde, ağırlığını Uzakdoğu ülkelerinin oluşturduğu 7 farklı ülkeye anti-damping vergisi uygulanmaktadır.'' 
     
     KOTALAR 2005'TE KALKIYOR 
     Kürşad Tüzmen, tekstil ve konfeksiyon sektörünü etkileyecek en önemli gelişmenin, tekstil ve hazır giyim anlaşması çerçevesinde, gelişmiş ülkelerin gelişmekte olan ülkelere uyguladığı tekstil ve konfeksiyon ihracatına yönelik kotaların tamamen kalkacak olması olduğunu vurgulayarak, ''Anlaşma kapsamında öngörülen 10 yıllık geçiş sürecinin 1 Ocak 2005 tarihi itibariyle sona erecek olması dolayısıyla, bu tarihten itibaren dünya tekstil ve konfeksiyon ticareti kotasız olarak gerçekleşecektir'' diye konuştu. 
     Rekabet gücünü artırmak için markalaşma ve moda oluşturma gücünü yoğunlaştıracak faaliyetlerde bulunulması gerektiğine işaret eden Tüzmen, konuşmasını şöyle tamamladı 
     ''Bu bağlamda kamunun, özel sektörün potansiyelini ortaya çıkaracak, rekabet gücüne ivme kazandıracak hedefler ve stratejileri ortaya koyması büyük önem taşımaktadır. Bu çerçevede gerek 2005 yılında kotaların kalkacak olması, dolayısıyla ortaya çıkacak olumsuz etkilerin bertaraf edilmesi, gerekse markalaşma ve moda yaratma konusunda özel sektöre destek sağlama ve yol gösterme konusundaki çalışmalarımız artarak devam edecektir. Hedefimiz, tekstil ihracatında 20 milyar dolara ulaşmaktır.'' Öte yandan, konuşması için kürsüye gelirken ceketini çıkartan Tüzmen, Türkiye Tekstil Sanayii İşverenleri Sendikası Başkanı Halit Narin'in ''sanayici ceketsiz kaldı'' sözlerine atıfta bulunarak, ''Bende sizin karşınıza ceketsiz çıkıyorum. Ankara'da yanımıza geldiğinizde çok fazla şeyler de koparmayalım'' dedi. 
     
</TEXT>
</DOC>
