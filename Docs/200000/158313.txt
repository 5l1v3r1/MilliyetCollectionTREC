<DOC>
<DOCNO> 158313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur09.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yıldızların güzellik sırları... 
</HEADLINE>
<TEXT>

     Sinema dünyasının ünlü yıldızları, yılların güzelliklerini ellerinden almaması için ilginç formüllere başvuruyor. 
     Yıllara meydan okuyan Hollywood güzelleri, sırlarını ''Instyle'' dergisinin yeni sayısında açıkladı. 
     Buna göre, ünlü yıldız Cameron Diaz'ın güzellik sırrı Uzakdoğu'nun büyülü formülü yoga. Eti tamamen sofrasından kaldıran Charlie'nin 31 yaşındaki güzel meleği, çamur ve lavanta maskesiyle cildinin güzelliğini koruyor. 
     Sinemanın eskimeyen güzeli Julia Roberts ise çılgın gibi egzersiz yapan bir ünlü. Oscar ödüllü 36 yaşındaki yıldız, kendi ekmeğini özel bir formülle kendisi pişiriyor ve fırından alınan ekmekleri eve sokmuyor. Bu özel formüllü ''Julia Roberts ekmeği'', güzel sanatçının diyetinin demirbaşı. 
     
     TABAKLAR DOLUSU BALIK... 
     Diane Lane de 38 yaşında olmasına rağmen güzel kalmasının sırrını yogaya ve düzenli egzersize bağlarken, 45 yaşında olduğuna inanmakta güçlük çekilen Michelle Pfeiffer özel bir diyetle zinde kalıyor. Pfeiffer, tabaklar dolusu balık yiyerek formunu koruyor. 
     Televizyon dünyasının ünlü ismi 49 yaşındaki Opraf Winfrey, aerobik sayesinde formda görüntüsüyle parmak ısırtıyor. Özel diyetinde karbonhidratlara hiçbir şekilde yer vermeyen Winfrey, akşam saat 19.30'dan sonra ağzına birşey koymuyor. 
     ''Bir Erkek On Günde Nasıl Kaybedilir'' filminin yıldızı Kate Hudson ile annesi Goldie Hawn'u görenlerin kardeş zannetmesinin sırrı da çözüldü. Sinemanın 57 yaşındaki kahkaha makinesi Hawn, küçük lokmalarla yemek yiyor, yoga yapıyor ve sebze, meyve sularını sofrasından eksik etmiyor. 
     
</TEXT>
</DOC>
