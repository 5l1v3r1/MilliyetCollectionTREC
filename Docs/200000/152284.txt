<DOC>
<DOCNO> 152284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş, ABD'nin akıllı bomba stoğunu tüketti 
</HEADLINE>
<TEXT>

     Irak savaşı, Amerikan Savunma Bakanlığı'nın Pentagon akıllı bomba stoğunu tüketti. 
     Pentagon, kısa bir süre önce, ''Irak'a Özgürlük Operasyonu''nun kilit silahı durumundaki akıllı bomba JDAM'ların Birleşik Doğrudan Saldırı Cephaneleri üreticisi Boeing Savunma Sistemleri'ne 30 bin adet acil silah siparişi verdi. 
     Boeing firmasının Missouri eyaleti St Charles kentindeki fabrikasının yetkilileri, Pentagon standartlarına göre son derece ucuz olan, tanesi 18 bin dolar değerindeki JDAM yüksek isabet kapasiteli güdümlü bombalarla ilgili siparişin yetiştirilmesi için zamanla yarıştıklarını belirttiler. 
     Üretimi artırmak için 20 silah uzmanı daha aradıklarını belirten Boeing yetkilileri, şu anki aylık 3 bin JDAM olan kapasitelerini artırmaya gayret ettiklerini açıkladılar. 
     Silah stratejisi uzmanları, ABD'nin, her türlü savaşta kilit silahı durumundaki JDAM'lar olmadan başka bir operasyona girişmeye hazır olmayacağını belirterek, bu silahların ABD ordusu için hayati önemine işaret ediyorlar. 
     Akıllı bomba stokları tamamlanmadan, Pentagon'un, ABD'nin ''Şer Ekseni''nde yer aldığını ifade ettiği 2 ülke İran ya da Kuzey Kore'ye karşı harekete geçmesinin olanaklı olmadığını kaydeden uzmanlar, yeni bir hedef için 40 bin kadar JDAM silahı gerektiğini kaydediyorlar. 
     Kuyruğundaki kit sayesinde konvansiyonel bombaları akıllı bomba haline getiren ve diğer silah sistemlerine göre devrim niteliğinde kabul edilen JDAM, 3 bin metreden fazla irtifadan atılabilmesi sayesinde, uçaklar, uçaksavar ve yerden atılan füzelerin menziline girmeden, hedeflerini 2-3 metre sapma payıyla vurabiliyor. 
     JDAM hedefini düşük bir sapma payıyla vurduğu için, ağırlığı 225 kiloluk savaş başlığı yeterli oluyor. Bu da uçakların daha fazla bomba alıp daha çok hedef vurmasını sağlıyor. GPS sistemiyle yön buldukları için de yerdeki hedefin önceden lazerle işaretlenmesine de gerek kalmıyor. 
     İlk kez 1999'da Kosova'ya yönelik NATO bombardımanında kullanılan JDAM'larla, Amerikan deniz piyadeleri Irak'ın başkenti Bağdat'a girmeden önce 18 bin hedef bombalandı. 
     Irak üzerinde Amerikan Hava Kuvvetleri'ne ait F-15E uçakları, bir seferde 5 ayrı hedefe 950 kiloluk 5 JDAM atabildi. 
     Pentagon'un, JDAM envanterini ekim ayına kadar tamamlaması bekleniyor. 
     





</TEXT>
</DOC>
