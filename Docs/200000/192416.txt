<DOC>
<DOCNO> 192416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li öğrenciler Wolfowitz'e nefret kustu .. 
</HEADLINE>
<TEXT>

     ABD Savunma Bakan Yardımcısı Paul Wolfowitz, Washington'daki Georgetown Üniversitesi'nden bir grup savaş karşıtı öğrencinin eleştiri oklarına hedef oldu. 
     Wolfowitz, terörizme karşı savaşla ilgili bir konuşma yaptığı sırada, kız öğrencilerden biri ayağa kalkarak, ''Politikanızdan nefret ediyoruz. Masumları öldürmek çözüm üretmek değil, tam tersine sorun yaratmaktır'' diye bağırdı. 
     Soğuk bir sesle öğrenciye yanıt veren Wolfowitz ise ''Sözlerinizden, Saddam Hüseyin hala iktidarda olsaydı daha memnun olacağınız sonucu çıkarıyorum'' dedi ve uzun uzun Saddam Hüseyin rejiminin mezalimini anlattı. 
     Bakan Yardımcısı birçok masum Iraklının feda edildiğini ve savaşın alternatifinin çok daha kötü olacağından kuşku duymadığını söylerken, 2 öğrenci daha ABD'nin Irak politikasını ağır şekilde eleştirdi. Wolfowitz, eleştiri yönelten öğrencilerden birine, ''Sanırım siz de ben de sakinleşmeliyiz'' dedi ve Irak savaşının ideolojik değil ahlaki bir mesele olduğunu söyledi. 
     
</TEXT>
</DOC>
