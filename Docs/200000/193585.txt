<DOC>
<DOCNO> 193585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur08.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FT Komisyon, Türkiye'yi ilk kez uyardı... 
</HEADLINE>
<TEXT>

     Avrupa Komisyonu'nun İlerleme Raporuna ilişkin strateji belgesine "Kıbrıs'ta çözümsüzlük Türkiye'nin AB sürecine ciddi engel oluşturur" yolunda bir ifade yer vermesi Avrupa basınında yankı buldu. Financial Times gazetesi, Komisyon sözünü sakınmayarak ilk kez Türkiye'yi uyardığını yazdı. 
     Financial Times, Brüksel kaynaklı "Avrupa Kıbrıs, Türkiye'nin AB hedefini güçleştirebilir" başlıklı haberinde Türkiye'nin AB ile üyelik müzakerelerini başlatma umutlarının, Kıbrıs'ta çözüm bulunmaması halinde ciddi bir engelle karşı karşıya kalabileceğini belirtti. 
     İngiliz gazetesi, "açık sözlü" olarak tanımladığı uyarıya Komisyonun raporunda yer verildiğini kaydetti. 
     Komisyon'un Türkiye'nin Kıbrıs sorusunda kapsamlı bir çözüme yönelik çabalara kararlı bir destek sağlamada çıkarı olduğunu belirttiğini dile getiren gazete, Komisyonun Kıbrıs'ta çözüm bulunması için koşulların uygun olduğunu düşündüğüne dikkat çekti. 
     Kıbrıs müzakerelerinin, KKTC Cumhurbaşkanı Rauf Denktaş'ın Annan Planını reddetmesi üzerine kesildiğini öne süren gazete, diplomatların Kıbrıs'ta çözümün Türkiye'nin Aralık 2004'de yapılacak zirvedeki şansını artıracağını söylediklerini aktardı. 
     Rum Dışişleri Bakanı Yorgo Yakovo'nun Türkiye'nin 70 milyon vatandaşının çıkarlarına öncelik vereceğine inandığını, üye olduktan sonra Türkiye'nin yolunu bloke etmeyeceklerini söylediğine işaret eden Financial Times, Komisyonun raporunda Türkiye'nin reform yolunda ne kadar ilerleme gösterdiğini ortaya koyduğunu da yazdı. 
     

     
</TEXT>
</DOC>
