<DOC>
<DOCNO> 164085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun05.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör boks trajedisi... 2 çocuk annesi kadın öldü 
</HEADLINE>
<TEXT>

     ABD'de amatör boks turnuvasına katılan 2 çocuk annesi 30 yaşındaki kadın, ringde yediği yumrukların ardından geçirdiği beyin kanaması sonucu öldü. 
     Polis, olayda suç unsuru bulunup bulunmadığını belirlemek için soruşturma başlattığını açıkladı. 
     Florida eyaletinin St.Petersburg kentinde yaşanan trajedide, Stacy Young isimli kadın, cumartesi akşamı ringde sadece bir rakiple karşılaşıp ödül kazanabileceğini öğrenince Toughman isimli boks turnuvasına katılmaya karar verdi. 
     Ringte kendisinden 30 kilo daha az çeken rakibinin karşısında 3 raund yıkılmadan kalan 110 kilo ağırlığındaki Young, 4. ve son raundda düştü ve ardından hastaneye kaldırıldı. Beyninde ağır kanama olduğu saptanan Young, dün beyninin öldüğünün açıklanmasının ardından bağlandığı yaşam destek ünitesinden alındı. 
     Talihsiz kadının kocası Chuck Young, ''Bize kimsenin canının yanmayacağı söylenmişti, ama olanlara bakın, 2 çocuğum yetim kaldı'' diye konuştu. 
     Chuck Young da eşi gibi ringe çıkmış, ancak sadece 29 saniye ayakta kalabilmişti. 
     ABD'de kırsal kesimde büyük ilgiyle karşılanan Toughman boks turnuvası 1979'dan beri yapılıyor. 
     İşadamı ve boks menajeri Art Dore tarafından ilk kez Michigan'da başlatılan turnuvaya kadın ve erkek yarışmacılar 50'şer dolar giriş parası ödeyerek katılıyor ve nakit para ya da başka bir ödül için ringte ayakta kalmaya çalışıyorlar. 
     Son 9 ayda 3 yarışmacının öldüğü turnuvanın 24 yıllık tarihinde 9 kişinin hayatını kaybettiği belirtilirken, bazı eyaletlerde Toughman turnuvası yasaklandı. 
     
</TEXT>
</DOC>
