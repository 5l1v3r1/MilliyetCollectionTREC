<DOC>
<DOCNO> 168427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yasam/yas03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Hançeri'ne 50 milyon dolar 
</HEADLINE>
<TEXT>

Japon sponsorlar, "Türkiye'de Üç Büyük Uygarlık" sergisi için Tokyo'ya gidecek Topkapı Hançeri'ne 70 trilyon liralık sigorta yaptırdılar 
     Topkapı Hançeri dahil pek çok önemli tarihi eserimiz, Tokyo Metropolitan Müzesi'nde 1 Ağustos'tan itibaren sergilenecek... Serginin en değerli parçalarından olan hançer, serginin sponsoru Japon televizyon kuruluşu NHK ve film kuruluşu Toei tarafından 50 milyon dolara yaklaşık 70 trilyon lira sigorta ettirildi. 
     
     Değerli eser çok 
     Anadolu topraklarının üç muhteşem imparatorluğu "Hitit, Bizans ve Osmanlı" hazineleri, Tokyo Metropolitan Müzesi'nde açılacak büyük sergi için 17 Temmuz'dan itibaren Japonya'ya gönderilecek. Türkiye Yılı etkinlikleri çerçevesinde 1 Ağustos'ta Tokyo Metropolitan Müzesi'nde açılacak "Türkiye'de üç büyük uygarlık Hitit imparatorluğu, Bizans imparatorluğu, Osmanlı imparatorluğu" adlı sergi 14 müzeden 207 esere ev sahipliği yapacak ve 28 Eylül'e kadar ziyarete açık kalacak. 
     Sergide Topkapı Hançeri'nin yanı sıra MÖ 3. yüzyıla ait İskender büstü, Efes Müzesi'nden alınan Artemis heykelciği, çivi yazılı tabletler, Kanuni'ye ait kılıç, kaftanlar, silahlar da Japonlar'a gösterilecek. 
     
Hançer Osmanlı gücünün simgesiydi      Topkapı Hançeri, 1740'ta Sultan I. Mahmut tarafından İran'ın Afşar Hanedanı Nadir Şah'a hediye edilmek üzere yaptırıldı. Ancak Nadir Şah'ın bir isyanda öldürülmesi üzerine, yola çıkan Osmanlı elçisi geriye döndürüldü ve hançer Topkapı Sarayı'nın hazinesine konuldu. 35 santimetre boyundaki hançerin kabzası çok değerli üç iri zümrütle, kını da farklı boyutlardaki elmaslarla süslü. Kınının ortasında meyve sepeti desenli mineden yapılmış minyatür bulunan hançerin kabzasında, o dönem nadir olarak Londra'da üretilen küçük bir saat de yer alıyor. Daha önce yurtdışında ilk kez Amerika'da sergilenen hançer, Osmanlı İmparatorluğu'nun gücünü temsil ediyor. 
     

</TEXT>
</DOC>
