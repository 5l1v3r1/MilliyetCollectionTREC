<DOC>
<DOCNO> 176084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/ysenay.html </URL>
<DATE> 2003/08/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Daum ve jokerleri 
</HEADLINE>
<TEXT>

   
   Bu sezon olmasını beklediğimiz bir Fenerbahçe takımı vardı dün gece Trabzon'da... İlk maç yenilgisini unutmuş, Trabzon karşısında çok çalışkan ve bölge dağılımlarını çok yerinde bir şemayla yapan Sarı - Lacivertli ekip, belki de son yılların en derli toplu futbolunu sergiliyordu bu uzak deplasmanda... Tabii Yusuf ve sol savunma kanadında Mahmut gibi oyuncuların varlığı çok şeyler katıyordu dünkü oyuna... Aurelio'nun orta sahadaki tam bir "pasların beyni" rolünü mükemmelen ortaya koyması, Serhat'ın sağ kanatta kullanılması, Fenerbahçe'nin Avni Aker'de çok canlı bir oyun çıkarmasını sağlıyor, bu derli toplu futbol Trabzon'un savunma ve orta alan düşüncelerinin dağılmasına da sebep teşkil ediyordu... 
   Trabzon ise kontrollü bir başlangıçla oyuna giriyor, defans blokunda Fenerbahçe'nin üstüne gelmesini beklercesine, savunmayı kalabalık tutuyor, Hooijdonk'un enfes gol vuruşuna kadar da nedense bu yanlışa ısrarla devam ediyordu... Evet, Fenerbahçe'de Ümit Özat - Serhat - Mahmut - Tuncay ve Ümit Özat gibi isimler sahanın her bölgesinde top kapma kavgalarına giriyorlar ve çoğunlukta da ikili fizik mücadelelerini kazananlar Sarı - Lacivertli ayaklar oluyordu... Bu arada Hooijdonk gerilere geliyor, bütün preslere katılıyor ve Fenerbahçe'nin deplasmanlardaki tek santrfor kitlemesinde ne denli mükemmel bir oyuncu olduğunu ısrarla vurguluyordu... Ayrıca Selçuk ve Kemal'in saygı duyulacak iyi niyetlerine rağmen sayısız pas ve kademe hataları da bir Fenerbahçe eksikliği halinde sırıtıyordu Trabzon'da... Recep'in kalede çeldiği enfes iki - üç top, kendisine itimat sağlıyor, özellikle yan toplarda emniyet verici kalecilik çıkışlarıyla Sarı - Lacivertli filelerin sahibi olduğunu söylemeye çalışıyordu sanki... 
   Tabii dünkü Fenerbahçe galibiyeti eğer yedi yıllık bir Trabzon'u yenme öksüzlüğünün kırılmasını sağlıyorsa Sarı - Lacivertliler'e, o zaman bütün Fenerbahçe'li yürekler Yusuf'u öncelikle selamlamalıdır bizce... Futbol topunu fiziğinin bir uzvuymuş gibi kullanıp, büyük pas gösterileri ve rakip geçme maharetleri sergileyen Yusuf, bu sezon boyunca "Daum'un jokeri" olmalıdır artık... Sanırım dünkü Yusuf gösterisinden sonra Herr Daum da, bizler gibi düşünecektir... Fenerbahçe, kazandığı Trabzon maçıyla İstanbulspor kabahatini sanırım af kapsamına sokmuştur Sarı - Lacivertli renklerle örülmüş yüreklerde... 
   
      
</TEXT>
</DOC>
