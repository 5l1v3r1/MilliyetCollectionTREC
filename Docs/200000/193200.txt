<DOC>
<DOCNO> 193200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/yazar/guclu.html </URL>
<DATE> 2003/11/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sanal çöplükten nasıl kurtuluruz 
</HEADLINE>
<TEXT>

   
   Her gün yüzlerce mail geliyor. Bazen de binlerce. 150, 200 kadarı gerçek okurlardan. Geri kalanı ise abuk subuk kişilerden, kurumlardan. Silmesi bile yeterince zaman alıyor. Can sıkıntısı da ayrı bir dert. 
   En sinir edeni de aynı mailden onlarca, yüzlerce gönderileni. Sanılıyor ki çok gönderilince, çok daha etkili olacak. Başkalarını bilmem ama ben artık böyle ekran dolusu gelen mailleri, hiç açmıyorum. 
   Bir de geyik muhabbeti yapılan internet siteleri var. Kimileri de entelektüel boyutta. Kendi aralarında olur olmaz her konuyu tartışıyorlar. Sanki çok lazımmış gibi bize de gönderiyorlar. Gerçi hemen hepsinin altında, eğer size rahatsızlık veriyor isek, boş bir mail göndererek üyeliğinizi iptal edebilirsiniz diyorlar ama nafile. Bir değil beş defa boş mail gönderiyorsunuz. Ancak yine gelmeye devam ediyor. 
   Sistem koruyucuları ve ambargo koydurmanız da kar etmiyor. Bir yolunu bulunup yine size ulaşıyorlar. 
   Virüslü olanlar ise ayrı bir dert. Gazetenin sisteminde güncelleştirilmiş en son virüs koruyucular olmasına karşın, yine de açtığınız anda ekranı kilitlemeyi başarabiliyorlar. 
   Teknoloji müthiş bir şey. Hele hele internet. Bugüne kadar gerçekleştirilen en büyük keşiflerden birisi. Ama yanlış kullanıldığında insanı nasıl zıvanadan çıkarttığına çok şahit oldum. 
   Biz gazetecilerin mail adresleri açık olduğu için, internet adresi pazarlayan tüm kuruluşların listesine giriyor. Bu yüzden sanal reklam yapmak isteyen kim varsa hemen hepsinin ürün katalogları geliyor. Sanki biz istemişiz gibi. 
   Birilerinin çıkarına olan bir hizmet, bir başkasına sıkıntı vermemeli. Ayrıca eğer bir reklam gönderilecek ise bu da sizin izninize tabi olmalı. Pazarlamacılar, sizin mail adresinizi bu kadar kolay kullanamamalı. Bunun mutlaka hukuki bir yaptırımı olmalı. 
   Tüm bu şikayetlerin ötesinde mailler yani elektronik mesajlar, çok önemli bir işlevi yerine getiriyor. Eskiden yazdığımız yazılara, yaptığımız programlara günlerce sonra tepki alabiliyorduk. Ya da çok sınırlı oluyordu. Ama şimdi anında bilgi alışverişi söz konusu. Üstelik dünyanın dört bir yanından olumlu ya da olumsuz görüşler geliyor. Bu sayede bir sonraki yazı konusunu daha net çizebiliyorsunuz. 
   Aslında bir ekranı geçmeyen mesajlar çok rahat okunabiliniyor. Ama çok uzun olanların, günlük iş yoğunluğu içinde okunsa bile önemli detayları dikkatten kaçabiliyor. Bu yüzden mümkün olduğu kadar özet haline gelen mailleri hem süratle okuyor, hem de mümkün olduğunca cevaplandırabiliyorum. 
   Kimileri ise isim ve adres bildirmemekte kararlı. Oysa biz gazetecilerden sır çıkmaz. İstemedikleri sürece isimleri açıklanmaz. Yani korkmalarına, çekinmelerine ya da o ezikliği hissetmelerine hiç gerek yok. 
   İsimsiz ya da farklı isimle ile gönderilmiş mailler nedense güven vermiyor. Yazılanlar çok doğru olsa bile itici geliyor. İşte bu nedenle de gerektiği ilgiyi görmeyebiliyor. 
   Özetin özeti İnternet ve elektronik posta, haberleşme ve yeni bilgilere ulaşmada, hayal ötesi bir çığır açtı. Ama nedense doğru kullanma yerine dejenere etmek için elimizden geleni yapıyoruz... 
   
      
   
   
</TEXT>
</DOC>
