<DOC>
<DOCNO> 198184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İlk yarıda biz daha iyi oynadık 
</HEADLINE>
<TEXT>

     Avrupa Şampiyonlar Ligi G Grubu'nda Roma'da yapılan maçta rakibi SS Lazio ile 1-1 berabere kalan Beşiktaş'ta, teknik direktör Mircae Lucescu, karşılaşmanın ilk yarısında kendilerinin daha iyi oynadığını söyledi. 
     Lucescu, maçtan sonra yaptığı açıklamada, Lazio'nun golden sonra daha iyi futbol sergilediğini belirterek, ''Eğer ikinci yarıda İlhan Mansız o pozisyonu gole çevirebilseydi maçı bitirebilirdik. Ama beraberlik golü sonrasında Lazio daha agresif ve iyi bir oyun sergiledi. Ben daha önce de belirtmiştim. Bu grupta herşey son anda belli olacak. Bence en dengeli ve zor grup, G grubudur'' dedi. 
     Lucescu, UEFA'nın aldığı son kararlar ilgili şöyle konuştu 
     ''Ben UEFA yetkililerinin aldıkları bu kararı yeniden gözden geçireceklerine inanıyorum. Zira bu karar Avrupa Birliği'nin politikalarına da aykırı bir karardır. Juventus'un bu konudaki talebini geri çektiğine dair haberler var. Dolayısıyla ben bu maçın İstanbul'da oynanabileceğini düşünüyorum. Siyasilerin alacakları kararların da arkasında duracağına inanıyorum. Yer belirtmek istemiyorum, ancak Almanya yerine, Romanya'nın başkenti Bükreş'i düşünebiliriz. Çünkü burada daha fazla Türk yaşıyor.'' Teknik Direktör Lucescu, sarı kart cezalısı durumuna düşen Giunti'nin Chelsea maçında oynayamayacak olmasının hatırlatılması üzerine ''Önemli bir oyuncu. Kendisini Konyaspor'a karşı oynatmamıştım. Yazık oldu'' diyerek karşılık verdi. 
     Basın toplantısına katılan Zago da İtalyan taraftarlar tarafından ıslıklanmasıyla ilgili soruya, ''Bundan önce Roma da oynadım. Bu ıslıklar normaldi'' dedi. 
     Maçta kendilerinin daha net pozisyonlar ürettiklerini belirten Zago, ''İlhan ikinci yarının başında girdiği pozisyonu gole çevirseydi maç bizimdi'' diyerek sözlerini tamamladı. 
     
     BİR TÜRK TARAFTAR BIÇAKLANDI 
     SS Lazio-Beşiktaş maçının başlamasından yaklaşık 2 saat önce bir Türk taraftar bıçaklandı. 
     Fransa'dan gelen 4 Türk taraftar, stat çevresinde Lazio taraftarlarınca uzun süre kovalandı. Kovalamaca sonucunda maçı izlemek üzere Nice kentinden gelen genç bir taraftar, İtalyanlar tarafından bıçakla yaralandı. Durumunun ağır olmadığı öğrenilen taraftar ambulansla hastaneye kaldırıldı. Stat çevresindeki olaya güvenlik güçleri müdahale etmezken, olayın ardından bazı taraftarlarla İtalyan polisi arasında gerginlik yaşandı. 
     Karşılaşmayı toplam 30 bin kişi izlerken, 2 bin Türk taraftar da Olimpiyat Stadı'ndaki yerlerini aldılar. 
     
</TEXT>
</DOC>
