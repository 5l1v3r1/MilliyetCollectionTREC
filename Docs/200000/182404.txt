<DOC>
<DOCNO> 182404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun10.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, gelecekte bağımsızlık için referandum istiyor 
</HEADLINE>
<TEXT>

     Irak'taki 2 büyük Kürt grubuna yakınlığıyla tanınan Washington Kürt Enstitüsü'nün direktörü Necmeldin Kerim, Iraklı Kürtlerin hazırlanacak yeni anayasada kendilerine gelecekte ayrılma olanağı sağlayabilecek bir referandum düzenlenmesi hükmünün yer almasını istediğini söyledi. 
     Kerim, kuruluşunun düzenlediği bir konferansta yaptığı konuşmada, Irak'ta her Kürt'ün gönlünde bağımsızlık özleminin yattığını, ancak mevcut şartlarda bunun şimdi mümkün olmadığını kaydetti. Ancak Kerim, ''Yeni Irak anayasasında, Iraklı Kürtlerin gelecekte Irak'tan ayrılmalarına imkan sağlayabilecek bir referandum düzenlenmesine ilişkin hüküm yer almalı, bunun örnekleri başka ülkelerde de görüldü'' dedi. 
     Kerim, ''gelecekte'' ifadesini kullanarak, bir süre vermekten kaçındı. 
     Necmeldin Kerim, daha kısa vadede Iraklı Kürtleri Irak içinde tutabilecek tek yönetim sisteminin ise federasyon olduğunu ifade ederek, ''Ancak Kürtler sonsuza kadar beklemek istemiyor. Irak'ta Sünni kesimi çok karışık Şii kesim ise huzursuz. Durum kısa sürede düzelmezse Iraklı Kürtler kendi yasalarıyla ve kendi seçimleriyle bağımsız değil ancak egemen şekilde yaşamak istiyor'' diye konuştu. 
     Irak'a Türk askeri gönderilmesine Iraklı Kürtlerin kaşı çıktığını anlatan Kerim, Kürtlerin Türk askerinin girmesi durumunda bir daha çıkmayabileceği kaygısını taşıdığını iddia etti. 
     Kerim, Iraklı Kürtlerin itirazına karşın Türk askerinin gelmesi durumunda Sünni bölgesine konuşlandırılacağını belirterek, asker sevkıyatının kara yoluyla değil Ürdün üzerinden hava yoluyla yapılması gerektiğini söyledi. 
     Washington Kürt Enstitüsü Direktörü Kerim, Iraklı Kürtlerin görüşlerini Washington'da dile getirmesiyle tanınıyor. 
     
</TEXT>
</DOC>
