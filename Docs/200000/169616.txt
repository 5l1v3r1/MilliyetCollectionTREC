<DOC>
<DOCNO> 169616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur30.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifa eden İzmir Büyükşehir Belediye Başkanı CHP'de 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, CHP'ye katıldı. 
     CHP Genel Başkanı Deniz Baykal, partisinin TBMM Grup toplantısının başlangıcında, Piriştina'nın CHP'ye katılma kararı aldığını bildirerek kendisini kürsüye davet etti. Baykal, Piriştina'nın TBMM'de, daha sonra da İzmir Büyükşehir Belediye Başkanlığı'nda DSP mensubu olarak görev yaptığını hatırlattı. Piriştina'nın sosyal demokrat anlayışı uygulayan ve yaşatan saygın bir siyaset adamı olduğunu, bu özelliğinin tüm Türkiye'de dikkat çektiğini belirten Baykal, Piriştina'yı CHP'de görmekten büyük bir mutluluk duyduğunu söyledi. 
     Ülkenin bunalımlı bir dönemden geçtiğini, böylesi bir dönemde herkese görev düştüğünü anlatan Baykal, ''Başta gelen görev, ülkenin sosyal demokrat siyasal partisini güçlendirmektir'' dedi. 
     Deniz Baykal, bugüne kadar sağ partilerde çeşitli görüntüler içinde savrulmuş olan, sosyal demokrat söylemi seslendirmemiş, ancak ülkede demokratik-laik düzenin yaşamasını isteyen bütün vatandaşları CHP olarak kucaklamak istediklerini ifade etti. 
     Baykal, ANAP, DYP, MHP'ye geçmişte oy veren vatandaşları da partisine çağırarak, ''hepimizin görevi, ülkenin geleceğine sahip çıkmaktır'' şeklinde konuştu. 
     İzmir Büyükşehir Belediye Başkanı Ahmet Piriştina da gençlik yıllarından itibaren siyasete duyarlı olduğunu, doksanlı yıllarda aktif olarak siyaset yapmaya başladığını, bu dönemde CHP üyeleriyle hep saygın bir ilişkisi olduğunu anlattı. 
     Piriştina, çağdaş bir siyaset için bundan sonra Atatürk'ün partisi CHP'de olmaya karar verdiğini bildirerek, CHP'lilere, ''Sizleri mahcup etmeyeceğim'' diye seslendi. 
     Baykal, konuşmaların tamamlanmasından sonra Piriştina'nın yakasına CHP rozeti taktı. 
     
</TEXT>
</DOC>
