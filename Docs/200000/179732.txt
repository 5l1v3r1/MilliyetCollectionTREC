<DOC>
<DOCNO> 179732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun04.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusu sarin gazı stoklarını imha ediyor... 
</HEADLINE>
<TEXT>

     ABD ordusu elinde bulunan öldürücü sarin gazı stoklarını yakarak imha etmeye başladı. 
     Resmi makamlar, 2000 litre ilk parti sarin gazının Alabama'nın Anniston kentinde yeni kurulan modern fırınlarda yakıldığını açıkladılar. Geri kalan 1022 litre gazın ise bu ayın sonuna doğru yakılacağı bildirildi. 
     İlk parti gazın yaklaşık 15.5 saatte yakıldığı belirtiliyor. Konuyla ilgili basına açıklamada bulunan Ordu Sözcüsü Mike Abrams, ''yakma sırasında hiçbir problemle karşılaşılmadığını'' söyledi. 
     En öldürücü kimyasal silahlardan olan sarinin bir damlası insan vücuduna değdiği takdirde ölüme yol açıyor. Gazın, 900 adet M55 roketinden çıkarıldığı ve roketlerin de imha edildiği kaydedildi. 
     
     YAKMA İŞLEMİ DE TEHLİKELİ 
     Yetkililer sarin gazının yakılmasının çok tehlikeli bir işlem olduğunu belirtiyorlar. 
     Amerikan ordusu ilk kez bir yerleşim merkezine bu kadar yakın bir tesiste, bu derece tehlikeli bir gazı imha etme girişiminde bulundu. Resmi makamlar, gazın yakıldığı tesise 13 kilometre mesafede yaklaşık 35 bin kişinin yaşadığını söylediler. 
     Ordunun Alabama'nın dışında Arkansas'ta da bir yakma tesisi kurduğu kaydedildi. Pine Bluff cephaneliğinin bulunduğu bölgede inşa edilen tesis yakınında ise 55 bin kişi yaşıyor. ABD Ordusu'nun diğer yakma tesislerinden biri Büyük Okyanus'ta, diğeri ise Utah çölünde. 
     
</TEXT>
</DOC>
