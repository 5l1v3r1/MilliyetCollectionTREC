<DOC>
<DOCNO> 163966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo23.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'den Ümit Davala'ya Galatasaray'a 1 yıl kiralıksın... 
</HEADLINE>
<TEXT>

     Menajeri Ahmet Bulut'la bonservisinin bulunduğu Inter Kulübü ile görüşmek için İtalya'ya giden Ümit Davala İstanbul'a döndü. THY'nin tarifeli Zürih uçağıyla Atatürk Havaalimanı'na Davala'yla birlikte gelen Menajer Bulut, burada basın mensuplarına yaptığı açıklamada, Ümit Davala'nın Inter ile iki yıllık sözleşmesi olduğunu ve Inter'in kendisine ''takım bul'' önerisinde bulunduğunu bildirdi. 
     Bulut, Davala'nın Avrupa'ya gitmesinin Galatasaray ile Inter arasındaki görüşmelere bağlı olduğunu ifade ederek, Galatasaray Teknik Direktörü Fatih Terim'in Davala'yla ilgili bir görüşünün bulunup bulunmadığının sorulması üzerine, ''Hoca, Ümit'i takımda görmek ister'' diye konuştu. 
     Davala'nın da gönlünün Galatasaray'dan yana olduğunu, ancak her futbolcunun Avrupa'da oynamak istediğini belirten Bulut, Ümit Davala için çeşitli tekliflerin de bulunduğunu bildirdi. 
     
     BELİRSİZLİK VAR 
     Ümit Davala, Inter Kulübü ile yaptığı görüşmelerde ''Biz seni 1 yıl daha Galatasaray'a kiraladık'' yanıtını alırken, Galatasaray Kulübü İkinci Başkanı ve Basın Sözcüsü Ali Dürüst'ün, ''Ümit Davala Avrupa'ya gitmek isterse, bizden izin almak zorunda değil'' açıklamasını yapması kafaları karıştırdı. 
     Inter Kulübü'nün yeni sportif direktörü Marco Branca ile 3 saat toplantı yapan menajer Bulut, ''Onlar bize kadrolarında sağ kanatta yeterli sayıda oyuncularının bulunduğunu söylediler. Bu sezon için Ümit'i düşünmüyorlar. Ancak, 2004 yılında Ümit mutlaka Inter'de oynayacak. Fransa'dan bir teklif var, ancak bu Marsilya'dan değil'' açıklamasını yaptı. 
     
</TEXT>
</DOC>
