<DOC>
<DOCNO> 194296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/guncel/gun03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı diye eşeği Sakız'a almadılar 
</HEADLINE>
<TEXT>

   İsa'nın ayak izlerini takip eden İsviçreli David Hungerbühler'in İspanyol eşeği Pepe'yi, Yunanlılar 'Kıbrıslı' diye adaya sokmadı 
      
   İsviçreli peyzaj mimarı David Hungerbühler, geçen yıl ağustos ayında, "İsa'nın ayak izlerinin değdiği topraklara yolculuk"a çıktı. Yolculuğa İspanya'dan aldığı bir eşekle devam eden Hungerbühler, eşekle İtalya'ya, sonra da Yunanistan'a geçti. Türkiye'ye gelmek için Sakız adası yolunu tercih eden Hungerbühler, 10 Mart'ta deniz yoluyla Çeşme'ye, ardından Selçuk, Efes, Milas, Marmaris, Fethiye, Kaş, Kalkan ve Kemer'e ulaştı. 
   Kudüs'e gitmeyi planlayan Hungerbühler, ailesinin "Bölge karışık, geri dön" demesi üzerine geldiği güzerg htan ülkesine gitmek üzere eşeği Pepe ile yola koyuldu. Çeşme'den feribotla Sakız'a geçti. Ancak Yunanlı yetkililer, "Bu Kıbrıs eşeği, eşeği bırak gel" dediler. 
   
   'Belgelerini gösterdim' 
   Hungerbühler, İtalya'dan Yunanistan'a girerken sorun olmadığını, Türkiye'den Sakız'a geçerken "olmaz" dendiğini belirterek, "Kıbrıs değil, İspanyol eşeği dedim, inanmadılar. Pepe'nin uluslararası aşı pasaportunu gösterdim. İspanya ve İtalya'daki veteriner kontrollerini gösterdim, yine de inanmadılar" dedi. 
   
   'AB yasağı olabilir' 
   Yunanistan'ın İzmir Konsolosluğu ve Sakız Ticaret Odası yetkilileri, sorunun, eşeğin "Kıbrıs eşeği" olmasından kaynaklanamayacağını savundu. Yetkililer, bulaşıcı hayvan hastalıkları nedeniyle AB'ye canlı hayvan girişinin yasak olduğuna dikkat çekti. İzmir Ticaret Odası İZTO Yönetim Kurulu Başkanı Ekrem Demirtaş da, "Sorun, sağlık kontrollerindeyse çözümü için gereken testlerin yapılması konusunda yardımcı olacağız" dedi. 
   
   
</TEXT>
</DOC>
