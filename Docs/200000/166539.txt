<DOC>
<DOCNO> 166539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/spor/spo15.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

GSGM'den Ata'yı ziyaret      65. kuruluş yıldönümünü kutlayan Gençlik ve Spor Genel Müdürlüğü çalışanları dün Anıtkabir'i ziyaret etti. Genel Müdür Mehmet Atalay başkanlığındaki heyet, Atatürk'ün mozolesine çelenk koyarak saygı duruşunda bulundu. Atalay daha sonra Anıtkabir özel defterini imzaladı. 
     
Rekortmenlerin oğlu oldu      DÜNYA rekortmeni ABD'li atletler Marion Jones ve Tim Montgomery'nin bir erkek çocuğu oldu. 21 Temmuz'da doğması gerekirken yaklaşık 3 hafta önce dünyaya gelen ve 'Tim' adı verilen bebek için espri yapan Montgomery, "Biz, onun hızlı bir bebek olduğunu biliyorduk ancak bu kadar hızlı da beklemiyorduk" dedi. 
     
Özdemir gümüş kazandı      3. Dünya Yıldızlar Boks Şampiyonası'nda 50 kiloda Çetin Özdemir gümüş madalya kazandı. Romanya'nın başkenti Bükreş'te yapılan şampiyonada 11 sıklette mücadele eden Türk boksörlerinden 6'sı ilk turda, 5'i de 2. turda elendi. Çetin Özdemir ise sırasıyla Azeri, Hintli, Rumen ve Özbek rakiplerini yenerek gümüş madalyaya ulaştı. 
     
Phelps'ten Dünya rekoru      AMERİKALI yüzücü Michael Phelps, erkekler 200 metre bireysel karışıkta, 1.57.94 ile yeni bir dünya rekoru kırdı. 17 yaşındaki sporcunun kırdığı rekor, bundan önce 1.58.16 ile Finli Jani Sievinen'e aitti. 
     
Ogün Konya'da      FENERBAHÇE ile yollarını ayıran Ogün dün Süper Lig'in yeni takımı Konyaspor'la 1 yıllık mukavele imzaladı. İstanbulsporlu Cenk'in de Konya'ya gelerek imza atacağı, Beşiktaşlı Zafer, Fenerbahçeli Abdullah ve Bursaspor kalecisi Kelemen'le görüşmelerin sürdüğü açıklandı. 
     
Gençler iyileşiyor      GENÇLERBİRLİĞİ'NDE bir süredir bağırsak enfeksiyonu nedeniyle antrenmana çıkamayan Kaptan Ümit ve Ali Tandoğan dün takımla birlikte düz koşu yaptı. Her iki oyuncunun hızla iyileştiği belirtildi. Prensip anlaşmasına varılan Hırvat asıllı Avustralyalı Skoko'nun ise Genk kulübü ile ortaya çıkan pürüzleri çözüp yarın Ankara'ya geleceği öğrenildi. 
     
Uluyol bıraktı      YENİ sezonda klasman düşen hakemler belli oldu. Yapılan sınav sonrası Kazım Erçakır ve Cem Papila Süper Lig hakemliğine veda ederken, Ali Uluyol ile Sebahattin Şahin, kendi istekleriyle hakemlikten ayrıldı. Merkez Hakem Kurulu, gelecek sezon klasmandan ayrılan bu isimlerin yerine 5 yeni hakem atamayı kararlaştırdı. 
     
Turmuş'tan imza      SÜPER Lig'de geçen sezon son hafta aldığı galibiyetle kalmayı başaran Elazığspor, teknik direktör Ümit Turmuş ile anlaştı. Başkan Baki Aydın, geçen sezon 3 teknik direktör değiştirdiklerini belirterek, "Turmuş ile 1 yıllığına sözleşme imzaladık. Artık kümede kalmak için değil, orta sıralarda yer bulmak için mücadele edeceğiz" dedi. 
     
Ramadan tamam      ANKARAGÜCÜ, Mısırlı stoper Disuku'dan sonra vatandaşı forvet Ramadan Ragap Mohamed ile de sözleşme imzaladı. Mısır'da Zambelek ve Al Hudud takımlarının formasını giyen Ramadan, başkent ekibi ile 3 yıllığına anlaşırken, forvette görev yapan bu oyuncunun geçen sezon 17 gol attığı bildirildi. Fotoğraf Selçuk Mumcu 
     
Abant'ta tam yol      DİYARBAKIRSPOR Teknik Direktörü Sakıp Özberk, Abant'taki çalışmalara bugünden itibaren topla idmanlara başlayacaklarını söyledi. Özberk, futbolcuların kondisyonlarında düşme olmadığını belirtti. Kampa Stavrevski, Brezilyalı Da Silva ile Moura ve burnundan ameliyat olan Hasan Yiğit katılmadılar. 
     
'Hagi için geldik'      HAGİ'NİN göreve başlamasının ardından büyük sükse yapan Bursaspor, 4 Rumen oyuncuya imza attırdı. Kaleci Bogdan Vintila, sol kanat oyuncusu Corner Frasineanu, stoper Lalian Miu ve santrafor Ioan Ganea, sabah sağlık kontrolünden geçtikten sonra akşam da Vakıfköy Orhan Özselek Tesisleri'nde 3 yıllık sözleşmeye imza attı. Rumenler, "Bursaspor'u Hagi için seçtik. Onun ricasını kıramadık. Rakiplerimizin korkulu rüyası olacağız" dedi. 
     
Kirita Samsun'da      SAMSUNSPOR'UN daha önce ön protokol yaptığı Romanya'nın Dinamo Bükreş takımında oynayan 26 yaşındaki Giani Stelian Kirita dün resmi sözleşme imzaladı. Ayrıca Hırvatistan Ümit Milli Takımı'nın stoperi Biliç de denenecek. 
     
Alberto anlaştı      ÇAYKUR Rizespor, sezon açılışından sonra denemeye alınan Brezilyalı Carlos Alberto ile 2 yıllık anlaşmaya vardı. Portekiz'in Boavista takımından gelen Alberto'ya, Hikmet Karaman onay verdi. 
     

</TEXT>
</DOC>
