<DOC>
<DOCNO> 186374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/siyaset/siy03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Örtülü ödeneğe limit 
</HEADLINE>
<TEXT>

   Başbakanların sınırsız biçimde örtülü ödenek kullanması engellenecek, miktar bütçenin binde beşini geçemeyecek 
   AHMET ERHAN ÇELİK Ankara 

   
   Uluslararası piyasalara "hesaplarımız şeffaftır" tezini kanıtlama çabası örtülü ödeneğe kadar uzandı. Başbakanların sınırsız biçimde örtülü ödenek kullanmasının önüne geçilecek ve ödeneğin miktarı bütçenin binde beşini geçemeyecek. Maliye Bakanlığı yetkililerinden edinilen bilgilere göre, örtülü ödenek limitiyle ilgili düzenleme Kamu Mali Yönetim ve Kontrol Kanunu Taslağı'na girdi. IMF ile uzun görüşmelerden sonra mutabık kalınan yeni düzenleme, başbakanların istihbarat, savunma gibi ihtiyaçlar için örtülü ödeneği sınırsız kullanmasının önüne geçiyor. Bütçenin binde beşiyle sınırlandırılan örtülü ödenek, 148 katrilyon liralık 2003 bütçesinde 735 trilyon liraya tekabül ediyor. 
   
   Hafta başında Meclis'e gidecek 
   Bakanlar Kurulu'nda imzaya açılan tasarıya Devlet bakanları Abdüllatif Şener ve Ali Babacan ile Dışişleri Bakanı Abdullah Gül dışında tüm bakanlar imza attı. Tasarının hafta başında Meclis'e sevk edilebileceği kaydedildi. 
   
</TEXT>
</DOC>
