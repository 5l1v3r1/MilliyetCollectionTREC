<DOC>
<DOCNO> 178849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/siyaset/asiy.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ankara'yı 'sıkboğaz' ediyor 
</HEADLINE>
<TEXT>

   Büyükelçi Edelman'dan mesaj var 'İstemediğiniz oluşumları önlemek için işbirliği yapın, ne kadar çabuk olursa o kadar iyi' 
      ANKARA Milliyet 

   
   Türkiye, Irak'a asker gönderme konusundaki kararını ertelerken Washington yönetimi acele edilmesi ve işbirliği yapılması yönünde kuvvetli mesajlar vermeye başladı. 
   ABD'nin Ankara Büyükelçisi Eric Edelman, önceki gece verdiği resepsiyonda Türkiye'nin Kuzey Irak'ta istemediği oluşumlarla karşılaşmaması için Irak konusunda işbirliği yapması gerektiğini belirterek "Bu ne kadar çabuk olursa o kadar iyi olur" dedi. 
   
   'Tarih kısıtlaması' 
   Edelman, resepsiyonda, Türkiye'nin Irak'a istikrar gücü göndermesi konusundaki görüşlerinin sorulması üzerine, Ankara'ya bir tarih kısıtlaması vermediklerini hatırlatarak şunları kaydetti 
   "Türkiye ne kadar erken karar verirse o kadar iyi olur. Asker gönderme kararını alırken, Türkiye, her şeyden önce kendi ulusal çıkarlarını düşünecektir. Irak'ın istikrara kavuşması Türkiye'nin çıkarınadır. Türkiye, Kuzey Irak'ta istemediği bir oluşumla karşılaşmaktan kaçınıyor. Bunun da yolu birleşik, güçlü ve istikrarlı bir Irak'ın oluşmasından geçer." 
   
   Kıbrıs'ta adil seçim 
   Kıbrıs konusuna da değinen Edelman, Washington'un sorunun çözüme kavuşturulması yönündeki çabalarını anımsatarak sonbaharda KKTC'de yapılacak seçimlerin "adil ve demokratik" yapılması temennisinde bulundu. 
   
   8.5 milyarın şartları tamamlandı... 
   ABD Büyükelçiliği yetkilileri, Türkiye'ye verilecek 8.5 milyar dolarlık kredi için ABD Kongresi'nin koyduğu şartların yerine getirildiğini, yeni bir koşula ihtiyaç duyulmadan eylülde Dubai'de yapılacak IMF toplantılarında krediyle ilgili anlaşmanın imzalanacağını bildirdi. ABD'nin Ankara Büyükelçisi, "Türkiye'ye kullandırılacak kredi ayrı, Irak'a asker gönderilmesi meselesi ayrı bir konudur" demişti. Elçilik yetkilileri ise, "ABD Kongresi 8.5 milyarlık kredi şartını 'güçlü ekonomik politikaların uygulanması' ve 'Irak'ta işbirliğine bağlamıştı. Her iki şart da yerine getirildi" dedi. 
   
   Şener Amerikan kredisi belirsiz 
   Başbakan Yardımcısı Abdüllatif Şener, ABD Kongresi'ndeki bir çalışmada tek taraflı olarak 8.5 milyar dolarlık krediye karar verildiğini ancak ABD'nin Ankara Büyükelçisi'nin konuyla ilgili çelişkili açıklamalarının kredi konusunun belirsizliğini ortaya koyduğunu söyledi. TRT'de katıldığı bir programda Şener, "ABD Büyükelçisi önce, 'Hayır bu 8.5 milyar dolarlık kredi Irak koşuluna bağlı değildir' dedi, ama arkasından dünkü açıklamasında 'Türkiye'deki ekonomik istikrar performansı ve Irak'taki gelişmeler kredi de etkili olacaktır' diye bir açıklama yaptı" dedi. 
   
   
</TEXT>
</DOC>
