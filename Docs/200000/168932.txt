<DOC>
<DOCNO> 168932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/theper.html </URL>
<DATE> 2003/07/12/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Pencereler kapanır 
</HEADLINE>
<TEXT>

     S. A. - İzmit 

     
     Anladığım kadarı ile binanızda kat mülkiyeti mevcut. Kat mülkiyetinin esaslarından biri de projeye bağlılıktır. Bağımsız bölüm malikleri dairelerinde dilediği değişikliği yapamazlar. Daire sahipleri binanın mimarisini, estetiğini ve sağlamlığını korumak zorundadır. Dolayısı ile projede bulunmayan bir pencere de açamazlar. Açılmış bulunan pencerelerin 6 - 7 sene önce açılmış olmalarının da neticeye bir etkisi yoktur. Projeye aykırılık devam ettiği sürece bunun eski hale getirilmesi talep edilebilir. Dolayısı ile projede bulunmayan bir pencerenin öylece kalmasını sağlayacak tek şey proje değişikliğidir. Bunun dışında aleyhine dava açılanların bu dava konusunda fazla şansları yok. 
     Geliyorum komşunuza, hukuki yönden ne yapacağınıza 
     Benim mektubunuzdan çıkardığım sonuç, pencere açarak yasayı ihlal etmiş kişiler, dava açan komşu ise yasanın tatbikini isteyen kimse. Dolayısı ile komşunuz bu soruyu sorsaydı daha anlamlı olurdu. Sizin komşunuza karşı yasal bir müeyyide uygulama imkanınız yok. Ancak onun, mektubunuzda yazmayı unuttuğunuz yasaya aykırı bir davranışı varsa, siz de onu dava konusu yaparsınız o kadar. Ancak anlattıklarından, yasayı uygulamak isteyenlere karşı uygulayabileceğiniz bir müeyyidenin bulunmadığı sonucunu çıkarabilirsiniz. 
     Yukarıdaki yasal açıklamalarım dışında şu görüşümü ilave etmek istiyorum Bu odaya bir başka pencere açılmadı ise bir nedeni vardır. Ya komşu açılıyordur, ya ısı kaybı yüksektir, hatta belki de binanız tünel kalıp sistemidir ve duvarı delmek teknik yönden sakıncalıdır. Olaya birde bu açıdan bakın. 
     
     

</TEXT>
</DOC>
