<DOC>
<DOCNO> 173629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/ayas.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey dans için 
</HEADLINE>
<TEXT>

   Ceren, Hacettepe Üniversitesi'yle ilişkisi kesilince Almanya'ya gitti. Masraflarını karşılamak için bakıcılık bile yaptı. 'Ödenek yok' diye bursu kesildi. O şimdi, hırsıyla geleceğe göz kırpıyor 
      PINAR AKTAŞ İstanbul 
   
   Ceren Yavan 17 , Avrupa'da ünlü bir dansçı olabilmek için tüm zorluklara direniyor. Spora artistik jimnastikle başlayan Ceren, birçok yarışmada birincilik kazandı. Katıldığı bir yarışmanın jüri başkanı olan Hacettepe Üniversitesi Devlet Konservatuarı Bale Ana Sanat Dalı Başkanı Müride Aksan'ın desteğiyle konservatuvar sınavlarına giren Ceren, ilk yılı başarıyla tamamladı. Ancak ikinci sınıf elemelerinde 'başarısız' olduğu gerekçesiyle okuldan atıldı. Ailesi ise dans etmek isteyen kızları için Münih Devlet Bale Akademisi 'Heinz Bosl Stiftung'a başvurdu. Ceren, elemeler bitmesine rağmen yapılan deneme sonucu 2 sınıf birden atlayarak 10.5 yaşında okula başladı. 
   
   Babası, 'Kızıma haksızlık yapıldı' diyor 
   Beden eğitimi öğretmeni olan anne Emel ve baba Vacip Yavan, masraflar için bütün mallarını sattı. Aile, 1999'da Kanal D'de yayımlanan Arena programından yardım istedi. Programı izleyen dönemin Kültür Bakanı İstemihan Talay, Ceren'in 2 yıllık eğitim masrafının bakanlıkça ödenmesini sağladı. Ancak yardım 2001'de bütçede para olmadığı gerekçesiyle kesildi. Yetkililer ise mağdur durumdaki çocukların burslarının verilmesi yönünde çözüm yolu arandığını kaydettiler. 
   Vacip Yavan ise kızının çok başarılı bir öğrenci olduğunu, Hacettepe'den haksız yere atıldığını öne sürdü. Öğretmenlerinin gerekçe olarak "başarısızlığı" gösterdiğini, bazı öğretmenlerin de "boynu kısa, ayak bileği dönmüyor" gibi nedenler ileri sürdüğünü savunan Yavan, "Bunu yapanlar Ceren'e iyilik yaptılar. Kızım çok iyi bir eğitim aldı" diyor. 
   Klasik bale eğitimi alan Ceren, öğretmenlerinin yönlendirmesiyle modern dans eğitimi için 15 yaşında Iwan-son dans okuluna gönderildi. Ceren, ailesinin karşılayamadığı geçtiğimiz yarı dönem masraflarını okulun isteğiyle temizlik işlerine yardım ederek karşıladı ve öğretmenlerinin çocuklarına bakıcılık yaptı. Ailesi, 7 yıldır Almanya'da tek başına olan Ceren'in bu yılki masraflarını nasıl ödeyeceğini bilmiyor. 
   
   
   
</TEXT>
</DOC>
