<DOC>
<DOCNO> 168069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo11.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ''Avrupa futbolunun Oscarları''na aday 
</HEADLINE>
<TEXT>

     UEFA'nın her yıl seçtiği ''Avrupa futbolunun Oscarları'' aday listesinde tek Türk futbolcu, FC İnter'de oynayan Emre Belözoğlu oldu. 
     28 Ağustos gecesinde Montecarlo'da düzenlenecek ödül töreniyle sahibini bulacak Avrupa'nın en iyi futbolcuları arasında en fazla aday çıkartan takımlar 9 futbolcu ile İtalya'nın FC Juventus ve İspanya'nın Real Madrid takımları olarak gösterildi. İnter, Milan ve Barcelona'dan ise 7'şer oyuncu adaylar arasında yer aldı. 
     Avrupa'daki en iyi orta saha oyuncuları arasında aday olarak gösterilen Emre'nin rakipleri, Rui Costa, Figo, Nedved, Zidane, Davids gibi dünyaca ünlü futbolculardan oluşuyor. 
     Avrupa liglerindeki Lippi, Trapattoni, Ferguson, Houiller, Michels gibi büyük teknik direktörlerden oluşan bir komisyon tarafından belirlenecek en iyi futbolcularda, UEFA'nın resmi internet sitesi www.uefa.com'a girerek oy kullanan taraftarların görüşlerinin de hesaba katılacağı belirtildi. 
     Geçen sezon UEFA, Avrupa'nın en iyi futbolcusu olarak Fransız futbolcu Zinedine Zidane'ı seçmişti. 
     
</TEXT>
</DOC>
