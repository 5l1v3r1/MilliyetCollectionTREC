<DOC>
<DOCNO> 172313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun14.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Marie Trintignant'ın son şansı... Sanatçının durumu ciddi... 
</HEADLINE>
<TEXT>

     Litvanya'da kaldığı otelde feci şekilde dövülerek komaya giren Fransız aktris Marie Trintignant'ın ''son şans'' olarak bir ameliyat daha geçirdiği bildirildi. 
     Ameliyatı yapan ekibin başkanı olan ve Fransız hükümetinin talebiyle Vilnius'a gelen beyin cerrahı Stephane Delajoux, ''Bu operasyonu Trintignant'ın yakınlarının isteği sonucu yaptık. Bu ameliyat sanatçı için son bir şans, çünkü hastanın durumu çok ciddi'' dedi. 
     Vilnius hastanesi beyin cerrahi servisi şefi ise 41 yaşındaki sanatçının hastaneye getirildiğinden beri komadan çıkamadığını belirterek, ''Fransız doktorların da sanatçıya uygulanan tedavi yöntemini uygun bulduklarını'' söyledi. 
     Fransız rock grubu Noir Desir'in solisti olan erkek arkadaşı Bertrand Cantat ile girdiği şiddetli kavganın ardından önceki gün öğle saatlerinde başkent Vilnius'te üniversite hastanesine kaldırılan Trintignant, burada ameliyata alınmıştı. 
     Trintignant'ın, başına aldığı darbeler sonucu beyin kanaması geçirdiği ve yoğun bakım servisinde komada olduğu açıklanmıştı. 
     Marie Trintignant, Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'te bulunuyordu. 
     Trintignant'ın annesi Nadine Trintignant'ın yönetmenliğini yaptığı film, 19. yüzyılda geçen bir aşk hikayesini anlatıyor. 
     
</TEXT>
</DOC>
