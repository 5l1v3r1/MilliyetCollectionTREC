<DOC>
<DOCNO> 185631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur28.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan medya organı sahibi hortumcuları önemli mesaj 
</HEADLINE>
<TEXT>

     Başbakan Recep Tayyip Erdoğan, ''Ucu nereye varırsa varsın, bundan böyle bu ülkede devletin kasasını ve halkın kesesini hortumlayanların ellerindeki medya organlarını, emme-basma tulumbalar gibi kullanmalarına fırsat vermeyeceğiz'' dedi. 
     Başbakan Erdoğan, Yerel Televizyonlar Birliği'nin Dedeman Oteli'ndeki kongresine katılarak bir konuşma yaptı. 
     Hükümetin medya politikasının birinci maddesini, yerel medyanın sorunlarının oluşturduğunu ifade eden Erdoğan, yerel medyayı güçlendirmek ve kendi ayakları üzerinde duracak özgüvene sahip olmasını sağlamayı amaçladıklarını kaydetti. Erdoğan, Hükümet olarak sivil toplum oluşumunda, dolayısıyla domokrasinin doğru yerine oturtulmasında en etkili katkıyı, yerel medyanın sağlayacağına yürekten inandıklarını belirtti. 
     
     ''ANADOLU MEDYASININ EFSANEVİ FEDAKARLIĞI...'' 
     Bugüne kadar gerçekleşen yanlış uygulamalar yüzünden, yerel medyanın layık olduğu yere asla ulaşamadığını, itildiğini, hatta yok farz edildiğini belirten Erdoğan, şöyle konuştu 
     ''Buna rağmen, o efsanevi fedakarlığı sayesinde her türlü zorluğun üstesinden gelmesini bilen Anadolu medyası, yine de ayakta kalmayı başarabilmiştir. Bugün yapılan o kadar yanlış uygulamalara, haksız ihmallere rağmen Anadolu'da yerel televizyonların görüntüsü, radyoların sesi, insanlarımıza ulaşabiliyorsa, açıkça itiraf edeyim ki bu, hükümetlerin desteğiyle değil, Anadolu insanının fedakarlığı, vefakarlığı ve cefakarlığı sayesindedir. 
     Kurtuluş Savaşımız sırasında en sağlıksız ve tehlikeli şartlar altında cephede savaşanlara, mürettiphanelerde eritilen kurşun harflerle gazeteler yayınlayarak moral desteği sağlayan Anadolu medyası, istiklalimizin mimarlarından olmuştur.'' 
     
     ''KENDİNİZE GÜVENİN...'' 
     Başbakan Erdoğan, yanlış kararlarla, cinayete benzer uygulamalarla, ölüme terkedilen Anadolu medyasının kendi küllerinden yeniden doğabilmesi için öncelikle yıllardır uzak kaldığı özgüven duygusuna tekrar sahip olmak zorunda olduğunu vurguladı. Başbakan Erdoğan, kongreye katılanlara, şu mesajları vermek istediğini söyledi 
     ''Rahat olun, kendinize güvenin ve arkanızda hükümetimizin tam desteği olduğunu bilin. Başında bulunduğum hükümet, bütün bakanlıkları ve alt birimleriyle yerel medyamızın güçlenmesi için ne yapılması gerekiyorsa mutlaka yapacaktır. Bundan hiç şüpheniz olmasın. Sorunlarınızın neler olduğunu çok iyi biliyoruz. Bu toplantıda sizlerin dile getirdiği sorunların da ötesinde sorunlar olduğunun farkındayız. Ekonomik ve teknik yetersizlikler, kaliteli eleman yokluğu, dağıtım zorlukları, bir takım yanlış kararlarla sizleri yok olma tehlikesiyle karşı karşıya bırakan akıl ve çağ dışı müeyyideler... Tekelleşme ihtirasının yerel medyayı da ele geçirme girişimleri bundan böyle sizler için kabus olmaktan çıkacaktır. Alacağınız tedbirler sayesinde güçlenerek büyüyen yerel medya, kendisini yutmak hevesinde olanların bu heveslerini kursaklarında bırakacaktır.'' Hazırlanmakta olan basın ve radyo televizyon yasalarının yerel medyanın güçlenmesini sağlayacak bir dizi tedbirleri içerdiğini ifade eden Erdoğan, ''Hükümetin işbaşında olduğu süre içerisinde, yerel medyamız, sizlerin hayal ettiği gücün de ötesine geçecektir. Çünkü demokrasinin sağlam temellere oturmasını istiyorsak bunu yapmak zorunda olduğumuzu biliyoruz'' diye konuştu. 
     Kendisinin de yerel medyadan bazı istekleri olduğunu dile getiren Erdoğan, yerel medyaya sağlanacak ekonomik imkanların en verimli şekilde kullanılmasını istedi. 
     
     ''LANETLİ ÇUKURLARI KAPATMAYA KARARLIYIZ'' 
     Yerel medyadan, ihmal edilen insan unsuruna da yatırım yapmalarını talep eden Erdoğan, şunları söyledi 
     ''Teknik imkanları zengin, fakat insan kalitesi fakir bir medya anlayışı ile arzu edilen çağdaş toplum seviyesine ulaşmak mümkün değildir. Bu anlayışla varılacak yer, olsa olsa tekelcilik, hortumculuk ve yargısız infazcılığın karanlık çukurudur. Biz bu lanetli çukurları kapatmaya kararlıyız. Ucu nereye varırsa varsın bundan böyle bu ülkede devletin kasasını ve halkın kesesini hortumlayanların ellerindeki medya organlarını, emme-basma tulumbalar gibi kullanmalarına fırsat vermeyeceğiz.'' Başbakan Erdoğan yerel medyanın güçlenmesiyle Anadolu'dan İstanbul'a yönelik olan gazeteci göçünün tersine döneceğini ve Anadolu'da gazetecilik yapmanın daha cazip hale geleceğini söyledi. 
     Anadolulu işadamlarına da seslenen Erdoğan, ''Cebinizde akrep yok, sokun ellerinizi ceplerinize. Bu çorbada sizin de tuzunuz olsun. Doğduğunuz şehirlerdeki medya kuruluşlarına destek verin ve firmalarınızın, ürünlerinizin reklamını önce kendi şehrinizin televizyon ve radyolarında yayınlatın'' dedi. 
     
     YEREL MEDYAYA TERKEDİLEN BEBEK BENZETMESİ 
     İşadamlarından bölgelerindeki medya kuruluşlarını ''hastane avlusuna bırakılan öksüz, isimsiz, çaresiz bebekler'' gibi terk etmemelerini de isteyen Erdoğan, birlikte atılacak adımlar sonucunda yerel medyanın her geçen gün biraz daha güçlenerek çağdaş Türk toplumunun parlak, lekesiz bir aynası olacağının görüleceğini kaydetti. 
     Yerel Televizyoncular Birliği Başkanı Şeyda Açıkkol da yerel medyanın halkın gerçek sesi olduğunu dile getirerek, yerel medyanın kurtuluş mücadelesinde İstiklal Savaşı'nın taşlarını halkla birlikte ördüğünü söyledi. 
     ''Referansımız, Anadolu insanının tertemiz kalmış yüzü ve ilkelerimizdir'' diyen Açıkkol, ''Biz medyayız, adamı rezil de ederiz, vezir de ederiz'' anlayışını kabul etmediklerini söyledi. 
     Açıkkol, yerel televizyonların kendi öz kaynaklarıyla değil de bir holding tarafından finanse edilmesi durumunda kapatılması gerektiğini ifade ederek, ''Bir holding tarafından finanse ediliyorsa, o yerel medya kendi amacı dışında başka amaçlara hizmet edebilir'' diye konuştu. 
     
</TEXT>
</DOC>
