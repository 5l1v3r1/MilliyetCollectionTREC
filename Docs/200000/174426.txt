<DOC>
<DOCNO> 174426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yazar/akyol.html </URL>
<DATE> 2003/08/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye, nereye 
</HEADLINE>
<TEXT>

   
   SÜLEYMAN Demirel dünkü Milliyet'te Güneri Cıvaoğlu'na "Türkiye'de sivil ile asker arasında yeni bir dengenin kurulmakta olduğunu" söylüyor ve diyor ki 
   - Türkiye AB'ye benzeyecektir 
   Atatürk ise, uyguladığı rejimin demokratik, faşist ve komünist rejimlere benzemediği söylendiğinde şunu söylemişti 
   - Biz bize benzeriz 
   Kendimize benzemek ve AB'ye benzemek 
   Cumhuriyet'in birinci ve dokuzuncu başkanlarının sözleri arasındaki fark, elli yıldır yaşamakta olduğumuz değişimin fotoğrafıdır. 
   Değişime direnen tutucular var tabii. 
   Hatta bazıları, 27 Mayıs cuntasının o zamanki Genelkurmay Başkanı'nı tutuklayıp hapse attığını hatırlatıyor Ordu hiyerarşisine zarar vermenin ülkeye zarar vermek olduğunu görmeyecek kadar öfkeye kapılmışlar... 
   Ama değişim devam edecektir. 
   
   1930'LARIN otarşiler dünyasında "bize benzer" bir rejim mümkündü. 1930'ların suskun köylü toplumunda iktisadi ve siyasi devletçilik de mümkündü. Ama, modernleşmenin en hakiki göstergesi olan girişimci orta sınıfın geliştiği bugünkü Türkiye'de bu imkansızdır 
   İnisiyatif 'devlet'ten 'millet'e geçiyor 
   Orta sınıflaşan ahali artık hak ve hürriyetlerini talep ediyor ve her reformda, "AB'ye benzer" şekilde devletin müdahale alanı daraltılıyor, demokrasi gelişiyor. 
   Devletçi seçkinler ve devletçi aydınlar, halk kesimlerini güçlendiren bu değişime tahammül edemiyor. İrtica paranoyasını körükleyip ordunun müdahalesini sağlayarak değişimi durdurmak hesabındalar 
   Dünkü Radikal'de İsmet Berkan'ın yazdığı gibi 
   "Bu ülkede Atatürk'ün adını kutsallaştırıp bayrak haline getiren ve bu yolla kendi iktidarlarını sürekli kılmaya çalışan bir azınlık hep oldu. Şimdi yaşanan, o azınlığın kendi küçük iktidar alanını kaybetmemeye çalışma çabasından başka bir şey değil..." 
   
   TÜRKER Alkan'ın şu tespitine katılıyorum 
   "Aslında bu çekişme yeni değil. Türk seçkinleri arasındaki bu kavga 1950'lerden beri var. 27 Mayıs darbesi bir bakıma eski seçkinlerin geri gelme arayışı olarak da görülebilir..." 
   Türkiye'nin bugün ulaştığı şehirleşme, ticarileşme, dışa açılma, siyasi kültürün çoğulculaşması gibi gerçek modernleşme dinamikleri karşısında, "eski seçkinler"in "geri gelme" şansı kalmamıştır 
   Darbe de, irtica da boş hayal, paranoya... 
   Menderes asıldığında köylü Türkiye gık diyememişti Şimdi herhangi bir özgürlüğü kaldırmaya teşebbüs edin bakalım 
   Demirel de belirtiyor Müdahale aydınlar arasında eskisi gibi destek bulmuyor. 
   Çünkü aydınlar artık "sadece Kemalist" değil sosyal demokrat, liberal, sosyalist, muhafazakar, feminist aydınlar var. Millet olarak da "suskun köylü" değiliz, hareketli bir orta sınıf toplumuna dönüşüyoruz. 
   Böyle bir Türkiye'de liberalizm, Kemalizm veya başka bir "izm"in "her derde deva" olması mümkün değildir. Önemli olan fikir ve siyasetlerin birbirini dengelemesi, düzeltmesi, uzlaşmasıdır. 
   Bu yönümüzle de "AB'ye benzer" hale geliyoruz. 
   Atatürk'ün dehası 1930'ların dogmalarında değil, kurduğu Cumhuriyet'in bu değişim dinamizmindedir. 
   
   
      
   
</TEXT>
</DOC>
