<DOC>
<DOCNO> 198685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur21.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Bükey'den dönüş yolundakilere tavsiyeler... 
</HEADLINE>
<TEXT>

     Bayram tatiline çıkan ve otomobilleriyle evlerine dönecekleri uyaran İleri Sürücülük Teknikleri Uzmanı Demir Bükey, ''Araç kullanırken hayatta en önemli işin yapıldığı akıldan çıkarılmamalı'' dedi. 
     Emniyet Genel Müdürlüğü Trafik Hizmetleri Başkanlığı verilerinden derlenen bilgilere göre, 1980 yılından bu yana toplam 207 gün tatil yapılan kurban bayramlarındaki seyahatlerde 5 bin 784 trafik kazası meydana geldi. Bu kazalarda, 4 bin 315 kişi öldü, 11 bin 419 kişi de yaralandı. 
     Aynı dönemde 186 gün tatil yapılan ramazan bayramlarında da, 4 bin 218 trafik kazası gerçekleşti. Bu kazalarda, 3 bin 402 kişi hayatını kaybederken, 7 bin 889 kişi de yaralandı. 
     
     UZMANINDAN HAYAT KURTARACAK ÖNERİLER... 
     İleri Sürücülük Teknikleri Uzmanı Bükey, ''idari izin'' ile birlikte 9 güne çıkan Ramazan Bayramı tatiline otomobilleriyle gidenlere, tatilden dönüşleri için şu önerilerde bulundu 
     ''Yaşamla olan bağ güçlendirilmeli ve otomobil kullanırken hayatta en önemli işin yapıldığı akıldan hiç çıkarılmamalı. 
     Güvenlikten ödün verilmemeli. Arkada oturanlar ve çocuklar da dahil emniyet kemeri takılmadan kesinlikle yola çıkılmamalı. Koltuk başlıkları da mutlaka başa göre ayarlanmalı. 
     Aracın camları, aynaları ve ışık donanımı temiz tutulmalı. Daha iyi görülmek ve daha erken fark edilmek için, gündüz de kısa farlar yakılmalı. En ölümcül kazaların gündüz ve güneşli günler ile düz yol kesimlerinde oluştuğu unutulmamalı. 
     Yolcular, gerektiğinde sürücüyü uyarmaktan çekinmemeli. 
     Aracın lastiklerinin en az 2 milimetre diş derinliği ile hasarsız ve havalarının tam olmasına dikkat edilmeli. Kışın ise lastiklerin diş derinliklerinin en az 3 milimetre olması gerekir. Karlı yollarda yolculuk yapacaklar mutlaka kış lastiği kullanmalı ve bu lastikler 4 tekerlekte de olmalı. Ayrıca kış lastiği olmayıp zincir kullanacak sürücüler, zincirleri 4 lastiğe de takmalılar. 
     Yine araçlarda kumanya, battaniye, takoz, çekme halatı, ilkyardım çantası ve yangın söndürücü mutlaka bulundurulmalı.'' 
     
</TEXT>
</DOC>
