<DOC>
<DOCNO> 155859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur15.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızını okula hiç yalnız göndermedi... İşte yılın annesi... 
</HEADLINE>
<TEXT>

     Edirne'nin Havsa İlçesi'nde, geçirdiği trafik kazası nedeniyle kavrama güçlüğü yaşamaya başlayan kızını bir gün bile okula yalnız göndermeyen Fitnat Kosnak, ''Yılın Annesi'' seçildi. 
     Sokullu İlköğretim Okulu'nun 100. kuruluş yıldönümü ile Anneler Günü etkinlikleri kapsamında, zihinsel sorunu bulunan kızı Lütfiye Kosnak'ı, okulların açıldığı günden bu yana yalnız bırakmayan Fitnat Kosnak, ''Yılın Annesi'' seçildi. 
     Sokullu İlköğretim Okulu'nun bahçesinde düzenlenen törende, 4. sınıf öğrencisi Lütfiye Kosnak, Anneler Günü ile ilgili konuşma yaparken, ''Annemiz bizim en değerli varlığımızdır. Anneler Günü'nde annemizi unutmayalım. Ona bir çiçek verelim. Onu bir daha öpüp kucaklayalım. Anneciğim, Anneler Günün kutlu olsun'' dedi. 
     Okul Müdürü Selahattin Yayla da, tüm annelerin çocukları için hiç bir fedakarlıktan kaçınmadıklarını belirterek, Fitnat Kosnak'ı sadece okulun değil, Türkiye'nin annesi seçtiklerini söyledi. 
     Kaymakam Erol Özer Fitnat Kosnak'a plaket verdi. 
     Fitnat Kosnak, 22 Şubat 2002 tarihinde Edirne yakınlarında geçirdikleri trafik kazasından sonra yaralanan kızının Trakya Üniversitesi Tıp Fakültesi'nde 6 ay tedavi gördüğünü söyledi. 
     Tedavi sırasında kızının yanından hiç ayrılmadığını belirten anne Kosnak, ''Kızım, Beyin Cerrahi Servisi'nde tedavi gördü. Fiziksel bir rahatsızlığı yok. Ancak, okulda kendi gereksinimlerini karşılamakta zorlandığı için ona yardımcı oluyorum. Ders sırasında bazen kızımın yanında oturuyorum bazen de sınıfın kapısında bekliyorum'' dedi. 
     Yılın annesi seçildiği için çok mutlu olduğunu belirten Kosnak, okulda bulunduğu sırada, öğretmen ve idarecilerden hep yakın ilgi gördüğünü kaydetti. 
     Çiftçilikle uğraşan baba Mehmet Kosnak da, kızlarının zihinsel rahatsızlığında her geçen gün iyileşme gözlendiğini söyledi. 
     
</TEXT>
</DOC>
