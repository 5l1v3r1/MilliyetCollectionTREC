<DOC>
<DOCNO> 189167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/guncel/gun03.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Resim dolu bir ömür Foça'da bitti 
</HEADLINE>
<TEXT>

   Yaşamında hiçbir zaman 'ne yapmalıyım' gibi bir endişesi olmayan usta ressam Avni Arbaş, hep iç içe olduğu resme ve hayata veda etti 
      İSTANBUL Milliyet 

   
   Ressam Avni Arbaş, 84 yaşında İzmir Foça'daki evinde hayatını kaybetti. Bir süredir lenf kanseri tedavisi gören Arbaş için bugün saat 10.00'da Foça Cumhuriyet Meydanı'ndaki evi önünde bir uğurlama töreni yapılacak. Törenin ardından ressamın cenazesi doğup büyüdüğü İstanbul'a gönderilecek. Cumartesi günü Bebek Camii'nde öğleyin kılınacak cenaze namazının ardından Arbaş, Aşiyan Mezarlığı'na defnedilecek. 
   Avni Arbaş, 1919'da İstanbul'da doğdu. Resim sevgisi de babası, Kuvayı Milliye subaylarından süvari albayı Mehmet Nuri Bey sayesinde başladı.. 
   1946 yılında Galatasaray'dan mezun olup kazandığı bursla Fransa'ya giden sanatçı, aynı dönemde yaşamlarını Paris'te sürdüren ressamlarımız Fikret Mualla, Abidin Dino, Nejad Devrim, Mübin Orhon ile birlikte "L'Ecole de Paris" sanatçıları arasında anıldı. 
   
   30 yılı Paris'te geçti 
   1951'den bu yana İstanbul, New York, Paris, Ohio gibi sanat merkezlerinde kişisel sergiler açan Avni Arbaş, yaşamının 30 yılını Paris'te geçirdi. Arbaş, askerlik yapmadığı gerekçesiyle vatandaşlıktan çıkarılmıştı. Yaşamı boyunca kendisini bir Türk ressamı olarak tanıtan Arbaş, 1977 yılında yurduna döndüğünde "apatride" yani "vatansız"dı. Ancak uzun yıllar sonunda yeniden vatandaşlığına kavuşabildi. 1970 ve 80'lerde ağırlıklı olarak "Mustafa Kemal" portrelerinin yanı sıra, "İstanbul" ve "Boğaz" konulu yapıtlar üreten Avni Arbaş, yaşamını Foça'da sürdürüyordu. Sanatçı, 60 yılı aşkın sanat yaşamını şöyle özetliyordu "Kendime hiç ihanet etmedim. Kendimi bildim bileli, resimle iç içeyim, hayatımın hiçbir döneminde 'ne yapmalıyım ', 'ne olmalıyım ' gibi bir düşüncem ve endişem olmadı." 
   
   
   
</TEXT>
</DOC>
