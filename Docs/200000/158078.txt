<DOC>
<DOCNO> 158078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur05.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki ilginç otellere bir yenisi daha eklendi... 
</HEADLINE>
<TEXT>

     Antalya'da, Topkapı, Kremlin Palace gibi otellerin ardından, şimdi de İtalya'nın ünlü Venedik şehrinin ünlü San Marco Meydanı'nın birebir örneğine göre yapılmış Venezia Palace Deluxe Resort Hotel de hizmete girdi. 
     Antalya'nın Kundu bölgesi birbirinden güzel ve ilginç otellerle dolmaya başladı. Topkapı Palace'nin ardından Kremlin Palace otelinin hizmete girmesiyle dikkatlerin üzerine çekildiği Kundu bölgesinde, şimdi de Venezia Deluxe Resort Hotel açıldı. 
     Venezia Deluxe Resort Hotel Genel Müdürü Necmi Gür, otelin kendine özgü atmosferiyle Akdeniz kıyılarının gizemli güzelliklerinin biraraya getirildiğine dikkati çekerek, ''Otelimizde 544 oda 1200 yatak bulunmaktadır'' dedi. 
     Otelde, engelliler ve sigara içmeyenler için özel odalar bulunduğuna işaret eden Necmi Gür, ''Otel, ünlü Venedik şehrinin San Marco Meydanı'nın birebir örneğine göre yapılmıştır. 100 bin metrekare alan üzerine kurulu otelde 24 saat yiyecek ve içecek servisi yapılmaktadır. Türk ve uluslararası mutfaklardan seçme yiyeceklerin yapıldığı otelin mutfağında, isteyen misafirlerimize ücretsiz yemek kursu verilmektedir'' diye konuştu. 
     Rialto Köprüsü'nün birebir örneğinin de bulunduğu Venezia Oteli'nde, balayı çiftleri, gondollarla havuzlarda müzik eşliğinde dolaştırılacak. 
     Necmi Gür, otele en çok Rusların ilgi gösterdiğini de kaydetti. 
     
     ÖZEL OTELLER GEREKLİ 

     Gür, kitle turizmi yapılan Türkiye'de kaliteli ve zengin turisti çekmek için temalı otellere ihtiyaç bulunduğunu belirterek, şunları söyledi 
     ''Otelimiz ünlü Venedik kentinin bir parçasını çağrıştırıyor. Venedik'e gidemeyenler, otelimizde San Marco Meydanı'ndaki kule ve çevresini görme olanağı buluyorlar. San Marco Meydanı'nın aslına uygun olarak yapılan otelimizde konaklayanlar, bambaşka bir atmosferle karşılaşıyorlar. Turistler artık bu tip otellerde konaklamak istiyorlar. Kaliteli ve zengin turistler ancak kaliteli hizmet verilen otellere geliyorlar.'' 
     
     ''TURİZM DAHA İYİ OLACAK'' 

     Irak savaşının etkisinin kısa da olsa turizmde görüldüğünü vurgulayan Gür, ancak savaşın kısa bitmesinin Türk turizmini olumlu etkilediğini, yaz aylarında otellerin doluluk oranlarının yüksek olacağını tahmin ettiğini söyledi. 
     Gür, Türkiye'de her geçen gün yeni ve kaliteli otellerin hizmete girdiğini, dünyada birçok ülkede bulunmayan bu otellerin kısa zamanda Türk turizmine katkı sağlayacağını vurgulayarak, bu turizm sezonunun, geçen yıldan daha iyi olacağına inandığını sözlerine ekledi. 
     
</TEXT>
</DOC>
