<DOC>
<DOCNO> 199010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko10.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Kasım ayı enflasyon rakamları ve Hazine'nin yapacağı 3 ihale, bu hafta piyasalar tarafından dikkatle izlenecek. 
     HSBC Bank Genel Müdürlüğü ve İngiltere'nin İstanbul Başkansolosluğu binalarına yönelik saldırıların ardından yeniden işleme açılan Borsa, ilk işlem gününde hızlı bir tepki yükseliş kaydetti. 
     İstanbul'daki bombalı terör olaylarının sanıklarıyla ilgili soruşturmalarda kaydedilen olumlu gelişmeler, Suriye'de yakalanarak Türkiye'ye getirilen kişiler ve yüksek seviyedeki güvenlik önlemlerinin iyimserlik ortamı oluşturduğunu belirten piyasa uzmanları, Bayram tatilinde gözlenen canlılığın da halkın son olayları sakin karşıladığının göstergesi olarak değerlendirildiğini ifade ettiler. 
     Uzmanlar, faiz ve döviz piyasalarındaki sakinliğin, Borsa'da tepki alışlarını destekleyeceği düşüncesinde olduklarını kaydettiler. 
     Piyasa uzmanları, 3 Aralık'ta açıklanacak Kasım ayı enflasyon rakamları ile Aralık ayının en yüklü iç borç ödemesini bu hafta yerine getirecek olan Hazine'nin bugün ve yarın yapacağı toplam 3 ihalenin de piyasalar tarafından dikkatle izleneceğini bildirdiler. 
     Hazine bugün, 3 Aralık 2003 valör ve 19 Ekim 2005 itfa tarihli 3 ayda bir değişken faiz ödemeli TL cinsinden devlet tahvili ihalesi yapacak. 
     Yarın ise 3 Aralık 2003 valör ve 26 Ocak 2005 itfa tarihli olmak üzere 420 gün vadeli TL cinsinden iskontolu devlet tahvili ihalesi gerçekleştirilecek. 
     Ayrıca yine yarın 3 Aralık 2003 valör ve 5 Mayıs 2004 itfa tarihli 154 gün vadeli TL cinsinden iskontolu Hazine bonosu ihalesi yapılacak. 
     
</TEXT>
</DOC>
