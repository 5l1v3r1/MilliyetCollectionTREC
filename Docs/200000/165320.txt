<DOC>
<DOCNO> 165320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/pulur.html </URL>
<DATE> 2003/06/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir komünist öldü... 
</HEADLINE>
<TEXT>

     1915 yılına doğduğu zaman babası cephede ölmüştü, babasını hiç göremedi, mahallenin ya muhtarı, ya da imamı o'na "Müntakim" adını verdi, yani "intikam", bu ismi hiç benimsemedi, "İntikam" bir sosyaliste yakışmazdı, bir harf değişikliğiyle adını "Müntekim"e çevirdi, "müntekim"in sözlükte yeri yoktu ama, intikam da değildi. 
     
     DARÜŞŞAFAKA'yı bitirdikten sonra gazeteciliğe başladı. Son Posta ve Tan gazetelerinde çalıştı, 1930'lu yıllarda "Türkiye Komünist Partisi"ne girdi. 
     1946'da, 2. Cihan Savaşı'ndan sonra, dünyada esen göstermelik demokrasi rüzgarına kananlar "sol partiler"i kurdular, sol yayınlar başladı. Dr. Şefik Hüsnü'nün kurduğu "Türkiye Sosyalist Emekçi ve Köylü Partisi"nin bir kurucusu, yöneticisi de Müntekim Ökmen'di. 
     Oysa oyun oynanıyordu, bir gece partinin bütün yöneticilerini topladılar, önce Sansaryan Han'a, sonra da Harbiye zindanlarına gönderdiler. 
     Müntekim Ökmen, ömrünün üç buçuk yılını bu zindanlarda geçirdi, ama çıktıktan sonra bir gün dahi "Ben içerideyken " diye ne lafa başladı, ne de yazıya... 
     Fransızcası ve Türkçesi çok iyi olduğundan çeviriler yaptı, edebiyat ve kültür çevrelerinde "Herodot Mütercimi" diye anılıyordu, roman ve felsefi kitaplar da çevirdi ve bir gün çekip Bodrum'a gitti orada yerleşti. 
     
     "MAVİ Yolculuk"un öncülerinden olduğu söylenirdi, Sabahattin Eyuboğlu, Mina Urgan, Azra Erhat ve Müntekim Ökmen... 
     1974'e kadar, en büyük tutkusu Paris'e gidebilmekti, lakin siyasi iktidarlar, onun gibi komünistlerin, dışarıya gidip devleti yıkabileceklerini düşündüğünden, pasaport vermediler. 
     O da ders çalışır gibi "Paris Şehir Rehberi"ni çalıştı, sokak sokak, cadde cadde, hatta ev ev ezberledi, 1974'te CHP - MSHP iktidarında ilk defa pasaport verdiler, Müntekim Ökmen'in de hayali gerçekleşti. 
     
     "MÜNTEKİM Bey"le son beş yılın, hemen her çarşambasında Beşiktaş'ta "Turgut"un balık lokantasında buluştuk, Sayın Cahit Kayra, Hilmi Yavuz, Orhan Duru, Murat Katoğlu, Hasan Mani, İsveç'ten gelmişse Demir Özlü ve biz... 
     Masanın kıdemlileri Sayın Cahit Kayra ile "Müntekim Bey"di, sık sık birbirleriyle şakalaşır ve konu Yahya Kemal olunca da ikisi birlikte Hilmi Yavuz'un canına okurlardı. 
     
     SAYIN Cahit Kayra, maliyecidir, sorarsanız, "Ben maliyeden anlamam " der, Enerji Bakanlığı yapmıştır, sorarsanız, "Ben enerjiden anlamam " der, Türkiye'yi dışarıda temsil etmiştir, sorarsanız, "Ben dış ticaretten anlamam " der. 
     Sayın Cahit Kayra, Moda'da "Bahçe - Bahçe Kültür Merkezi"nde bir konuşma yaparken yine aynı üslupla, "Ben bunlardan anlamam " deyince "Müntekim Bey" laf atar 
     "Vah vah, meğer ne vartalar atlatmışız " 
     
     İNSAN ölüme mutlu gider mi 
     Hiç sanmıyoruz, lakin beklediği mutluluğa kavuşmuş olarak gidebilir. 
     "Müntekim Bey" de mutlaka öyle gitmiştir, çünkü uğruna hayatını verdiği bir idealini gerçekleştirmiştir. 
     Son seçimde oyunu "Türkiye Komünist Partisi"ne vermiştir. 
     Bunun mutluluğunu ancak "Eski Tüfekler" bilir. 
     
     

</TEXT>
</DOC>
