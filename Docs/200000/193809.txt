<DOC>
<DOCNO> 193809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo20.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğulları Neslihan harikaydı... Neslihan İşimi yapıyorum... 
</HEADLINE>
<TEXT>

     Voleybolda 9. Bayanlar Dünya Kupası'nda bugün 5. maçını Dominik Cumhuriyeti ile yapan ve 3-0 kazanarak 2. galibiyetini alan A Milli Takım'da, maçtan sonra büyük sevinç yaşandı. 
     A Milli Takım Antrenörü Reşat Yazıcıoğulları, galibiyetle ilgili olarak, ''Neslihan bugün harikaydı. İlk setteki smaç servisleri çok etkiliydi ve maçı kazanmamızda çok yararlı oldu. Bu galibiyet bizim moralimizi yükseltti, şimdi kupada sıralamada daha iyi bir konumda olmak için kararlıyız'' dedi. 
     Maçın en iyi oyuncusu seçilen Neslihan Demir ise, takımdaki arkadaşlarıyla gurur duyduğunu belirterek, ''En iyi oyuncu ödülünü almak çok güzel ama ben yalnızca işimi yapıyorum. Dominik Cumhuriyeti, dün Brezilya karşısında zorlu bir mücadele vermişti. Sanıyorum bugün onun yorgunluğu vardı. Bu da bizim için çok sevindirici bir galibiyet oldu'' diye konuştu. 
     Japonya maçıyla ilgili olarak da, evsahibi ekiple daha önce oynadıklarını hatırlatan Neslihan, ''Japonya çok hızlı oynayan bir takım. Biz de ona göre bir taktik belirleyeceğiz. Maçı kazanmayı istiyoruz. Umarım, onların saha ve seyirci avantajını dezavantaja çevirmeyi başarabiliriz'' dedi. 
     Dominik Cumhuriyeti Antrenörü Jorge Garbey ise, ''İlk sete iyi başladık ancak 2. sette konsantrasyonumuzu yitirdik ve toparlayamadık'' diye konuştu. 
     
</TEXT>
</DOC>
