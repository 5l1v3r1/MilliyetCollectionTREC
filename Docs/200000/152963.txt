<DOC>
<DOCNO> 152963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun29.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Iraklılar yeni anayasa için referandumda oy kullanmalı" 
</HEADLINE>
<TEXT>

     İngiltere Dışişleri Bakan Yardımcısı Mike O'Brian, Irak halkının, yeni yönetimlerini seçmeden önce, yeni anayasa üzerine bir referandumda oy kullanmaları gerektiğini söyledi. 
     Irak'ta savaş sonrası geçici yönetimin oluşturulmasına yönelik çalışmalar çerçevesinde, Iraklı muhaliflerin de hazır bulunduğu toplantıya katılan O'Brian, geçici yönetimden sonra oluşturulacak yönetimi seçmeden önce bir referandum düzenlenmesi ve Iraklıların bu referandumda yeni anayasayı oylaması gerektiği düşüncesinde olduğunu belirtti. 
     Geçici yönetimin sınırlı bir mevcudiyeti olması gerektiğini ifade eden O'Brian, önce anayasal bir meclis kurulmasını, daha sonra bir referandum düzenlenmesini, yeni bir anayasa kabul edilmesini ve son olarak doğrudan ve hakkıyla seçilmiş, demokratik bir Irak yönetimi oluşturulmasını arzu ettiğini kaydetti. 
     




</TEXT>
</DOC>
