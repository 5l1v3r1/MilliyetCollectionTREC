<DOC>
<DOCNO> 159330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur29.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BBG yarışmacısı Uğur, tehdit davasından beraat etti... 
</HEADLINE>
<TEXT>

     Özel bir TV kanalında yayınlanan ''Biri bizi gözetliyor'' BBG adlı yarışmadan diskalifiye olan Uğur Bodur ile babası ve bir arkadaşı, Sinevizyon Medya A.Ş yetkilisi Onur Alagöz'ü tehdit ettikleri iddiasıyla yargılandıkları davada, delil yetersizliğinden beraat etti. 
     Şişli 5. Asliye Ceza Mahkemesi'ndeki duruşmaya, tutuksuz yargılanan sanıklar Uğur Bodur, babası Hayrettin Bodur ve arkadaşı Mehmet Yıldırım ile müşteki Onur Alagöz katıldı. 
     Duruşmada söz alan müşteki Alagöz, ''Biri bizi gözetliyor'' adlı yarışmadan diskalifiye olan Uğur Bodur'a, kural gereği sözleşmeyi vermediklerini belirterek, Bodur'un bu yüzden kendisini tehdit ettiğini öne sürdü. 
     Sanık Uğur Bodur ise sözleşmeyi alamayınca sinirlendiğini, ancak tehdit suçunu işlemediğini savundu. 
     Kararı açıklayan hakim, delil yetersizliği nedeniyle tüm sanıkların beraatini kararlaştırdı. 
     Şişli Cumhuriyet Başsavcılığı'nca hazırlanan iddianamede, BBG adlı yarışmanın kurallarına uymadığı için diskalifiye olan Uğur Bodur'un, sözleşmeyi almak için Hayrettin Bodur ve Mehmet Yıldırım'la birlikte Sinevizyon Medya A.Ş yetkilisi Onur Alagöz'ü telefonla, taksicilik yapan diğer yarışmacıları da araçlarının önünü keserek tehdit ettikleri öne sürülüyordu. 
     İddianamede, bu nedenle sanıkların ''tehdit'' suçundan 6 aya kadar hapis cezasına çarptırılmaları isteniyordu. 

     
</TEXT>
</DOC>
