<DOC>
<DOCNO> 153348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur33.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı, Devlet bakanı olduğunu gezide öğrendi... 
</HEADLINE>
<TEXT>

     Turizm Bakanı olarak Erzurum'a gelen Güldal Akşit, burada devlet bakanı olduğunu öğrendi. 
     Turizm Bakanı olarak Erzurum Havaalanı'nda karşılanan Akşit'e, Şehirlerarası Otobüs Terminali'ne kadar, Erzurum Atlı Cirit Takımı eskortluk yaptı. 
     Yine turizm bakanı olarak Erzurum Valisi Mustafa Malay'ı makamında ziyaret eden Akşit, turizmle ilgili açıklamalar yaptığı sırada, devlet bakanlığına atandığını öğrendi. 
     Akşit, daha sonraki açıklamasında, makamların ve mevkilerin geçici olduğunu belirterek, ''Her zaman hizmetinizde olacağım'' dedi. 
     ''Turizm bakanı olarak indiğim Erzurum'dan, devlet bakanı olarak ayrılacağım'' diyen Akşit, Erzurum'un aslında bugün tarihi bir gün yaşadığını, çünkü son turizm bakanının Erzurum'a geldiğini söyledi. 
     Bundan böyle görevini devlet bakanı olarak sürdüreceğini ve bu yönde hizmet yapmaya devam edeceğini ifade eden Akşit, ''Gönlümüzün bir tarafında turizm olacaktır. Çünkü turizm, Türkiye'nin ekonomisi için çok önemlidir'' dedi. 
     Kültür ve Turizm bakanlıklarının birleştirilmesiyle Kültür Bakanı Erkan Mumcu bu bakanlığa getirilirken, Turizm Bakanı Güldal Akşit de devlet bakanı olarak görevlendirilmişti. 
     




</TEXT>
</DOC>
