<DOC>
<DOCNO> 189051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko21.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Opet, Ford el ele... 
</HEADLINE>
<TEXT>

     Opet ve Ford Otosan, müşterilerine kaliteli akaryakıt güvencesi sunmak üzere yeni bir projede güçbirliği yaptı. 
     Yakıt Güvence Sistemi projesi kapsamında OPET, Ford Otosan tarafından üretilen ve ithal edilen tüm araçlar için akaryakıtlarını OPET istasyonlarından aldıkları sürece, akaryakıt kaynaklı çıkacak bir arızayı ücretsiz karşılayacak. 
     Proje, bugünden itibaren satın alınacak sıfır kilometre Ford araçlarda garanti sürelerinin sonuna kadar geçerli olacak. 
     Ford Otosan Genel Müdürü Turgay Durak, işbirliğini duyurmak amacıyla düzenlenen basın toplantısında yaptığı konuşmada, ekonomik krizlere rağmen yatırımlarına ara vermeden devam ettiklerini ve 5 yılda toplam 1 milyar euro tutarındaki yatırımları sonucunda başarılı neticelere ulaştıklarını söyledi. 
     Türk otomotiv pazarında liderliği sürdüklerine işaret eden Durak, bu yıl 9 ayda toplam otomotiv pazarının yüzde 102 büyüyerek 215 bin 588 adet olarak gerçekleştiğini, aynı dönemde Ford Otosan'ın satışlarını yüzde 138 artırıp 32 bin 734 adet araç sattığını ve pazar payını yüzde 15.2'ye yükselttiğini anlattı. 
     Dokuz ayda bin 46 adet araç ihraç ederek, 560 milyon euro gelir sağladıklarını kaydeden Durak, ''Pazardaki liderliğimizin devamı için sadece ürünlerimizin ve satış performansımızın yeterli olmadığını biliyoruz. Müşterilerimize hizmet söz konusu olduğunda da bir lider marka ile birlikte olduğunu hissettirmenin önemli olduğunu düşünüyoruz'' diye konuştu. 
     
     ''MÜŞTERİLER GÜVENCE ALTINDA'' 
     Müşterinin özellikle satış sonrasında yaşadığı sorunlara ilişkin çalışmalara özen gösterdiklerini vurgulayan Durak, şöyle dedi 
     ''Yakıt Güvence Sistemi sayesinde, yakıt kaynaklı oluşacak arızalara karşı müşterilerimizi güvence altına alacağız. Türkiye'de ilk defa Ford Otosan ve OPET tarafından uygulanacak olan bu sistemle, müşterilerimizin kaliteli yakıt kullanımını sağlayıp, gerekli durumlarda müşterilerimize garanti desteği verilecektir.'' OPET Genel Müdürü Yavuz Erkut da konuşmasında, 544 OPET ve 585 Sunpet olmak üzere toplam 1.129 istasyona ulaştıklarını belirtti. 
     Yakıt Güvence Sistemi ile Ford Otosan araçların akaryakıt sistemlerinin OPET garantisi altında olacağını vurgulayan Erkut, öncelikli hedeflerinin istasyonlarında ürün ve hizmet kalitesini artırarak, tüketicinin birinci tercihi olmak olduğunu ifade etti. 
     Erkut, ''Diğer önemli hedefimiz ise özellikle Balkan ülkelerinden başlamak üzere çevre ülkeleri kapsayacak şekilde, Türkiye merkezli uluslararası petrol şirketi olmak. Bu konuda emin adımlarla ilerlemekteyiz'' dedi. 
     
</TEXT>
</DOC>
