<DOC>
<DOCNO> 157461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun13.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ile Irak arasında asker cesedi değişimi.. 
</HEADLINE>
<TEXT>

     İran ile Irak arasında, yeni bir asker cesedi değişimi yapıldı. 
     İran Haber Ajansı'nın İRNA bildirdiğine göre, İranlı Kayıp Askerleri Arama Komitesi Başkanı Tuğgeneral Mirfaysal Bagırzade, Uluslararası Kızılhaç Komitesi'nin ICRC Irak'ın güneyindeki Basra kenti bürosunun 45 İran askerinin cesedini Şalemçe sınır kapısında kendilerine teslim ettiğini, buna karşılık 83 Iraklı askerin cesedinin de bu ülkeye gönderildiğini söyledi. 
     Irak savaşının başladığı 20 Mart'tan bu yana ilk kez iki ülke arasında ceset değişimi yapıldı. 
     Bagırzade, 45 İran askerinin cesedinin savaş başladıktan birkaç gün sonra Basra yakınında terkedilmiş El Zübeyr ordu karargahında bulunduğunu belirtti. Bagırzade, ICRC'den, savaşın başlamasından kısa bir süre önce bulunan 100 kadar İran askeri cesedinin teslim edilmesini de istediklerini kaydetti. 
     Tahran yönetimi, daha önce, Irak'ın güneyinde bulunan İranlı askerlere ait cesetlerin iade edilmesi yolundaki teklifi, ABD ve İngiltere'nin Irak'taki işgalini kabul etmek anlamına geleceği gerekçesiyle reddetmişti. 
     İran ve Irak, 1980-1988 yıllarında yaklaşık 1 milyon kişinin ölümüne neden olduğu tahmin edilen savaşı resmen sona erdiren barış anlaşmasını henüz imzalamasa da, iki ülke düzenli olarak asker cesedi değişimi yapıyor. 
     ICRC, 5 Mayıs'ta İran-Irak savaşından kalma 59 Iraklı savaş esirinin evlerine döndüğünü açıklamıştı. Bu esirlerin İran'da kalan son Iraklı esirler olduğunu belirten Tahran yönetimi, Irak'ta ise hala yaklaşık 4 bin İranlı savaş esirinin bulunduğunu savunuyor. 
     
</TEXT>
</DOC>
