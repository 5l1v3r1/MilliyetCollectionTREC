<DOC>
<DOCNO> 161436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun20.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da trafik suçu işleyen yanacak.. 
</HEADLINE>
<TEXT>

     Fransa parlamentosu, Ulaştırma Bakanlığı ve Adalet Bakanlığı'nın birlikte hazırladığı, trafik suçlarına ağır cezalar getiren yasa teklifini kabul etti. 
     Hükümetin yasa teklifine, anamuhalefet partisi Sosyalist Parti de destek verdi. 
     Fransa'nın, AB ülkeleri arasında trafik kazalarında en fazla kişinin öldüğü ülkelerin başında gelmesi, hükümetin bu konuda yasa teklifi hazırlamasında önemli rol oynamıştı. 
     Fransa'da her yıl ortalama 8 bin kişi trafik kazalarında yaşamını yitirirken, ortalama 120 bin kişi de yaralanıyor. 
     Yeni yasa, dikkatsizlik ve ihmal yüzünden yaptığı kazayla ölüme sebebiyet veren sürücülerin çarptırıldığı hapis cezasını üç yıldan beş yıla çıkarırken, verilen para cezası da 75 bin euroya yükseltiliyor. 
     Bir kişinin ölümüne yol açan sürücünün alkol veya uyuşturucu aldığının tespit edilmesi halinde, hapis cezası 7 yıla, para cezası da 110 bin euroya kadar yükseltilebilecek. 
     Çok ciddi kazalarda mahkemelerin sürücüye 10 yıl hapis ve 150 bin euro para cezası vermesine olanak sağlayan yasa, ağır trafik suçu işleyenlerin ehliyetlerine üç yıla kadar el konulmasını da içeriyor. Ölümle sonuçlanan ciddi kazalarda, sürücünün ehliyetine tamamen el konulması da yeni yasaya göre mümkün olabilecek. 
     
</TEXT>
</DOC>
