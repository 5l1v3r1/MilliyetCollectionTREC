<DOC>
<DOCNO> 187747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun32.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de PKK-KADEK'e kara para aklama suçlaması 
</HEADLINE>
<TEXT>

     Terör örgütü PKK-KADEK bağlantılı 17 sanığın yargılanmasına Brüksel Ceza Mahkemesi'nde devam edildi. 
     Mahkeme, bugünkü oturumunda, terör örgütünün yan kuruluşları olan Med-TV ve ROJ NV şirketlerinin mali dosyalarını incelemekle görevlendirilen uzmanları dinledi. 
     Uzman Bernard Paulet, söz konusu şirketlerin muhasebesinde yolsuzluklar olduğunun belgelerde görüldüğünü, on milyonlarca euro'luk büyük rakamların söz konusu olduğunu, kara paraların bağış gibi gösterildiğini, ancak hep aynı yerden ve aynı kişilerden geldiğinin belirlendiğini anlatarak, ''kara para aklama taktiğinin'' bariz bir şekilde ortaya çıktığını ifade etti. 
     Sahte belgelerin de söz konusu olduğunu söyleyen uzman, gerçek gelir kaynaklarının çok büyük bir kısmının belirsiz kaldığını anlattı. 
     Şirketlerin muhasebesine bakan Belçikalı uzman da, düzensizlik olduğunu ve durumu ''çözemediğini'' söyledi. 
     Mahkemenin uzman olarak dinlemek istediği Prof. Walter Misortten, hasta raporu alarak duruşmaya katılmadı. 
     Oturumlar, 16 Ekim'de, Kraliyet Savcılığı'nın iddia ve ithamlarının dinlenmesiyle devam edecek. 
     
     DAVA KONUSU 
     Belçika adaleti, terör örgütünün bazı yan kuruluşları ve yandaşları hakkında, 1996 yılında açılan soruşturmayı tamamlamış ve örgütün para kaynaklarını da hedef alan bir yargılama sürecini başlatmıştı. 
     Belçika polisi, 18 Eylül 1996'da düzenlediği ''Spoutnik Operasyonu'' çerçevesinde, Brüksel yakınlarındaki Denderleeuw kasabasında bulunan Med-TV stüdyolarını, sözde Kürt parlamentosu bürosunu ve terör örgütünün bazı yan kuruluşlarının temsilciliklerini basmıştı. Bu baskınlar sırasında birçok belgeye ve video kasete el koyulmuş, 5 kişi tutuklanmıştı. Bu kişiler, 30 gün sonra, tutuksuz yargılanmak üzere serbest bırakılmışlardı. 
     Brüksel Savcılığı, Belçika'daki Spoutnik Operasyonu çerçevesinde, terör örgütünün yan kuruluşlarının kara para aklama, insan kaçırma, haraç toplama, şantaj, sahte belge düzenleme ve uyuşturucu kaçakçılığı gibi suçları üzerinde de durmuştu. Türkiye'de tutuklu bulunan terör örgütünün başının da, bu kapsamda Belçikalılar tarafından İmralı'da sorgulandığı biliniyor. 
     Duruşmalarda, terör örgütü yandaşı televizyonun Lüksemburg bankalarında ele geçirilen kaynağı belirsiz paraları, yapılan çeşitli harcamalar, çocuk kaçırma olayları, haraç toplama gibi unsurlar ön plana çıkarılıyor ve sanıklar bu konularda sorgulanıyorlar. 
     Sanıklar ve avukatları, davaya ''siyasi boyut'' kazandırma girişimlerini sürdürüyorlar. 
     Mahkemede 17 sanık bulunuyor. Bu sanıkların isimleri Richard Adam, Erkan Ağbaba, Haydar Ağbaba, Aristos Aristidou, Ali Aslıyüce, Bruno Burzi, Rıza Erdoğan, Zeynep Gezik, İlhan Kızılhan, Hürriyet Özaslan, İbrahim Pekgöz, Roland Ponnet, Haluk Sayan, Zana Serin, Hikmet Tabak, Kazım Timurlenk ve Kemal Yücel olarak belirlendi. 
     
</TEXT>
</DOC>
