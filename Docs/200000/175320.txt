<DOC>
<DOCNO> 175320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sontur10.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devir hesap devri, şimdi kiralık çeyiz devri... 
</HEADLINE>
<TEXT>

     Gelinlik ve damatlığın yanı sıra artık çeyiz de kiralanabiliyor. 
     Konfeksiyoncu Cemalettin Aytar, A.A muhabirine artık gelin adaylarının çeyiz kiralamaya başladıklarını da söyledi. 
     İnsanların gelinlik, damatlık ve sünnet kıyafetlerini sadece bir gün giyileceği için kiralamayı tercih ettiklerini, gelen talep üzerine çeyiz de kiraladıklarını anlatan Aytar, ''Gelin adayları, iki aile arasında yapılan çeyiz serme günlerinde, çeyizlerini ailelerine göstermek için kiralıyorlar. Çeyiz serme bittiğinde ise toplayıp geri getiriyorlar'' dedi. 
     
     ''SENET KARŞILIĞI ÇEYİZ'' 
     Çeyizleri gerçek fiyatının yarısına, en fazla 1 aylığına senet karşılığı kiraladıklarını belirten Aytar, ''Senet imzalayan kişi, 1 ay dolana kadar eşyayı teslim etmezse veya eşyaya zarar getirirse icraya vererek eşyanın gerçek parasını alıyoruz. Örneğin bir bornoz seti 125 milyon lira iken, biz isteyenlere 60 milyon liraya kiralıyoruz. Bu, insanlara daha ekonomik geliyor'' diye konuştu. 
     
     ''GÖRÜCÜ İÇİN KİRALIK HALI'' 
     Halıcı esnafı da çocukları evlenecek olan ailelerin genellikle görücü geleceği zaman halı kiraladığını ifade ederek, ''Bizden halıyı modeline göre daha az bir fiyata kiralıyorlar. Görücü geleceği zaman ya da bir düğün öncesi evlerine serip, işleri bitince geri getiriyorlar. Halılar elimizde kalacağına, kiralayıp para kazanıyoruz'' dediler. 
     
</TEXT>
</DOC>
