<DOC>
<DOCNO> 174678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/soneko07.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Grubu operasyonel karlılığını yüzde 51 artırdı 
</HEADLINE>
<TEXT>

     Dünyanın en büyük finansal hizmetler kuruluşlarından biri olan HSBC Grubu, 2003 yılının ilk 6 ayına ilişkin finansal verilerini açıkladı. 
     HSBC'den yapılan açıklamaya göre, HSBC Grubu'nun 2003 yılının ilk 6 ayındaki karşılık öncesi faaliyet karı bir önceki yılın aynı dönemine oranla yüzde 51 artarak 8.3 milyar dolara yükseldi. 
     30 Haziran 2003 tarihi itibarıyla Grubun toplam aktif büyüklüğü ise 983 milyar dolara yükseldi. Grubun toplam sermaye yeterlilik rasyosu ise yüzde 11.7 olarak gerçekleşti. 
     HSBC Grubu Başkanı Sir John Bond, 2003 yılının ilk 6 ayına ilişkin sonuçları değerlendirdiği açıklamasında, şu görüşleri dile getirdi 
     ''Dünya ekonomisinde bu derece dalgalanmaların yaşandığı bir dönemde HSBC Grubu olarak elde ettiğimiz sonuçlardan son derece memnunuz. Böylesine kritik bir dönemde, birçok ülkede yeni yatırımlara girerek, bu pazarlardaki derinliğimizi artırma yoluna gittik ve bunun da olumlu sonuçlarını hızla aldık. Finansal hizmetlerimizi götürdüğümüz birçok sektörde kötü günlerin geride kaldığına inanıyoruz. Geleceğe ilişkin planlarımızı dünya üzerinde eşit olarak dağılmayan, ekonomik iyileşmeye göre yapmaktayız. Gelişmiş pazarlarda ekonomik büyümenin çok sınırlı olacağını tahmin ediyoruz. Bu sebeple demografik göstergelerin artan bir tüketici talebine işaret ettiği ülkelerde iş hacmimizi artırmayı planlıyoruz.'' HSBC Grubu, 79 ülkede 9 bin 500'den fazla ofisinde toplam 100 milyondan fazla müşteriye finansal hizmetler sunuyor. 
     
</TEXT>
</DOC>
