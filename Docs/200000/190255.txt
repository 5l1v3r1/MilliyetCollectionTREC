<DOC>
<DOCNO> 190255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur30.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Etimesgut'ta emlak bürosunda silahlı çatışma çıktı... 
</HEADLINE>
<TEXT>

     Etimesgut'ta bir emlak bürosunda çıkan silahlı çatışmada 1'i polis, 3 kişi ağır yaralandı. 
     Etimesgut, 30 Ağustos Mahallesi 187. sokaktaki Savaş İnşaat Emlak Bürosu'nda öğleden sonra silahlı çatışma çıktı. Satır, bıçak ve silahların kullanıldığı çatışmada Eflatun B., Ramazan B. ve polis memuru Harun S. ağır yaralandı. Alınan bilgiye göre, Eflatun B., Ahmet B., Remzi B. ve Ramazan B. adlı kişiler Gazi S.'ye ait emlak bürosunda gelerek, alacak-verecek konusunda tartıştışmaya başladılar. Tartışmanın çatışmaya dönüşmesi sonucu emlak bürosunda bulunan Gazi S.'nin polis memuru olan oğlu Harun S. boynundan giren bir mermi ile ağır yaralandı. Çatışma sırasında Eflatun B. karnından ve bacağından silahla, Ramazan B. de kolundan satırla ağır yaralandı. 
     Trafik Hastanesi'nde ameliyata alınan Harun S.'nin, durumunun ağır olduğu bildirildi. 
     Gazi Üniversitesi Hastanesi'ne kaldırılan Eflatun B. ve satırla eli kopma derecesine gelen Ramazan B. de ameliyata alındı. 
     Çatışmaya karışan Gazi S., Şevki S. ve Mehmet S. ile karşı taraftan Remzi B. ve Ahmet B. Cinayet Büro Amirliği görevlilerince gözaltına alındılar. Olay sırasında emlak bürosunda bulunan ve gözaltına alınan Şevki S.'nin de Etimesgut Merkez Karakolu'nda polis memuru olduğu öğrenildi. 
     
</TEXT>
</DOC>
