<DOC>
<DOCNO> 150778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo18.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor 'garanti' için oynayacak... 
</HEADLINE>
<TEXT>

     Denizlispor'un UEFA Kupası'nda ilk 16 takım arasına girmesinin ardından ligde aldığı kötü sonuçlar camiada büyük üzüntü yaratırken, Bursaspor maçının parolası mutlak galibiyet olarak belirlendi. 
     Oynadığı son 4 maçtan sadece bir puan çıkarabilen ve UEFA Kupası'na katılma hedefinden de uzaklaşan Denizlispor, bir yandan Fenerbahçe maçında son anda kaçan galibiyete yanarken, diğer yandan da ligden düşme stresinden uzaklaşmak istiyor. 
     Bursaspor ile deplasmanda oynayacağı karşılaşmanın son hazırlığını Atatürk Stadı'nda yapan yeşil-siyahlı takımda, Ali Tandoğan'ın kart cezalısı olması, İlyas ve Servet'in sakatlıklarının sürmesi teknik heyeti düşündürüyor. 
     Kulüp Başkanı Mustafa Baysal, her şeye rağmen Fenerbahçe maçından alınan beraberliğin, ligin son dönemi için yeni bir çıkışın başlangıcı olabileceğini belirterek, şöyle dedi 
     ''34 veya 35 puana ulaşan takım ligde kalır. Biz Bursaspor maçında bunu başarıp, öncelikle stresten kurtulacağız. Bu bakımdan Bursaspor maçı bizim için çok önemli. Aynı şekilde rakibimiz için de önemli. Çünkü onların durumu da belli ve kazanmak amacıyla sahaya çıkacaklar. Bursaspor'dan alacağımız 3 puan bizi ligde bırakmaya yetecektir. Biz de sahadan üç puanla ayrılıp, 34-35 puan barajını aşmak ve bir an önce rahatlamak istiyoruz. Çünkü Denizlispor'a bu durum hiç yakışmamaktadır. UEFA iddiasından uzaklaşmak bile bizi büyük üzüntüye sokmuşken, bir de tehlikeli bölgelerde dolaşmak istemiyoruz.'' 
     





</TEXT>
</DOC>
