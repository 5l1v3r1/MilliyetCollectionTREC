<DOC>
<DOCNO> 166516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürüz İmam hatiplere ilgi azaldı 
</HEADLINE>
<TEXT>

     ANKARA Milliyet 

     Yükseköğretim Kurulu YÖK Başkanı Prof. Dr. Kemal Gürüz, meslek liselerine ilginin azalmadığını, düşüşün sadece imam hatip liselerinde görüldüğünü söyledi. Gürüz, Başbakan Recep Tayyip Erdoğan'ın "Siyaset yapmak istiyorsan meydana çık, kaç gram olduğunu görelim" sözüne de, "Yükseköğretim kanunları 'cesursan gel dışarı' tipi yaklaşımlarla çözülemez. Derin entellektüel birikim gerek" yanıtını verdi. 
     
     Yasak koymadık 
     Üniversitelerarası Kurul toplantısının açılışında konuşan Gürüz, imam hatip liselerine ilginin azaldığını rakamlar vererek açıkladı. Gürüz, mesleki ve teknik eğitim alanındaki mezuniyet rakamlarını 1989'da 96 bin, 1995'te 153 bin, 1998'de 130 bin, 2002'de de 154 bin olarak verdi. İmam hatip liselerinden mezuniyetlerse 1989'da 18 bin 505, 1999'da 69 bin, 2002'de 21 bin olarak belirlendi. Genel lise ve din ağırlıklı genel lise gibi Tevhidi Tedrisat Kanunu'na aykırı iki kulvarlı eğitim sisteminin oluşmasına "laikliği temel ilke edinmiş bir ülkede" izin verilmeyeceğini vurgulayan Gürüz, imam hatiplilere yasak koymadıklarını da savundu. Gürüz, El Ezher Üniversitesi'ni kastederek şunları söyledi "Üniversite yönetimi, öğrencilerin büyükelçilikleriyle temas kurmasına olumlu yaklaşmıyor. Bunu görüp El Ezher'in denkliğini kaldırmayan hiç kimse mesuliyetten kaçamaz." 
     

</TEXT>
</DOC>
