<DOC>
<DOCNO> 193316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo22.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganizm Yasası, Kabine'ye sunuluyor... Peki tasarıda neler var 
</HEADLINE>
<TEXT>

     Gençlik ve Spor Genel Müdürü Mehmet Atalay, Spor Müsabakalarında Şiddet ve Düzensizliğin Önlenmesine Dair Kanun Tasarısı'nın hazırlanarak Başbakanlık Kanunlar Kararlar Genel Müdürlüğü'ne gönderildiğini ve 2 gün içinde de Bakanlar Kurulu'na sevk edileceğini açıkladı. 
     GSGM'de düzenlediği basın toplantısıyla yeni yasa tasarısı hakkında bilgi veren Genel Müdür Atalay, sporda en vahim şiddet olaylarının yaşandığı İngiltere'nin yanı sıra Hollanda ve Fransa'nın bu yöndeki yasalarından yararlandıklarını, ayrıca Ankara Üniversitesi Hukuk Fakültesi öğretim görevlilerinden yardım aldıklarını söyledi. Atalay, Bakanlar Kurulu'na hükümet tasarısı olarak gidecek olan yasa tasarısının, 15 gün ile 1 ay arası bir sürede yasalaşmasını beklediklerini bildirdi. 
     Yeni yasa tasarısıyla, spor sahalarındaki düzensizliğin ve şiddet olaylarının önlenebilmesi için kulüplere, federasyonlara, medyaya, taraftarlara, taraftar derneklerine, taraftar temsilcilerine, valiliklere ve emniyet güçlerine yeni sorumluluklar getirildiğini anlatan Genel Müdür Atalay, bu konudaki ihlallerde hapis ve ağır para cezalarına varabilecek ölçüde cezaların öngörüldüğünü, hürriyeti bağlayıcı cezaların ertelenmesinin ya da para cezasına çevrilmesinin ise söz konusu olamayacağını belirtti. 
     Genel Müdür Atalay tarafından açıklanan yeni yasa tasarısı, genel olarak şu hükümleri içeriyor 
     -Spor alanlarında sağlık ve güvenlikle ilgili her türlü düzenlemeyi yapma görevi evsahibi kulübe aittir. Spor alanlarında güvenliğin sağlanması için gerekli teknik donanım kurulur. 
     Spor kulüpleri, güvenliği sağlamaya yetecek sayıdaki güvenlik elemanını bulundurmakla yükümlüdür. 
     -Müsabaka güvenliğinin sağlanması için, spor alanlarının girişinde üst araması yapılır. Bu kanunun amacına aykırı cisimlere el konulur. Spor alanlarının dış güvenlik genel kolluk güçlerince, iç güvenlik ise oluşturulacak özel güvenlik güçlerince sağlanır. 
     -Spor kulüpleri, yeterli sayıda taraftar temsilcisi belirleyerek, bu kişilerin adres ve adli sicil bilgilerini, bulundukları ilin emniyet müdürlüklerine bildirir. 
     Belirlenen taraftar temsilcileri müsabaka öncesinden, müsabaka sonuna kadar sorumlu bulundukları seyir alanında her türlü kesici ya da delici alet, silah, sis ya da ses bombası, patlayıcı, yanıcı ve yakıcı maddeler ile taş ve metal gibi yaralayıcı nitelikteki cisimler ile alkollü içecekler ve çevreyi kirletecek cisimlerin kullanılmasını, rakip takım ile taraftarlarını söz veya hareketlerle aşağılayıcı veya tahrik edici nitelikte küfür ve kötü söz kullanılmasının engellenmesine yönelik önlemlerin alınmasında, emniyet güçlerine yardımcı olur. 
     -Spor kulüpleri, müsabakanın yapıldığı spor alanında taraftarlarının sebeb olduğu zararları tazmin eder. 
     -Spor müsabakalarında rayiç bedelin altında ya da üstünde fiyatla bilet satılamaz, kapasitenin üzerinde seyirci alınması yasaktır. 
     -Spor kulüplerinin yöneticileri, personeli, sporcuları, taraftar derneklerinin yöneticileri, taraftar temsilcileri, medyaya hakemleri, rakiplerini ya da rakip taraftarları aşağılayıcı veya tahrik edici demeç veremez. 
     Bu maddeye aykırı beyanat veren ilgililer hakkında, ilgili federasyonun tabi olduğu mevzuata göre verilecek disiplin cezasının dışında, ilk seferde 6 aya kadar, tekrarı halinde ise 2 yıl süreyle spor müsabakalarını seyirden men cezası verilir. Dernek temsilcilerinin dernek ve kulüple ilişkilerine son verilir. Dernek yöneticilerine 3 milyar lira para cezası verilir. Kanun hükemlerine aykırı hareket ettikleri belirlenen dernekler hakkında yasal işlem yapılır. 
     -Spor müsabakalarını canlı yayınlayan yayın kuruluşu ile diğer medya kuruluşları, kanunun amacına aykırı nitelikteki afiş, pankart, söz, fiil ve davranışları yayınlayamaz. 
     Basın-yayın organları, spor kulüplerini, taraftarlarını, spor adamlarını şiddete, fanatizme ve suça teşvik edici eylem ve davranışta bulunamaz. Aşağılayıcı yorum veya haber yapamaz. 
     Yasaya aykırı eylemde bulunanlara, Sulh Ceza Mahkemesi tarafından ilk seferde 3 aydan 6 aya kadar hapis, tekrarı halinde ise 6 aydan 1 yıla kadar hapis cezası verilir. 
     -Spor alanlarına yasak maddeleri sokan kişilere 3 ay süreyle spor müsabakalarını seyirden men ve 750 milyon lira para cezası verilir. Fiilin tekrarı halinde 6 ay müsabakaları seyirden men ve 2 milyar 500 milyon lira para cezası uygulanır. 
     Bu yasak maddeleri kullanan kişilere 4 ay müsabakaları men ve 1 milyar lira para cezası, tekrarı halinde 1 yıl müsabakaları men ve 3 milyar lira para cezası verilir. 
     Cezalı oldukları halde, müsabakalara girenlere Sulh Ceza Mahkemeleri tarafından 6 aydan 3 yıla kadar hapis cezası verilir. Müsabakalara giriş yasağı bulunan kişiler, müsabakanın başlamasından 2 saat önce bulunduğu yerin karakoluna giderek emniyet yetkililerine görünmek zorundadır. Bu yükümlülüğünü yerine getirmeyenler hakkında Sulh Ceza Mahkemesi'nce 3 aydan 6 aya kadar hafif hapis cezası verilir. 
     
</TEXT>
</DOC>
