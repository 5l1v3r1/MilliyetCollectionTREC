<DOC>
<DOCNO> 152060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun26.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tarafına geçen Rumlar poşetlerle toprak götürüyor 
</HEADLINE>
<TEXT>

     KKTC Bakanlar Kurulu'nun aldığı karar uyarınca, KKTC ile Rum kesimi arasında dün başlayan serbest geçişler, Rum basınında da geniş yer aldı. 
     Rum basını, KKTC'ye geçen Rumların Türklerin kendilerine davranışlarından memnuniyet duyduğunu belirtti ve Rumların KKTC'den dönüşlerinde poşetlerle toprak getirdiğini yazdı. 
     Rum kesiminin en çok satan gazetesi Fileleftheros, ''Kıbrıslı Türk ve Rum insan selinin 1974'ten beri Kıbrıs'ı bölen 'Atilla duvarında' Yeşil Hat ilk çatlakları yarattığı'' yorumunda bulundu. 
     Gazete, ''Pek çok Rum, kumarhaneleri onurlandırdı'' başlıklı haberinde, KKTC'den geçiş vizesi alan çok sayıda Rumun soluğu KKTC'deki kumarhanelerde aldığını'' belirtti. 
     Fileleftheros, ''Beşparmaklarımız dönüyoruz Az kaldı'' başlıklı haberinde ise KKTC'ye geçen ve Ay. Paraskevi Kilisesi'ni ziyaret eden iki Rum ailenin, kilisenin şimdiki haliyle ilgili izlenimlerine yer verdi. Gazete, ''ailelerin oradan ayrılmadan önce kilisenin çanına taş atarak çaldığını, sesin Beşparmaklar'da yankılanıp geri döndüğünü ve bunca yıldan sonra ümit mesajı verdiğini'' yazdı. Haberin sonunda, ''Geliyoruz Beşparmaklar biraz daha'' ifadesine yer verildi. 
     Rumlara, KKTC'yi zayeretten kaçınmaları çağrısı yapan Mahi gazetesi, ''Denktaş'ın desteklenmesine hayır'' başlığını kullandı ve KKTC'ye geçen Rumları eleştirdi. 
     Mahi gazetesi, ''Rumlar temkinli. Kıbrıslı Türkler gülümseyerek Yeşil Hattı geçtiler'' başlıklı haberinde de yüzlerce Rumun pasaportlarını ibraz edip, üzerinde Kuzey Kıbrıs Türk Cumhuriyeti yazan mühür vurulmasına aldırmadan KKTC'yi dolaylı olarak tanıdığını yazdı. 
     Gazete, KKTC'ye gelerek eski evlerini ziyaret eden bazı Rumların sarsıcı anılar yaşadığını ve ellerinde zambaklar ve içinde toprak bulunan poşetlerle güneye döndüklerini belirtti. 
     Simerini gazetesi, haberinde, ''Pasaportla evlerimize. Hükümetten Denktaş'ın seyahat belgelerine hayır'' başlığını kullandı. 
     Alithia gazetesi, ''Hükümette zaafiyet. Benzeri görülmemiş gelişmeler için çelişkili açıklamalar Temel, yeniden birleşmeyi bina ediyor AB ve BM memnuniyet belirtirken Atina tepki göstermeden kabulleniyor İki tarafta da umulmadık olumlu gelişme, duygusallık ve heyecan'' başlıklarını kullandı. 
     Politis gazetesi, ''Büyük çarşamba hükümet, halkın gayrı ihtiyari tepkisinden dolayı dondu Kimse bu kadar geçiş yapılmasını beklemiyordu'' başlıklarıyla verdiği haberinde, ''her iki tarafın da dünkü patlama nedeniyle donup kaldığını, Kıbrıs sorununun dünden itibaren bilinen Kıbrıs sorunu olmadığını, herkesin adanın tamamında dört dönerek gezip dolaştığını'' yazdı. 
     Politis gazetesi, ''Kıbrıslı Türkler Avrupa kimliği arıyor Pasaporta koştular'' başlıklı haberinde, dün Kıbrıslı Türkler için Lefkoşa'nın Rum kesimindeki bütün yolların Kaymakamlık ve İçişleri Bakanlığı'na çıktığını, sabah saatlerinden itibaren kimlik ve pasaport dairelerinin Kıbrıslı Türklerin talepleriyle ilgilenmeye başladığını belirtti. Gazete, dün itibarıyla yaklaşık 100 Kıbrıslı Türk'ün pasaport başvurusunda bulunduğunu iddia etti. 
     





</TEXT>
</DOC>
