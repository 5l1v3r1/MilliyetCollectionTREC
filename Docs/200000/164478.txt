<DOC>
<DOCNO> 164478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur29.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursu binasının neden çöktüğünü teknik ekip belirleyecek 
</HEADLINE>
<TEXT>

     Kayseri'nin Kiçikapu semtinde bulunan Taşçıoğlu Kuran Kursu ve Hafız Okulu binasının çökmesiyle ilgili araştırmalara başlandı. 
     Kayseri Büyükşehir Belediyesi İtfaiye Müdürü Mahmut Gençoğlu, binanın çökme nedenini araştırmak için bomba uzmanları, makina ve inşaat odaları, emniyet müdürlüğü, sivil savunma müdürlüğü ve itfaiyeden oluşan teknik heyet oluşturulduğunu söyledi. 
     Binanın çökmesinin, kendilerinin yaptığı incelemeye göre, kaçak yapan gazın patlaması sonucu meydana geldiğini belirten Gençoğlu, ''Patlama, bizim kanaatimize göre kaçak yapan LPG gazının alev alması sonucu meydana gelmiştir. Bizim için bu araştırma bitmiştir. Ankara'dan gelen 3 bomba imha uzmanı da patlamada tahrip maddesi kullanılmadığı yönünde görüş bildiriyorlar. Teknik ekip enkaz üzerinde araştırmalarını sürdürecek'' dedi. 
     Mahmut Gençoğlu, araştırmanın birkaç gün sürebileceğini, hazırlanacak raporun soruşturmayı yürüten Cumhuriyet Savcısı'na sunulacağını kaydetti. 
     Öte yandan, ölü ve yaralıların çıkartıldığı enkazın bir bölümü, iş makineleriyle kamyonlara yüklenmeye başladı. 
     
</TEXT>
</DOC>
