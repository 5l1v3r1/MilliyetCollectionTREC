<DOC>
<DOCNO> 163640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yazar/akyol.html </URL>
<DATE> 2003/06/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İran'a dikkat 
</HEADLINE>
<TEXT>

     Belki de bir kanundur Devrimin kurduğu otoriter rejim toplumsal gelişme sürecinde liberalleşmezse, yetiştirdiği kuşakların itirazı ile karşılaşıyor. 
     İran'da iki simgesel isim 
     Biri, Muhsin Mirdamadi... Devrimin ateşli bir militanıydı. Amerikan Büyükelçiliği'ni basan ve Amerikalıları rehin alan İslam Devrimcisi genç militanların liderlerinden biriydi. Cambridge Üniversitesi'nde siyaset bilimi okudu, gazeteci oldu. Şimdi muhalif Ve hapishanede 
     Öteki tipik sima, "ayetullah" sıfatına sahip üst düzey bir Şii din adamı, Hüseyin Ali Muntazari... Humeyni'nin en yakınındaki isimdi, şimdi muhalif ve ev hapsinde Çünkü hem de İslami gerekçelerle demokrasiyi savunuyor 
     İran'da 20 kadarı "ayetullah" olmak üzere 500 kadar 'molla', rejime muhalif olduğu için ya hapishanede veya ev hapsinde 
     
     FIKIHTA kimsesiz çocukların korunması için özel hukuk alanında düşünülmüş olan "velayet-i fakih" kurumunu İmam Humeyni kamu hukukuna taşımış ve toplumu din adamlarının "velayet"i altında tutmak gerektiğini söylemiş, rejim ona göre kurulmuştu 
     Reformist din adamları da, aydınlar da öncelikle "velayet-i fakih"in kamu hayatından çıkarılmasını istiyorlar. Çünkü demokrasi için ilk şart bu... 
     Hiçbir Arap ülkesinde görülmedik şekilde, İran'da seçimle oluşmuş bir parlamento ve hükümet vardır. Ama asıl iktidar, "velayet-i fakih" kurumu sayesinde teokratik sınıfın elindedir ordu ve yargı dahil... 
     İran halkının iki defa üst üste ve yüzde 70 oyla reformist Hatemi'yi Cumhurbaşkanı seçmesinin bir sonuç doğurmaması bundandır. 
     Hatemi'ye bağlanan reform ümitleri nispi yumuşama dışında bir gelişme sağlayamadı ve patlamalar oluşmaya başladı... 
     Demokrasiyi savunan üniversiteli gençlerin özelleştirmeye karşı çıkması, rejimin karşı karşıya olduğu sorunların bir göstergesi... 
     
     İRAN devrimi özünde 'siyasi' olduğu için, ekonomide başarısızdır. "Ezilenleri esirgemek" için devletçi, sübvansiyoncu bir ekonomi geliştirildi. Şimdi "verimliliği" öne almak, piyasayı geliştirmek gerekiyor 
     Ekonomik reformlar, "sübvansiyonla" desteklenen kitlelerin tepkisini çekecek ve mesele kolayca rejim tartışmasına dönüşecektir İşte üniversite olayları 
     Çağımızın bir özelliği Arap ülkelerinden daha kuvvetli olarak İran'da da ortaya çıkıyor Okumuş, internet kullanan, sinema ve TV seyreden, dışa açık girişimci orta sınıf... "özgürlük" ve "eşitlik" bunlar için fevkalade önemli. 
     İşte... Sosyal bakımdan daha ağır şartlar altında olan Arap kadını şimdilik itaatkardır. Sosyal hayata daha çok katılan İran kadını ise eşitlik ve özgürlük için mücadele ediyor 
     Netice İran'da sosyolojik değişim birikimi çok güçlüdür ve rejimi liberalleşmeye zorluyor. 
     İran liberalleşme ve dışa açılmayı istikrar içinde başaramazsa, öyle büyük patlamalarla sarsılır ki, bundan herkes zarar görür. 
     
     

</TEXT>
</DOC>
