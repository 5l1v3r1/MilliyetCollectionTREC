<DOC>
<DOCNO> 175994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur19.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En yaşlı "Ali" aranıyor... 
</HEADLINE>
<TEXT>

     Edirne'nin Keşan İlçesi'nde, ''Keşanlı Ali 1. Kültür ve Sanat Festivali'' kapsamında, ilçede yaşayan ve adı ''Ali'' olan en yaşlı kişiye özel ödül verilecek. 
     Keşan Belediye Başkanı Mustafa Ürek, yaptığı açıklamada, bu yıl ilk kez yapılacak ''Keşanlı Ali Kültür ve Sanat Festivali''nde çok farklı etkinlikler düzenleneceğini söyledi. 
     İlçeye mal olmuş ''Keşanlı Ali''nin anısını yaşatacaklarını ifade eden Ürek, şunları kaydetti 
     ''Bu yıl ilkini düzenleyeceğimiz festival ile ilgili hazırlıklarımız sürüyor. Bu festival ile ilçeyi en iyi şekilde tanıtmayı hedefliyoruz. Belediye dışında sponsor kuruluşların da çalışmaları devam ediyor. Festival kapsamında, ilçede yaşayan ve adı Ali olan en yaşlı kişiye özel ödül verilecek. Bunun için Nüfus Müdürlüğü'nden de bilgi istedik. Ayrıca adı Ali olan, ilçede yaşayan en yaşlı kişi şahsen başvurabilir.'' Festivalin 28 Ağustos'ta başlayacağını ve 31 Ağustos'ta sona ereceğini bildiren Ürek, çeşitli sanatçıların konser vereceğini, gençlere yönelik aktivitelerin yanında çocuklar için de eğlenceli organizasyonların hazırlandığını söyledi. 
     
</TEXT>
</DOC>
