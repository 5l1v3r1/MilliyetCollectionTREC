<DOC>
<DOCNO> 182169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur31.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hortumcular artık bu ülkede cirit atamayacak 
</HEADLINE>
<TEXT>

     Başbakan Recep Tayyip Erdoğan, ''Hortumcular artık cirit atmayacak bu ülkede. Yasama, yürütme ve yargı hepsi de üzerine düşen görevi yerine getirdiği sürece, bilesiniz ki ülkemizde bu hortumculara yaşama hakkı olmaz'' dedi. 
     Başbakan Erdoğan, İnegöl Mobilya ve Dekorasyon Fuarı'nın 'MODEF 2003' açılış töreninde, merkezde ve yerel yönetimlerde tasarruflu davranılması gerektiğini belirterek, bu yıl içinde devlet kurumlarına araç alınmadığını söyledi. 
     ''Kendi eskort ve koruma araçlarının yürüyecek durumda olmadığını'', ancak yine de araç almadığını ifade eden Erdoğan, ''Çünkü ben aldığım zaman, diğerlerine de müsaade etmem gerekir. Halkıma yasaklıyorsam, memuruma, işçime bu noktada bir kısıtlamaya gidiyorsam, buna, şahsımdan başlamam lazım'' dedi. 
     Erdoğan, bundan dolayı tüm milletvekili arkadaşlarına da teşekkür ettiğini, ayrıca, milletvekillerinin 3 Kasım'dan itibaren zam almadıklarını bildirdi. 
     Türkiye'nin en üst düzeyde gelişme trendini yakalayacağını, bundan kimsenin endişesi olmaması gerektiğini vurgulayan Erdoğan, yıllardır beli bükülemeyen enflasyon canavarının belini büktüklerini ifade etti. 
     Erdoğan, Türkiye'nin, 17 yıl aradan sonra, 4 aydır eksi enflasyonu yakaladığını belirterek, şöyle devam etti 
     ''Yıllık enflasyon hedefimiz bildiğiniz gibi yüzde 20, bunu yakalamanın gayreti içindeyiz. Bunu yakalamamız, sizler için sürpriz olmasın. Bu yılın ilk yarısında, hamdolsun ihracat rakamlarımız yüzde 34'ü yakaladı. Hedef, daha ileriye gidebilmektir. İnşallah ticaret hacmimiz 40 milyar dolar ihracat, 60 milyar dolar ithalatla 100 milyar dolara ulaşacaktır. Hedefimiz bu... Buna, turizm dahil değil. Turizmde de geçen yıl yakaladığımız rakamları, komşumuz Irak'taki olumsuz gelişmelere rağmen yakalayacağız. Bu genel iyileşme tablosunun sektörleri rahatlattığını, piyasanın canlanmaya başladığını, istihdamda artış yaşandığını memnuniyetle izliyoruz. İnegöl Fuarı'na katılan tüm firmaların, atıl kapasitelerini kapatarak, yeni yatırımlara girmek suretiyle de yeni istihdam alanları doğurmalarını bekliyoruz. Bu konuda da şunu unutmayın ki arkadan bizim desteklerimiz gelecek. Önlerinde herhangi bir estek, köstek ne varsa, haberiniz olsun, bunları kaldırmakla görevliyiz. İhracata yönelik, ne isterlerse haberiniz olsun biz kaldıracağız.'' 
     
     ''HORTUMCULAR ARTIK CİRİT ATMAYACAK'' 
     ''Hortumcular artık cirit atmayacak bu ülkede'' diyen Erdoğan, şunları söyledi 
     ''Yasama, yürütme ve yargı hepsi de üzerine düşen görevi yerine getirdiği sürece, bilesiniz ki ülkemizde, bu hortumculara yaşama hakkı olmaz. Onun için de yasama olarak görevini yerine getiriyor, yürütme olarak yerine getiriyor, yargı olarak yerine getiriyor, getirecek. Çünkü, şu anda biliyorsunuz atılan adımlar var. Bunlar devam edecek. Buralarda biz adaletin tecellisini istiyoruz. Tüm bürokrasiye sesleniyorum asla çekinmeyin, asla korkmayın. Biliniz ki bu konularda taviz vermeyen bir parlamento var, taviz vermeyen bir yürütme var. Asla buralardan taviz vermeyeceğiz. Niçin, çünkü, tüyü bitmemiş yetimin hakkını korumak sadece benim veya bir başkasının değil, hepimizin ortak görevidir.'' Kendisini alkışlayanlara, ''Sizin de görevinizdir. Böyle alkışlamakla falan da iş bitmiyor'' diyen Erdoğan, ''Hep birlikte bu işi dayanışma içinde yapmaya mecburuz. Eğer bu ülkede hırsızlar, yankesiciler, hortumcular rağbet görüyorsa, alkışlanıyorsa bunun arkası kesilmez, bunu böyle bilin. Eğer onlara haddini bildirme görevini millet olarak yerine getiriyorsak, o zaman da cirit atamazlar bunu da iyi bilin. Bu konudaki yürüyüşümüz, kararlı ve yere sağlam basan bir yürüyüştür'' dedi. 
     
     BAKAN COŞKUN'UN KONUŞMASI 
     Sanayi ve Ticaret Bakanı Ali Coşkun ise küreselleşmeyle dünyada ideolojik ağırlıklı dengelerin, yerini ekonomik güce ve rekabete bıraktığını belirterek, bu süreçte Türk sanayicisinin kalite ve markayı ön plana alarak rekabet gücünü artırmayı hedeflediklerini söyledi. 
     Coşkun, İnegöl'ün daha çok köftesiyle marka olduğunu, ancak artık mobilyasıyla da Türkiye ve dünyada marka olma yolunda hızla ilerlediğini kaydetti. 
     İnegöl Mobilyacılar Odası Başkanı Hamdi İdil, Başbakan Erdoğan'a ahşap mini sandık sundu. 
     Başbakan Erdoğan, daha sonra butona basarak, 300 dönüm alan üzerine kurulan kültürparkın açılışını yaptı. Bu sırada havai fişek gösterisi gerçekleştirildi. 
     8 trilyon liraya malolan kültürparkta, 22 dönümlük suni gölet, yürüyüş alanları, karting pisti ve çocuk trafik eğitim alanları bulunuyor. 
     Uluslararası Fuar Merkezi'nde, 54 firmanın katılımıyla açılan ''MODEF 2003'' ise 21 Eylül'de sona erecek. 
     
</TEXT>
</DOC>
