<DOC>
<DOCNO> 177067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/dunya/dun04.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan böyle sorgulandı 
</HEADLINE>
<TEXT>

      DIŞ HABERLER SERVİSİ 

   
   Devrik Irak lideri Saddam Hüseyin'in birinci yardımcısı Taha Yasin Ramazan'ın, pazartesi gecesi Musul'da Celal Talabani'nin KYB peşmergeleri tarafından yakalandıktan sonra sorgulanırken çekilen görüntüleri, dün Katar'ın El Cezire Televizyonu tarafığndan yayımlandı. 
   Bantta sorgulayan kişi, gözleri ve elleri de arkadan bağlı olan Ramazan'a, "Biz sizin gibi değiliz, bizim hafızamız var" diyerek, Saddam'ın 24 yıllık yönetimi boyunca yapılan katliamları unutmadıklarını ima ediyor. Sorgulayanın, "Bağdat'ta dokunmadığınız güzel kız kalmadı. Her şeyi biliyoruz" sözlerine karşılık Ramazan ise, "Bilmiyorum" demekle yetiniyor. Bu kez sorgulayan da, "Devlet başkan yardımcısı idin. Bilmediğini söyleme. Sana vurmayacağım" diyor. 
   El Cezire, üzerinde Arapların geleneksel beyaz entari elbisesi bulunan Ramazan'ın sağ kolunun yaralı olduğunu da kaydetti. KYB peşmergeleri, Ramazan'ı ellerinde birkaç saat tuttuktan sonra Amerikan 101'inci Hava İndirme Tümeni'ne teslim etmişti. 
   
</TEXT>
</DOC>
