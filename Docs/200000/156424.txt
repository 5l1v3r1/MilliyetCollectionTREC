<DOC>
<DOCNO> 156424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo10.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Süper Lig'e lider çıkmak istiyor... 
</HEADLINE>
<TEXT>

     İkinci Futbol Ligi A Kategorisi lideri Konyaspor, kalan iki maçını da kazanıp Süper Lig'e birinci takım olarak çıkmayı hedefliyor. 
     Kulüp Başkanı Mehmet Köseoğlu, ligin bitimine iki hafta kala en yakın rakipleriyle aralarında 3 puan fark olduğunu ve şampiyonluğa doğru emin adımlarla ilerlediklerini söyledi. 
     Sezon öncesi kısa sürede kurulan ve büyük zorluklar içinde bugüne gelen Konyaspor'un lider olmasının birlik ve beraberliğe bağlı olduğunu belirten Köseoğlu, başarıda en büyük rolü, takımlarını yalnız bırakmayan taraftarların üstlendiğini kaydetti. 
     Köseoğlu, Süper Lig kapısını sonuna kadar araladıklarını ve hedefe çok az kaldığını vurgulayarak, ''Önümüzde sadece 2 maç kaldı. Sakaryaspor ve Erzurumspor'u da yenerek Süper Lig'e birinci takım olarak çıkmayı hedefliyoruz. Takım olarak bunu gerçekleştirecek güce ve kadroya sahibiz'' dedi. 
     Hafta sonu deplasmanda yapacakları Sakaryaspor maçına taraftar götürme konusunun netlik kazanmadığını belirten Köseoğlu, taraftarların talebi doğrultusunda Sakarya'ya otobüs kaldırılabileceğini bildirdi. 
     
</TEXT>
</DOC>
