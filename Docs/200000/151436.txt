<DOC>
<DOCNO> 151436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo51.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik İlk kez böyle bir gol atma sevinci gördüm... 
</HEADLINE>
<TEXT>

     Beşiktaş'ın Fransız futbolcusu Pascal Nouma'nın, Fenerbahçe'ye attığı golden sonra yaptığı hareket, panelde de konu oldu. 
     Işık Üniversitesi'nce düzenlenen ''Sporda Barış'' konulu panel, üniversitenin konferans salonunda yapıldı. Türkiye Spor Yazarları Derneği TSYD Genel Başkanı Onur Belge'nin başkanlık ettiği panele UEFA Asbaşkanı Şenes Erzik, Milli Takımlar eski sorumlusu Ayhan Bermek ve Teknik Direktör Rasim Kara katıldı. 
     Sporda barışın konu edildiği paneli izleyen öğrenciler, özellikle Nouma'nın Fenerbahçe maçındaki hareketiyle ilgili konuşmacılardan görüş sordular. 
     UEFA Asbaşkanı Şenes Erzik, Nouma'nın yaptığının, üzerinde konuşulması gereken bir olay olduğunu, basit yaklaşıp sevinç gösterisi gibi mazeretlerle geçiştirilemeyeceğini söyledi. 
     Erzik, kendisiyle barışık insanların topluma hakaret yolunu seçmeyeceğini ve daha insancıl yollar arayacağını vurgulayarak, ''Ben hayatımda ilk defa böyle bir gol atma sevinci gördüm'' dedi. 
     Erzik, bir soru üzerine de sık sık kart görmenin altında zihinsel sıkıntının yattığını kaydetti. 
     Teknik Direktör Rasim Kara da konuşmasında, tribünlerdeki şiddetin protokol tribünlerine de sıçradığını, çok önemli kulüplerin yöneticilerinin, öfkelerine hakim olamadığını ifade etti. 
     Tribünlerdeki şiddeti tüm taraftarlara mal etmemek gerektiğine işaret eden Kara, ''Alkol ve uyuşturucu bağımlısı kişiler var. Antrenmanlara gelip para istiyorlar, bıçakla saldıranlar bile oluyor. Bu konuda medyaya da büyük görevler düşüyor'' diye konuştu. 
     Konuşmacılar Erzik, Kara ve Bermek, panelde Işık Üniversitesi öğrencilerinin sahada ve tribünde yaşanan şiddetin nedenleri ve nasıl önlenebileceğiyle ilgili sorularını da yanıtladılar. 
     





</TEXT>
</DOC>
