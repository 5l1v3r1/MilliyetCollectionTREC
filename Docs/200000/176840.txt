<DOC>
<DOCNO> 176840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko03.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlar gitti, yatlar kiralık çıktı 
</HEADLINE>
<TEXT>

   Uzanlar'ın Sakarya'daki çiftliğinden 100 bin dolar değerinde altı yarış atına el konuldu. Cem ve Hakan Uzan'ın yatları yabancı şirketlerden kiralık gösteriliyor 
      TOLGA ŞARDAN Ankara 
   
   İstanbul Emniyet Müdürlüğü'ne bağlı Mali Polis'in yürüttüğü İmar Bankası operasyonunda ilginç bilgiler günışığına çıkıyor. Sakarya Pamukova'daki baskında Hummer Jeep ve helikopterin yanı sıra çok kıymetli 6 yarış atına da el konulduğu ortaya çıktı. 
   BDDK'nın talimatıyla el konulma kararı verilen malların arasında Uzan ailesine ait herbirinin değeri yaklaşık 100 bin dolar olan altı yarış atı da yer aldı. Şirketlere ait araçların personel üzerine kayıt yapıldığı ve devrinin sağlandığı anlaşılırken, Cem ve Hakan Uzan'ın kullandığı yatların da başka yabancı şirketler üzerine devrinin yapıldığı ve Uzan ailesine bağlı şirketlerce beşer yıllık kiralanmış gibi gösterildiği saptandı. İstanbul Emniyet Müdürlüğü'nden üst düzey bir yetkili, "Delillerin tam olarak oluşturulmasını bekliyoruz. Yer tespit çalışmalarımız devam ediyor. Ancak ortada bir teşekkül halinde vurgun var. Özellikle bilgisayar kayıtlarından çıkan deliller çok önemli. Gözaltına aldığımız şirket personeli samimi olarak bize yardım edince gizli şifreler çözüldü. Bundan sonrası çorap söküğü gibi gelecek" dedi. 
   Rumeli Holding'e bağlı Fırtına AŞ'nin Mecidiyeköy'deki merkezine yapılan baskından kısa süre önce binanın boşaltıldığı anlaşıldı. Uzanlar'ın operasyonlarla ilgili önceden bilgi edindiği kuşkuları ortaya çıktı. Bu nedenle çok sınırlı kişilerin bildiği operasyon yapılacak adresler, baskından kısa süre önce ekiplere bildirilmeye başlandı. 
   
   Mal kaçırmak için 47 şirket 
   Şişli Başsavcılığı'nın yürüttüğü soruşturmada, Uzan Holding bünyesindeki 139 şirketin mal varlığı hakkında tedbir kararı alındı. Şirketlerden 92'sinin operasyon başlamadan önce faaliyet gösterdiği, 47'sinin ise operasyon sırasında mal kaçırmak amacıyla kurulduğu belirlendi. Uzanlar'ın, yanlarındaki güvendikleri birkaç personel aracılığıyla sürekli yeni firmalar kurarak mal devri yaptıkları tespit edildi. Mali Polis, şirketler ve yöneticilere ait 500'e yakın adreste sürekli arama yaptı. Şirketlerin resmi adreslerinin yanı sıra yöneticilerin İstanbul içinde kullandığı bazı özel mekanların bulunduğu saptandı. 
   
   Uzan'ın yatı Yunan adalarına mı gitti    MUSTAFA SARIİPEK Marmaris DHA 
   Uzanlar'a ait yatlardan 'Frequency', Bodrum'un Yalıkavak Beldesi'nde demirli beklerken, 'Bemine' ile 'Air Waves' adlı diğer yatların bir hafta önce Marmaris'in Orhaniye Köyü'ndeki Martı Marina'dan çıkış yaptıkları ileri sürüldü. 'Bemine'in Yunan adalarına gittiği tahmin ediliyor. Air Waves'ın ise Marmaris'in İnbükü Mevkii'ndeki gözlerden uzak Çökertme Koyu'nda 15 gündür demirli olduğu öğrenildi. 10 kişilik polis ekibi dün yatta arama yaptı. 
   Bu arada 'Frequency' yatındaki bazı çalışanlar, kendilerini gazetecilere polis olarak tanıtmaya başladı. Yunanistan'ın Leros adasına sadece 4 mil mesafedeki Yalıkavak'a demir atan 'Frequency'de polis arama yaptı. Üç gündür yattaki gelişmeleri izleyen gazetecilere, polis olduğunu söyleyen bir kişi, gazetecilere "Tekneye polis el koydu. Bölgede çekim yapmayacaksınız. Gidin buradan" dedi. Adının Harun olduğu öğrenilen kişinin tavırları üzerine Muğla Emniyet Müdürlüğü'nü arayan gazeteciler, bölgede polis ekibi olmadığını öğrendi. Yetkililer, "Yatta şu anda hiç polis yok. El konulmadı" dedi. 
   
   Kasadan silah çıktı 
   Uzanlar'a ait Göcek'teki Zeytinli Adası'nda iki çelik kasa, güvenlik güçlerinin ikinci operasyonuyla açıldı. Kasalardan önemli belge ya da evrak çıkmadığı belirtildi. Adadaki evde bulunan iki büyük çelik kasadan birinin içinden ruhsatsız tabanca çıktığı öğrenildi. Silahta balistik inceleme yapılacak. 
   
   'Uzan burada' hareketliliği    Pamukova'da dün Hakan Uzan'ın çiftlikte saklandığı iddiası yayıldı. İstanbul Emniyet Müdürlüğü Organize Suçlar Şubesi'nden ekipler ve jandarma çiftliğe girdi ve ortalık bir anda hareketlendi. Sivil bir polis ekibi de çiftlik kapısında özel güvenlik görevlileriyle birlikte bekledi. Daha önce çiftlikte çalışan bazı kişiler, içerde ailenin sık sık gelip kaldığı villanın dışında ikinci bölge olarak adlandırılan bazı özel yerler olduğunu ve Uzan ailesinin buraya çok yakın görevlilerin dışında kimseyi sokmadıklarını ileri sürdü. 
   
   
</TEXT>
</DOC>
