<DOC>
<DOCNO> 169377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur16.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Genelkurmayın görüşleri bizim için önemli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 7. Uyum Paketi'ni bu hafta TBMM'ye göndermeyi planladıklarını, gelecek hafta da paketin kabul edilmesini beklediklerini söyledi. 
     Gül, Bilgi Üniversitesi'nin davetlisi olarak İstanbul'da bulunan Yunanistan Dışişleri Bakanı Yorgo Papandreu ile görüşmek üzere İstanbul'a hareket etmeden önce Esenboğa Havalimanı'nda açıklamalarda bulundu. 
     Ana muhalefet partisi CHP'nin Genel Başkanı Deniz Baykal ile görüşerek 7. paket hakkında kendisine bilgi vereceğini belirten Gül, ''Planımız, paketi bu hafta TBMM'ye göndermek. Komisyonlarda çalışıldıktan sonra önümüzdeki hafta da bunun gerçekleşeceğine inanıyoruz'' dedi. 
     TBMM programının çok yüklü olduğunu, bu nedenle 7. paketin vakit kaybetmeden çıkarılması gerektiğini vurgulayan Gül, bundan sonra yeni paketin söz konusu olmayacağını, ancak değişikliğe ihtiyaç duyulması anında tek tek kanunlar halinde gelebileceğini kaydetti. 
     
     ''GENELKURMAYIN GÖRÜŞLERİ BİZİM İÇİN ÖNEMLİ'' 
     Gül, bir soru üzerine, kanunları çıkartırken kurumların görüşlerini almakta dikkatli davranacaklarını, birçok kurumun görüşünü alacaklarını ifade ederek, Genelkurmayın görüşlerinin de kendileri için önemli olduğunu söyledi. 
     ''Bütün bunlar hazırladığımız tasarının daha olgun hale gelmesinde muhakkak ki katkı sağlayacaktır'' diye konuşan Gül, önceki paketlerde olduğu gibi sivil toplum örgütleri ve CHP'nin de desteğini almayı umduklarını belirtti. 
     Gül, 7. paket içindeki yasaların az çok bilindiğini, içerikle ilgili detayları da birkaç gün içinde açıklayacaklarını kaydetti. 
     
     TÜRKİYE-ABD ORTAK KOMİSYONU ÇALIŞMALARI 
     Gül, Türkiye ile ABD arasında Irak'ta Türk askerlerinin gözaltına alınması olayına ilişkin kurulan ortak komisyonun çalışmalarının bugün tamamlanmasının beklendiğini de söyledi. 
     Dışişleri Bakanı Gül, görevi geçen hafta Orgeneral Tommy Franks'den devralan, ABD'nin Merkez Kuvvetler Komutanı Orgeneral John Abizaid'in Türkiye'ye geleceğine dair haberlerle ilgili olarak ise bu yönde bazı haberler bulunduğunu doğrulayarak, ancak henüz resmiyet kazanmadığını kaydetti. 
     
</TEXT>
</DOC>
