<DOC>
<DOCNO> 186871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur34.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarköy'de çıkan orman yangını, 500 dekarlık ormanlık alanı yok etti 
</HEADLINE>
<TEXT>

     Tekirdağ'ın Şarköy İlçesi'ne bağlı Kocaali Köyü ormanlık alanında, henüz bilinmeyen nedenle başlayan yangın, şiddetli rüzgarın da etkisiyle 500 dekarlık ormanlık alanın yok olmasına neden oldu. 
     Edinilen bilgiye göre, Kocaali Köyü'nde başlayan yangın ilçenin Şenköy sınırına kadar dayandı. Köylüler yangının evlerine sıçrama tehlikesine karşı sokaklara çıktılar. 
     Kısa sürede bölgeye ulaşan Şarköy Orman Bölge Şefliği yangın söndürme ekipleri, Şarköy Belediye İtfaiyesi ve köylüler yangını kontrol altına alma çalışmalarını sürdürüyorlar. Ayrıca, Malkara Belediyesi itfaiyesi ve Malkara İlçesi'nden askeri ekipler de yangını söndürme çalışmalarına katılmak üzere Şarköy'e geldiler. 
     Şiddetli lodosun etkisiyle kısa sürede büyüyen ve bölgedeki bağ ve zeytinlik alanları da etkisi altına alan yangının söndürülmesi için Çanakkale, İzmir, Balıkesir ve İstanbul'dan yangın söndürme helikopterleri ve uçakları istendi. 
     Yetkililer, yangını söndürme çalışmalarının sürdüğünü ve helikopterlerin henüz bölgeye ulaşmadığını, yangının yörede bulunan çamlık alana sıçramaması için tedbir alındığını kaydettiler. 
     Bu arada Şarköy'ün Mürefte Beldesi Yayaköy çamlık alanda, ormana bitişik tarladaki anızdan sıçrayan yangın, rüzgarın da etkisiyle büyüdü. Yangını kontrol altına alma çalışmaları Mürefte ve Hasköy itfaiye ekipleri tarafından sürdürülüyor. 
     
</TEXT>
</DOC>
