<DOC>
<DOCNO> 190252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur27.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin, resepsiyon krizini değerlendirdi 
</HEADLINE>
<TEXT>

     Başbakan Vekili Mehmet Ali Şahin, 29 Ekim Cumhuriyet Bayramı dolayısıyla Çankaya Köşkü'nde verilecek resepsiyon için milletvekillerine farklı davetiye gönderilmesini değerlendirirken, ''Biz bu tür konuları gündemimize almayız. Bunlar Türkiye'nin sorunları yanında hiç ciddiye alınacak şeyler değil'' dedi. 
     Şahin, TBMM'de gazetecilerin sorularını yanıtladı. Kamu Yönetimi Reformu Yasa Tasarısı'nın Bakanlar Kurulu'nda imzaya açıldığını bir soru üzerine belirten Şahin, ''imzaya açtık. Ben imzaladım. Diğer bakan arkadaşlardan da imza atanlar var, sanıyorum imzalar pazartesi tamamlanır'' dedi. 
     Şahin, yurtdışı hizmetlerin yürütülmesine düzenleyen tasarının 23. maddesine karşı, ''ihracatçıların tepkisinin nasıl aşıldığı'' sorusuna şu karşılığı verdi 
     ''Yeni Başbakanlık Müsteşarımız Sayın Ömer Dinçer, 23. madde ile ilgili iki alternatifli bir çalışma yapıyor. Bu benim önüme gelecek. Bir değerlendirme yapıp hangisini tercih edeceğimize karar vereceğiz. O metin artık buraya gelmiş olacak. O bakımdan Dış Ticaret Müsteşarlığı istisnai kuruluşlardan mı olacak, yoksa Dışişleri Bakanlığı bünyesinde mi faaliyet gösterecek, sanıyorum bu iki şıktan birisine karar vereceğiz.'' Bir başka soru üzerine de Milli Savunma Bakanlığı, MİT Müsteşarlığı, MGK Genel Sekreterliği, Türk Silahlı Kuvvetleri gibi kurumların tasarı kapsamından ''muaf'' tutulduğunu bildiren Şahin ''Çünkü, bu kurumların kendi hiyerarşik yapıları var'' dedi. 
     
     KÖŞK'TEKİ RESEPSİYON 
     Başbakan Vekili Mehmet Ali Şahin, bir soru üzerine de 29 Ekim Cumhuriyet Bayramı dolayısıyla Çankaya Köşkü'nde verilecek resepsiyon için milletvekillerine farklı davetiye gönderilmesini değerlendirdi. ''Biz bu tür konuları gündemimize almayız. Bunlar Türkiye'nin sorunları yanında hiç ciddiye alınacak şeyler değil'' diyen Şahin, resepsiyona katılıp katılmayacağı sorusuna, ''Katılırım tabii, niye katılmayayım Davete icabet ederim. Bunlarla uğraşmayalım'' karşılığını verdi. 
     
</TEXT>
</DOC>
