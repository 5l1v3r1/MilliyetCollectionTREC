<DOC>
<DOCNO> 166260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/dunya/dun03.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı komutanın müthiş kurnazlığı 
</HEADLINE>
<TEXT>

Cumhuriyet muhafızları komutanı El Rawi, ABD'yi öldürüldüğüne inandırıp çölde gizlenmeyi başarmış 
     NEVSAL ELEVLİ Londra 

     ABD'nin Irak'taki askeri operasyonu bitirmesinin üzerinden yaklaşık 2.5 ay geçti fakat h l ne Saddam yakalandı, ne oğulları, ne de rejimin önde gelen isimleri. Hele biri var ki, Amerikalılar onu düne kadar ölü sandığından peşine düşüp aramadılar bile... 
     Oysa arananlar listesinde 12. sırada yer alan ve Saddam'ın en çok güvendiği Cumhuriyet Muhafızları'nın komutanı olan general Seyf El Din Fullayih Hasan Taha El Rawi'nin hayatta olduğu ve Bağdat'tan yüzlerce kilometre uzakta, çölün ortasındaki bir kasabada gizlendiği ortaya çıktı. 
     İngiliz "The Sunday Times" gazetesi El Rawi'nin, Amerikalıları öldüğüne inandırmak için müthiş bir oyun düzenlediğini bildirdi. Kurnaz generalle bir aracı vasıtasıyla görüştüğünü kaydeden gazeteye göre El Rawi, 9 Nisan'da Bağdat'ın düşmesinden sonra Amerikan askerlerinin Bağdat havaalanına yaptıkları baskın sırasında öldürüldüğü şeklinde söylenti yaydı. Arkasından kendisi için bir cenaze töreni bile düzenlettiren general, bunun basında haber olarak duyurulmasını da sağladı. Iraklı generalin öldüğüne hemen hemen ikna olan Amerikalı yetkililer, El Rawi'nin yakalanmasını öncelikler listesinden çıkardı. "Sunday Times", generalin hayatta olduğunu sadece çok yakın akrabalarının bildiğini belirtti. 
     
     Saddam ağlattı 
     İngiliz gazetesi, görüşme sırasında El Rawi'nin, devrik Irak lideri Saddam Hüseyin ile 2 oğlu Uday ve Kusay arasında savaşın son saatlerinde geçen dramatik diyalogtan da söz ettiğini bildirdi. El Rawi'ye göre, Saddam, Bağdat'ın düşmesinden 2 gün sonra makam arabasında Bağdat sokaklarında dolaşırken oğullarına savaşı kaybettiklerini kastederek, "Bitti, bu iş bitti" dedi. Ağlamaya başlayan küçük oğlu Kusay babasına "Seninle kalacağım, aynı yerde gizlenelim" karşılığını verdi. Ancak Saddam, hep birlikte yakalanmamak için Kusay'ın önerisini reddetti. 
     

</TEXT>
</DOC>
