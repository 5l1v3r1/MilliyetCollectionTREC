<DOC>
<DOCNO> 185963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun07.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ'nün skandal Kıbrıs raporuna Türkiye'den sert tepki.. 
</HEADLINE>
<TEXT>

     BM'nin 58. Genel Kurul toplantıları çerçevesinde New York'ta toplanan İslam Konferansı Örgütü İKÖ bakanlar toplantısında sunulan ''skandal'' Kıbrıs raporuna Türkiye sert tepki gösterdi. 
     Türkiye'nin BM Daimi Temsilci Yardımcısı Altay Cengizer, İKÖ'nün Faslı Genel Sekreteri Abdülvahid Belkeziz tarafından hazırlanan raporun dağıtılmasından sonra yaptığı konuşmada, ''Türk tarafının bu raporun bütünlüğünden ve doğruluğundan şüphe ettiğini'' belirtti. 
     ''Öteden beri yapılagelenin tersine Suudi Arabistan'ın Cidde kentindeki İKÖ Sekreteryası'nın Türk tarafının görüş ve değerlendirmelerini almadığını'' vurgulayan Cengizer, ''buna karşın raporun, Yunanistan'ın BM Genel Sekreteri'nin girişimini memnuniyetle karşıladığının altını çizdiğini'' kaydetti. 
     
     RUMLARLA SENLİ BENLİ 
     Faslı Genel Sekreter tarafından hazırlanan raporda, Rum Yönetimi liderinden de sadece ilk ismiyle bahsedildiğine işaret eden Altay Cengizer, ''Tassos diye bir isim geçiyor. Herhalde Tassos Papadopulos'tan söz ediliyor. Sekreterya'da Kıbrıslı Rumları ilk isimleriyle çağırdıklarından haberimiz yoktu'' diye konuştu. 
     Cengizer, raporun varlığından dahi söz edemeyeceğini belirterek, rapor hazırlanmadan önce bilgilendirilecek tek ülkenin Türkiye olduğunu, bunu yapmayan Sekretarya'ya Türk tarafının düşüncelerini yazılı olarak ayrıntılı bir şekilde ileteceğini bildirdi. 
     
     MISIR-RUMLARLA YAKIN İLİŞKİ İÇİNDE 
     Öte yandan, diplomatik kaynaklar, toplantıda Mısır'ın son derece olumsuz bir tavır izlediğini belirterek, Mısırlı diplomatların toplantıdan sonra Rum diplomatlara koridorda bilgi verirken görüldüklerini ve bu durumun skandalın boyutlarını büyüttüğünü kaydettiler. 
     Toplantıda yaşananların İKÖ'nün ruhuna aykırı olduğunu ve İKÖ Sekreteryası'nın Hıristiyan-Ortodoks bir halkı kayırmaya çalıştığını ifade eden diplomatik kaynaklar, sadece Pakistan ve Azerbaycan'ın Türkiye'ye destek verdiğini, diğer tüm üyelerin kayıtsız kaldıklarına işaret ettiler. 
     Aynı kaynaklar, 1,5 milyonluk Afrika ülkesi Gine Bissau'nun dahi Rum yanlısı tutumunun dikkat çekici olduğunu vurgulayarak, Cidde'de raporun hazırlanmasında Rum tarafının yer almış olabileceğinden kuşku duyulduğunu belirttiler. 
     Raporun bu haliyle kabul edilmesine olanak olmadığı için bir geçerliliği de olmadığı kaydediliyor. 
     Cengizer, ayrıca BM'deki konuşmasında, daha etkili bir örgüt haline gelebilmesi için İKÖ'de reform yapılması gerektiği yönündeki Türk önerisini yineledi. 
     KKTC Dışişleri ve Savunma Bakanı Tahsin Ertuğruloğlu da toplantıda yaptığı konuşmada, Belkeziz'in hazırladığı Kıbrıs raporunu sert biçimde eleştirerek, ''ilk paragrafı hariç raporun adeta Rum propaganda metnini andırdığını'' kaydetmiş, ''Bu raporu reddediyoruz'' demişti. 
     Raporda, ''Kıbrıs hükümeti olarak Rum Yönetimi'nin tanındığı'' belirtilirken, ''Kıbrıslı Rumların uzlaşmaz tutumuna'' destek veriliyor. ''Raporda, ayrıca Rum lideri Tassos Papadopulos'un seçimi kazanması da ''zafer'' olarak nitelendiriliyor. 
     
</TEXT>
</DOC>
