<DOC>
<DOCNO> 184243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/spor/spo05.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANADOLU ATEŞİ 
</HEADLINE>
<TEXT>

   Beşiktaş ve Galatasaray'dan sonra Avrupa arenasındaki diğer takımlarımız da bugün sahne alıyor, Trabzonspor, Gençlerbirliği, Gaziantepspor ile Malatyaspor tur için avantaj arıyor 
      
   Gaziantep'in inancı tam    Sağlam'dan garanti 
   GAZİANTEPSPOR, Hapoel Tel - Aviv ile oynayacağı ilk maçın hazırlıklarını tesislerinde yaptığı tek antrenmanla tamamlayıp, kampa girdi. Kırmızı - Siyahlılar'ın hocası Nurullah Sağlam, sakatlıkları süren Nuri ve Bülent dışında eksiklerinin olmadığını söyledi. Sağlam, "Rakibi eleyecek güçteyiz. İyi konsantre olduk" diye konuştu. 
   
   Golcünün iddiası 
   KIRMIZI - Siyahlı takımın gol yollarındaki en büyük kozu Hasan Özer de tura inandıklarını açıkladı. Hasan, "Son haftalarda çıkışa geçtik. Bunu Hapoel karşısında da en üst seviyeye taşımak istiyoruz. İşimi yapıp, golümü atacağım" dedi. Gaziantep savunmasının yıldızı Mehmet Polat ise İsrail ekibinin golcülerine geçit vermeyeceklerini iddia etti. 
   
   Mossad gözetiminde    İSRAİL temsilcisi Hapoel Tel - Aviv'in Gaziantep'te yaptığı son antrenmanı Mossad ajanları da izledi. Türk jandarmalarının da hazır bulunduğu çalışmada, sivil ajanlar klasik siyah elbise ve gözlükleriyle dikkat çekti. Hapoel Tel - Aviv kalecisi Elimelech, Gaziantepspor'un gücünü bildiklerini, ilk maçta tur için avantajlı bir skor arayacaklarını dile getirdi. 
   
   İngilizler çözüldü    Gençlerbirliği Teknik Direktörü Ersun Yanal, Blackburn'un güçlü bir ekip olduğunu ifade etti, "Avantajımız yaratıcı oyuncularının olmaması" dedi 
   NECMİ KEPÇETUTAN 

   
   'Çok iyi tanıyoruz' 
   UEFA Kupası ilk turunda Ada'nın güçlü ekiplerinden Blackburn Rovers ile kozlarını paylaşacak olan Gençlerbirliği zoru başarmanın hesaplarını yapıyor. Basın toplantısı düzenleyen Başkent ekibinin hocası Ersun Yanal, bugünkü maçtan umutlu olduğunu söyledi. Yanal, "Souness'ın çalıştırdığı, Tugay'ın oynadığı bu takımı hep izliyorduk. Rakibi çok iyi tanıyoruz" yorumunu yaptı. 
   
   'Eksikleri var' 
   YANAL, İngiliz ekibinin kusursuz görüntüsüne karşın önemli eksiklerinin olduğunu da vurguladı. Tecrübeli hoca şunları söyledi "Yaratıcı oyuncuları fazla değil. Hücumda çoğalamıyorlar, ama etkililer. Rakibe göre biz daha yaratıcıyız." Bu arada İngiliz ve Türk taraftarların bugün özel maçta karşılaşıp, dünyaya dostluk mesajı vereceği açıklandı. 
   
   Malatya iddialı    Malatya camiası Basel maçı için tekvücut oldu. Ziya Doğan, "Bir yıldır bu heyecanı yaşamayı bekliyoruz" dedi 
   Olağanüstü hal 
   TARİHİNDEKİ ilk Avrupa Kupası maçında bugün Basel önüne çıkacak olan Malatyaspor tur için kenetlendi. Şehirde olağanüstü hal ilan edilirken, Teknik Direktör Ziya Doğan iddialı konuştu. Bir yıldır bu heyecanı yaşamayı beklediklerini dile getiren Doğan, "Rakibin gücünü biliyoruz. Ancak tek isteğimiz tur. Bu yüzden evimizdeki maç çok önemli" dedi. 
   
   Destek istedi 
   DOĞAN taraftarlara da seslenerek, 90 dakika boyunca destek beklediklerini dile getirdi. Malatyaspor Teknik Direktörü, "Avrupa'daki ilk sınavımızdan alnımızın akıyla çıkmak istiyoruz. Biz de en az Basel kadar kaliteli bir ekibiz. Kıran kırana bir maç olacak. Futbolcularıma güveniyorum. Taraftarlarımız da bu maçta çok önemli sınav verecek" yorumunu yaptı. 
   
   Tugay'dan yorum yok    SELÇUK MUMCU 

   BLACKBURN Rovers, Gençlerbirliği maçı için dün özel uçakla Türkiye'ye geldi. Sıkı güvenlik tedbirleri altında otele yerleşen İngiliz ekibinde en büyük ilgiyi Galatasaray'ın eski hocası Souness ve eski oyuncuları Tugay ile Friedel çekti. Tugay basın mensuplarının sorularını yanıtlamazken, İskoç teknik adam, "Çok zor bir maç olacak" demekle yetindi. Ankara'ya dün gece gelen bir grup İngiliz taraftar ise seğmenler tarafından çiçeklerle karşılandı. 
   
   Yakın kardeşler zor    BASEL'İN geçen sezon Şampiyonlar Ligi'ndeki başarısında önemli rol oynayan Hakan ve Murat Yakın kardeşlerin bugünkü maçta forma giymesinin zor olduğu bildirildi. Teknik heyetin, hafif sakatlığı olan Murat ve sezon başında fıtık ameliyatı olan Hakan için maç saatinde karar vereceği öğrenildi. Bu arada İsviçre temsilcisi son hazırlıklarını İnönü Stadı'nda yaptığı idmanla tamamladı. 
   
   Rüştü de sahada    MEHMET ÇİFTÇİ 

   Rijkaard açıkladı 
   BARCELONA'YA transfer olduğu ilk günlerde sıkıntı yaşayan Rüştü, Katalan ekibiyle ilk resmi maçına bu gece çıkacak. Teknik Direktör Rijkaard, UEFA Kupası'nda Puchov ile oynayacakları karşılaşmada milli kaleciye ilk on birde görev vereceğini açıkladı. Rijkaard, "Rüştü'nün sakatlığı tamamen geçti ve form düzeyi de en üst seviyeye çıktı. Formayı hak ederek aldı" dedi. 
   
   'Sorunum yok' 
   RÜŞTÜ, Teknik Direktör Rijkaard'ın isteği üzerine dün basın toplantısı düzenledi. Bordo - Mavili formayla medya karşısına çıkan tecrübeli eldiven, Barça ile hiçbir sorununun olmadığını iddia etti. Rüştü, "Türkiye'deki spekülasyonları takip etmeyin. Benimle ilgili yapılan haberlerde ağzımdan çıkmayan sözlere inanmayın. İspanya'da çok mutluyum" dedi. 
   
   
</TEXT>
</DOC>
