<DOC>
<DOCNO> 157167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/dunya/dun02.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
JFK'in stajyeri ortaya çıktı 
</HEADLINE>
<TEXT>

1962'de 19 yaşındayken eski Başkan Kennedy ile 1.5 yıl süreyle 'Monica - Clinton' ilişkisi yaşadığı öne sürülen 'Mimi' lakaplı Marion Fahnestock, yazılı itirafta bulundu 
     SEMA EMİROĞLU New York 

     ABD'nin 40 yıl önce bir suikasta kurban giden efsanevi başkanı John F. Kennedy'nin Beyaz Saray'daki stajyer sevgilisi olduğu belirtilen "Mimi" lakaplı kadın, yıllar sonra meydana çıkarak ilişkisini itiraf etti. New York'taki bir kilisenin yöneticisi olan Marion Fahnestock adlı 60 yaşındaki kadın, Mimi lakaplı stajyerin kendisi olduğunu ve 19 yaşındayken Kennedy ile yaklaşık 1.5 yıl cinsel ilişki sürdürdüğünü açıkladı. 
     Yaptığı yazılı açıklamada, 1962 yılının haziran ayından 1963 yılının kasım ayına kadar başkan Kennedy ile ilişkisi olduğunu kaydeden Fahnestock, "41 yıldır bu konuyu konuşmadım. Basında çıkan son haberler üzerine ilişkiyi çocuklarım ve ailemle konuştum ve kendileri tamamen beni desteklemektedir. Bu konu dışında başka bir yorumum yok" dedi. 
     Kennedy'nin eski başkan Bill Clinton'ın Beyaz Saray stajyeri Monica Lewinsky ile ilişkisini andırır biçimde 19 yaşında bir stajyerle evlilik dışı ilişkisi olduğu haberi, bu hafta ABD'de yayımlanan bir Kennedy biyografisiyle su yüzüne çıkmıştı. Tarihçi Robert Dallek, "Bitmemiş Hayat" adlı kitabında Kennedy'nin Clinton'ın yaptığı gibi genç bir stajyerle aşk yaşadığını yazmış, stajyerin adını ise, sadece "Mimi" olarak vermişti. 
     
     Daktilo bile değildi 
     Dallek'in bulguları, 1964 yılında Kennedy'nin basın danışmanı Barbara Gamarekian'ın verdiği bir mülakatın yayımlanması ile ortaya çıkmıştı. Mimi adlı stajyerin Kennedy ile "özel ilişkisi" olduğunu belirten Gamarekian, Kennedy'nin genç stajyeri başkanlık gezilerine götürdüğünü, Mimi'nin yazı makinesi bile kullanamadığını, sadece telefonlara cevap verdiğini söylemişti. 
     

</TEXT>
</DOC>
