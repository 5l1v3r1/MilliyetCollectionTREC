<DOC>
<DOCNO> 199213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun03.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek PKK konusunda ABD'den beklentilerimiz var 
</HEADLINE>
<TEXT>

     Adalet Bakanı Cemil Çiçek, ABD Adalet Bakanı John Ashcroft'un davetlisi olarak, 4 Aralık tarihine kadar temaslarda bulunmak üzere Washington'a geldi. 
     Çiçek, Washington'a gelişinde gazetecilere yaptığı açıklamada, Türkiye'nin, yakın müttefiki ABD ile ilişkiler konusunda görüş alışverişinde bulunmaya geldiğini söyledi. 
     Bakan Çiçek, Ashcroft'tan davetin, İstanbul'daki terör olaylarının hemen arkasından, 21 Kasım'da geldiğini ancak, bu davetin yaşanan münferit olaylar nedeniyle değil, daha önce kararlaştırılmış bir davet olduğunu düşündüğünü kaydetti. 
     Cemil Çiçek, ''ABD bizim müttefikimiz. Zaman zaman ilişkilerimizde bazı kırılma noktaları olsa da, ilişkileri en iyi düzeyde götürmek istediğimiz, bu noktada çaba sarf ettiğimiz, 57 yıllık geçmişi olan bir müttefiklik'' dedi. 
     
     ''TERÖRÜN TANIMINDA ABD İLE PARALELLİK VAR'' 
     Gündemindeki öncelikli konunun terörizm olduğunu belirten Çiçek, ''terörün tanımı'' konusunda uluslararası ortak bir anlayış bulunmadığına dikkati çekti. Çiçek, ''ABD ile bu konuda paralelliğimiz var. Bizim terör örgütü dediğimiz örgütü ABD de terör örgütü olarak kabul ediyor. Ama AB için aynı şeyi söylemek mümkün değil'' diye konuştu. 
     Çiçek, PKK terör örgütü mensuplarının büyük bölümünün Kuzey Irak'ta bulunduğunu ve Türkiye'nin bu konuda ABD'den beklentileri olduğunu da kaydetti. Çiçek, Ortadoğu'nun terörden arındırılması için Türkiye'nin, herkesle işbirliği yapacağını da belirtti. 
     İstanbul'daki terör olaylarıyla ilgili olarak Türk ve Amerikan güvenlik birimlerinin zaten kendi aralarında görüştüğünü ve istihbarat paylaşıldığını belirten Çiçek, ''Zaten şu anda olayın belli bir bölümü aydınlığa çıkarılmış vaziyette. Ama onun bağlantıları, dışarıyla irtibatları halen araştırma konusu'' dedi. 
     
     İADESİ İSTENEN ADİ SUÇLULAR 
     ABD ile ikili anlaşmalardan doğan çok fazla bir problem olmadığına dikkati çeken Çiçek, ''Bazı taleplerimiz var, karşılıklı. Bu ziyaret vesilesiyle bunları da konuşmuş oluruz'' dedi. 
     İadesi istenen suçluların, adi suçlu olduğunu belirten Çiçek, bunlar arasında Uzan ailesinin olup olmadığı sorusuna karşılık, ''Kırmızı bültenle aranıyor. Eğer buradaysa, ona göre gereği yapılır'' dedi. 
     Bir gazetecinin, Fethullah Gülen'in, iadesi istenen kişiler arasında olduğu yönündeki sorusuna karşılık Bakan Çiçek, ''Hayır, onunla ilgili bir mahkumiyet kararı yok. Dava yok. Varolan davası zaten eski hükümet döneminde çıkarılmış olan yasa sebebiyle ertelenmişti, 5 yıl süreyle. Türkiye'de yapılan bir soruşturma yok ki iadesi söz konusu olsun ya da olmasın'' yanıtını verdi. 
     
     WOLFOWITZ İLE DE GÖRÜŞECEK 
     Adalet Bakanı Çiçek, temasları çerçevesinde bugün ABD Savunma Bakanı yardımcısı Paul Wolfowitz, ABD Dışişleri Bakan Yardımcısı Marc Grossman ve ABD Dışişleri Bakanlığı Terörizmle Mücadele Özel Koordinatörü Büyükelçi Cofer Black ile biraraya gelecek. 
     Çiçek, hükümet sözcüsü sıfatıyla Beyaz Saray sözcüsü Scott McClellan ile de görüşecek. 
     Cemil Çiçek, çarşamba günü ABD Adalet Bakanı John Ashcroft ile perşembe günü de ABD Adalet Bakanlığı'nın diğer yetkilileriyle görüşmelerde bulunacak. Bakan Çiçek'in, cuma günü Washington'dan Türkiye'ye hareket etmesi bekleniyor. 
     
</TEXT>
</DOC>
