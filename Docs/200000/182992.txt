<DOC>
<DOCNO> 182992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur21.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamla yargılanırken beraat ettiler... 
</HEADLINE>
<TEXT>

     Trabzon'da 2.5 yıl önce, Sümerbank'a Oyakbank ait araca silahlı saldırı düzenleyerek bankanın güvenlik görevlisini öldürüp, 278 milyar lirayı gasp ettikleri iddia edilen ve idam istemiyle yargılanan 3 kardeş, delil yetersizliğinden beraat etti. 
     Trabzon Ağır Ceza Mahkemesi'nde görülen davada, ''silahlı gasp, gasp suçunu işleyebilmek için adam öldürmek, ruhsatsız silah taşımak'' iddiasıyla tutuksuz yargılanan sanıklar Gökay 27 , Gökmen 28 ve Atalay Emirzeoğlu 32 kardeşler, avukatları Nazmi Savıl ve Turan Çelik ile müdahil Oyakbank'ın avukatı Hakan Orhan hazır bulundu. 
     Duruşmada dinlenen tanık Berna İnce, olayın meydana geldiği yerin çok yakınında bulunan bir evde misafirlikte olduğunu, ancak olay anını görmediğini belirtti. Gürültü üzerine dışarı çıktıklarını anlatan İnce, ''Olay yerinde kalabalık vardı, ancak failler yoktu. Failleri göremedim'' dedi. 
     Müdahil ve sanık vekilleri, tanığın beyanına itiraz etmedi. Cumhuriyet Savcısı esasa ilişkin mütalaasında, sanıklar hakkında ''silahlı gasp, gasp suçunu işleyebilmek için adam öldürmek, ruhsatsız silah taşımak'' suçlarından açılan kamu davasında şüpheden uzak, kesin ve inandırıcı deliller elde edilemediğini, bu nedenle sanıkların bu suçlardan beraatlerini talep etti. 
     Sanıklar, Gökay, Gökmen ve Atalay Emirzeoğlu son sözlerinde olayla hiçbir ilgilerinin bulunmadığını belirterek, beraatlerini istediler. 
     Mahkeme heyeti de Cumhuriyet Savcısı'nın esasa ilişkin mütalaasına uyarak, sanıkların beraatine karar verdi. 
     Mahkeme heyeti ayrıca, kararın kesinleşmesinin ardından gerçek faillerin zamanaşımı haddine kadar araştırılması için karardan bir örneğin Trabzon Cumhuriyet Başsavcılığı'na gönderilmesine karar verdi. 
     
     OLAY 
     Trabzon'un Toklu Mahallesi'nde, 31 Aralık 2001'de meydana gelen olayda, Merkez Bankası'na para götüren Sümerbank'a ait aracın önünü kesen 3 kişi, banka güvenlik görevlisi Ali Köse'yi öldürmüş, bankaya ait 278 milyar lirayı alarak kaçmıştı. 
     Olayın failleri olduğu iddia edilen Emirzeoğlu kardeşler, Trabzon Cezaevi'nde hükümlü bulunan Kasım Parlak'ın ihbarı üzerine olaydan 424 gün sonra yakalanarak tutuklanmıştı. 
     İdam istemiyle yargılanan sanıklar, sonraki aşamada, suçu işlediklerine dair haklarında mahkumiyetlerini gerektirecek yeterli derecede delil olmadığından tahliye edilmişti. 
     Sümerbank adıyla faaliyet gösteren banka, daha sonraki süreçte Oyakbank tarafından satın alınmıştı. 
     
</TEXT>
</DOC>
