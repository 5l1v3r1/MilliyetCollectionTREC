<DOC>
<DOCNO> 175502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo21.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ahmet Dursun sevinci yaşanıyor... 
</HEADLINE>
<TEXT>

     Beşiktaş'ın, Samsunspor ile oynadığı ilk hafta maçında sağ dizinden sakatlanan Ahmet Dursun'un iyileştiği ve Bursaspor karşılaşmasında forma giyebileceği açıklandı. 
     Kulüp doktoru Ayhan Optur, yaptıkları yoğun tedavi sonucunda Ahmet'in oynaması için tıbbi bir engelin kalmadığını kaydederek, ''Bugünkü antrenmana katılıp, takımla birlikte çalıştı. Durumu iyi. Eğer teknik direktörümüz Lucescu isterse, Bursaspor karşısında oynayabilir'' dedi. 
     Dr. Optur, dün akşamki idmanda sağ dizinden sakatlanan Yasin Sülün'ün ise bugün öğleden sonra MR'ının çekileceği ve durumunun netlik kazanacağını söyledi. 
     Bu arada siyah-beyazlılar, Bursaspor maçının hazırlıklarını basına kapalı yaptıkları antrenmanla sürdürdü. 
     BJK Nevzat Demir Tesisleri'ndeki idmanda, futbolcuların taktik ağırlıklı çalışma yaptığı bildirildi. 
     
</TEXT>
</DOC>
