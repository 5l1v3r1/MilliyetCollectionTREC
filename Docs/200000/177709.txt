<DOC>
<DOCNO> 177709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur29.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu çalışanları Kızılay'a doğru yürüyüşe geçtiler... 
</HEADLINE>
<TEXT>

     KESK'e bağlı sendikalara üye kamu çalışanları, kentin değişik noktalarından ''kitlesel basın açıklaması''nın yapılacağı Kızılay'a doğru yürüyüşe geçti. 
     Kızılay'da kitlesel basın açıklamasının yapılmasına ve Ankara dışından otobüslerle gelen kamu çalışanlarının kent merkezine girmesine izin verilmesinin ardından, kamu çalışanları, Necatibey Caddesi üzerinden Gazi Mustafa Kemal Bulvarı'nı takip ederek Milli Piyango İdaresi binası doğru ilerliyor. 
     Polis, Kızılay meydanına çıkışları önlemek amacıyla Milli Piyango İdaresi binası önünde barikat kurdu. Gruplar polis barikatı önünde toplanmaya başladı. 
     Bu arada Ankara Garı önünde bekleyen grup da, çeşitli illerden sabah saatlerinde Ankara'ya gelen ve 4 ayrı noktada bekletildikten sonra kente girişlerine izin verilen KESK üyesi memurlarla buluşarak, Kızılay'a doğru yürüyüşe geçti. Grup, ''Sadaka değil toplu sözleşme'', ''Grev hakkımız, söke söke alırız'' , ''Emekçiye değil çetelere barikat'', ''İş, ekmek, özgürlük yoksa barış da yok'' şeklinde attıkları sloganlarla, Talatpaşa Bulvarı, Atatürk Bulvarı, Necatibey Caddesi ve GMK Bulvarı'nı izleyerek, basın açıklamasının yapılacağı Milli Piyango İdaresi binası önüne doğru ilerliyor. 
     
</TEXT>
</DOC>
