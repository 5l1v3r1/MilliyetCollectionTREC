<DOC>
<DOCNO> 152659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur42.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazeteciler her şeyi bilir, en iyisi konferans vermek' 
</HEADLINE>
<TEXT>

     Türkiye Gazeteciler Federasyonu Genel Başkanı Nazmi Bilgin, yaşaması resmi ilanlara bağlı yerel basının bu kaynaktan mahrum bırakılmasının büyük sıkıntıya neden olduğunu söyledi. 
     Konya Valisi Ahmet Kayhan, Konya Dündar Otel'de düzenlenen 3. Yerel Medya Semineri'nin açılışında, yerel basının demokrasinin gelişmesinde büyük öneme sahip olduğunu belirtti. 
     Yerel gazetecilerin bölgelerindeki haberleri kamuoyuna duyurmak için gösterdiği çabanın takdir edilmesi gerektiğini ifade eden Kayhan, basının haber almasının önündeki engellerin kaldırılması ve mesleki sorunlarının çözülmesi için bu tür seminerlerin faydalı olacağına inandığını dile getirdi. 
     Türkiye Gazeteciler Federasyonu Genel Başkanı Bilgin de, önemli sıkıntıları bulunan basın kurumlarının öncelikle kendi hatalarını tespit etmek ve ortadan kaldırmak için ciddi bir özeleştiri yapması gerektiğini ifade etti. 
     Basında tekelleşmenin sürekli şikayet konusu olduğuna dikkati çeken Bilgin, basının belli sermaye gruplarının eline geçmeden önce sahiplerinin de aynı zamanda başyazarları olduğunu anımsattı. ''Başyazar gazete sahibinden, dilekçe yazamayan gazete sahibine gelindiğini'' anlatan Bilgin, bu süreçte toplumun değil, patronun çıkarlarını koruyan yayın anlayışının da geliştiğini kaydetti. 
     Basında sendikanın, Anadolu Ajansı dışında sona erdiğine işaret eden Bilgin, ''Bir memurun sendikalı olması için kaleminden kan damlayarak yazı yazan gazetecinin, kendi sendikası yok. Başkalarının haklarını savunan gazetecilerin, patron istedi diye sendikadan ayrılmak için noter önünde kuyruğa girdiği günleri unutmadık'' diye konuştu. 
     Hakkında haber yapılamayacakların listesi bulunan bir gazetenin özgürlüğünden ve toplumun çıkarlarını savunma görevinden söz edilemeyeceğini vurgulayan Bilgin, ulusal basın kuruluşu ile ulusa yayın yapan basın kuruluşu kavramlarının da birbirine karıştırılmamasını istedi. 
     Ulusal yayın yapmanın kriterinin toplumun kabul gören ortak değerlerinden geçtiğini belirten Bilgin, ''Biri bizi Gözetliyor programı adı altında yapılan yayın ulusal değildir. Ancak, Kurtuluş Savaşı'nda matbaasını Toros Dağları'ndaki mağaraya taşıyarak millet lehinde yayın yapmaya devam eden yerel gazete ulusaldır'' dedi. 
     
     ''ANADOLU'DAKİ EN CİDDİ KONTROL MEKANİZMASI...'' 

     Yerel gazetelerin içinde bulundukları sıkıntılara da değinen Bilgin, yerel basının Anadolu'daki en ciddi kontrol mekanizması olduğunu, ancak bu işlevin bazı sıkıntılar nedeniyle zayıflama seyrine girebileceğini söyledi. 
     Yeni İhale Yasası ile yaşaması resmi ilanlara bağlı yerel basının bu kaynaktan mahrum bıkarılmasının önemli bir sıkıntı doğurduğunu vurgulayan Bilgin, ''Tunceli'nin Hozat İlçesi'ni ilgilendiren bir resmi ilan, resmi gazete ile değil, yerel gazete ile daha iyi duyurulmaz mı Yerel gazetelerin bölgelerindeki etkinlikleri ve yöreye sağladığı katkılar unutulmamalı'' dedi. 
     
     ''YENİ GELİŞMELERE AYAK UYDURMAK İÇİN...'' 

     Ankara Üniversitesi İletişim Fakültesi Öğretim Üyesi Prof. Dr. Korkmaz Alemdar ise eğitimin her alanda olduğu gibi gazetecilikte de çok önemli bir konu olduğunu kaydetti. 
     ''Gazetecilere ders vermek zordur, çünkü onlar her şeyi bilir. En iyisi konferans vermektir'' diyen Alemdar, yapılması gerekenin gazeteciler ile iletişim fakültelerini biraraya getirmek olduğunu söyledi. 
     Yeni gelişmelere ayak uydurmak için gazetecilerden İletişim fakültelerinin kapısını çalmalarını isteyen Alemdar, şöyle konuştu 
     ''İletişim fakülteleri kendi içlerine kapalı olduğu, akademik sorunlarıyla uğraştığı için, gazeteciler de haber peşinde koştukları ve kendi özel sorunlarıyla mücadele ettiği için bu birliktelik kolay olmuyor. Gazeteciler yine de dekanların kapısını çalsınlar. Kafalarındaki sorunlara çözüm istesinler. Kendileri bilmediği için değil, en azından sorundan fakültenin de haberi olması için bunu yapsınlar.'' 1931'de çıkarılan ilk basın yasasında yer alan ve yazı işleri müdürünün lise ya da yüksekokul mezunu olması şartını getiren maddenin, daha sonra yine gazeteciler tarafından iptal ettirildiğini anımsatan Alemdar, belki de bu nedenle basın alanında eğitim veren bir kuruluşun açılmasının geciktiğini belirtti. 
     Konya Gazeteciler Cemiyeti Başkanı Sefa Özdemir de, basının her geçen gün artan ve yenileri ortaya çıkan sorunlarından birinin de eğitim olduğunu vurguladı. 
     Bu tür seminerlerle eğitim açığının kapatılacağına inandığını söyleyen Özdemir, maddi sorunların çözümü için de, yerel basının resmi ilan alma şansını son derece azaltan İhale Yasası'nın gözden geçirilmesi gerektiğini ifade etti. 
     Seminere, Kayseri, Niğde, Karaman, Aksaray'dan çok sayıda yerel gazeteci, Türkiye Gazeteciler Federasyonu Genel Sekreteri Ümit Gürtuna, Selçuk Üniversitesi İletişim Fakültesi Dekanı Prof. Dr. Dursun Ali Dinç ve davetliler katıldı. 
     





</TEXT>
</DOC>
