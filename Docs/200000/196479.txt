<DOC>
<DOCNO> 196479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/siyaset/siy04.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TV'de Kürtçe 45 dakika 
</HEADLINE>
<TEXT>

   Kamu ve özel yayın kuruluşlarına Kürtçe yayın yetkisi veren yönetmelik Başbakanlığa gönderildi. Buna göre radyo yayınları günde 1 saati, TV yayınları 45 dakikayı aşamayacak 
   EZELHAN ÜSTÜNKAYA Ankara 

   
   Türkçeden farklı dil ve lehçelerdeki yayınlar sadece ulusal radyo ve televizyonlarca yapılabilecek. Radyo yayınları günde 1 saati aşmamak üzere haftada toplam 5 saat olacak. Televizyon yayınları ise günde 45 dakikayı aşmayacak ve toplam 4 saatle sınırlanacak. 
   AB uyum paketleri doğrultusunda kamu ve özel yayın kuruluşlarına Kürtçe yayın yetkisi veren "Radyo ve Televizyon Yayınlarının Dili Hakkındaki Yönetmelik" Başbakanlığa gönderildi. MGK Genel Sekreterliği, Genelkurmay Başkanlığı, MİT ve Emniyet Genel Müdürlüğü'nün de görüşü alınarak hazırlanan yönetmeliğe Dışişleri Bakanlığı'yla AB Genel Sekreterliği yetkilileriyle yapılan görüşmelerde son şekli verildi. 13 maddelik yönetmelik şu düzenlemeleri getiriyor 
   Yayınlar RTÜK'ten izin alınarak yapılacak. 
   Dil ve lehçelerin öğretilmesine yönelik yayınlar olmayacak. 
   Televizyonlar birebir olmak şartıyla Türkçe altyazı verecek. Radyolar ise yayını takiben Türkçe tercüme yapacak. 
   Yayınlar hukukun üstünlüğüne, Anayasa'nın genel ilkelerine, milli güvenliğe, genel ahlaka, cumhuriyetin anayasada belirtilen temel niteliklerine, devletin ülkesi ve milletiyle bölünmez bütünlüğüne uygun olacak. 
   Stüdyo düzeni ve ses efektinde Türkiye Cumhuriyeti'nin simgesi olmuş görüntü ve sesin dışında simge, işaret ve ses kullanılamayacak. 
   RTÜK, İçişleri Bakanlığı ve Devlet İstatistik Enstitüsü DİE özellikle Güneydoğu'da nüfus ve dil araştırması yapacak. Buna göre bölgesel ve yerel kuruluşlara da yayın yetkisi verilmesi planlanıyor. Askeri çevreler, bölgesel ve yerel kuruluşlara yetki verilmesine karşı çıkıyor. RTÜK Başkanı Fatih Karaca ise, TRT'nin de yayın yapması için engel olmadığını belirtti. 
   
   
   
   
</TEXT>
</DOC>
