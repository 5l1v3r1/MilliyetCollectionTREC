<DOC>
<DOCNO> 157246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/yazar/bila.html </URL>
<DATE> 2003/05/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Pişmanlığın kapsamı ve uygulaması 
</HEADLINE>
<TEXT>

     Büyük ölçüde PKK KADEK mensupları hedeflenerek hazırlanan taslak geniş katılımlı bir komisyonun yaptığı çalışmanın ürünü. Çok duyarlı bir konu olması nedeniyle kapsamı ve uygulaması üzerinde uzun tartışmalar yapıldığı, özellikle terör mağdurları, şehit ve gazi aileleri açısından rahatsızlık yaratılmamasına, ancak, yasanın işlevsel olmasına da özen gösterildiği anlaşılıyor. 
     Daha önce yedi kez çıkarılan ve istenilen sonuca ulaşılamayan pişmanlık yasası ve uygulamaları göz önüne alındığında bu yasanın farkı ne olacak 
     Yetkililer bu soruyu yanıtlarken, "kapsam daha geniş olacak" vurgusu yapıyorlar. Ölçü olarak verilen bilgi ise şöyle 
     "Terör örgütlerinin merkez komite üyeleri dışındaki mensupları yararlanabilecek. Abdullah Öcalan, Şemdin Sakık gibi lider konumundaki mahkumlar dışındaki mahkumlar da yeni yasadan yararlanacaklar." 
     Eski yasaların kapsam itibariyle çok dar tutulduğu, yeni yasada ise bu tanım dışında kalan yönetici konumundaki örgüt üyelerinin de kapsama alındığı belirtiliyor. 
     Yasa ne getiriyor 
     Yetkililer bu soruya önce, "yapılacak düzenleme kesinlikle bir af niteliği taşımıyor" vurgusu yaptıktan sonra şu yanıtı veriyorlar 
     "Yasa hazırlanırken, tıpkı irkilap menfaat sağlama , ihtilas zimmet ve rüşvet suçlarında kişinin aldığını iade etmesi halinde yararlandığı gibi kademeli ceza indirimi uygulaması esas alındı. Eğer kişi soruşturmadan önce aldığını iade ederse ceza almaz, soruşturmadan sonra, hüküm tesisinden önce veya hüküm tesisinden sonra iade ederse bu aşamalara göre farklı ceza indiriminden yararlanır. Yeni yasa da bu yaklaşımla hazırlandı. İndirim aşamalara göre kademeli olacak." 
     Uygulama nasıl yapılacak 
     Pişmanlık yasası yürürlüğe girdikten sonra, örgüt mensubu teslim olacak, pişmanlık duygusuyla bilgi verecek. Bu bilgiler doğru ise bulunduğu aşamaya göre ya ceza almayacak ya da ceza indiriminden yararlanacak. Hiçbir eyleme karışmamışsa, hiçbir suç işlememişse, sadece örgüt üyesi konumundaysa, vereceği bilgiler doğru çıkarsa ceza almayacak. Suç işlemişse ona karşılık gelen cezada teslim olup bilgi verdiği aşamaya göre ceza indiriminden yararlanacak. 
     Yeni yasanın eskilerden önemli bir farkının ise sosyal yönünün olması oluşturuyor. Yasadan yararlanacakları topluma kazandırmaya dönük önlemler alınması hükmünü de içerecek. Bu konuda pişmanlık yasasından yararlananların topluma kazandırılması aşamasında "hükümet gerekli önlemleri alır" biçiminde genel bir hüküm taşıyacak. Hükümet bu aşamada alacağı önlemleri kararlaştıracak ve bu projeyi uygulamaya koyacak. 
     Hükümet yeni yasanın eskilere göre çok işlevsel olacağına inanıyor. 
     Yeni yasanın sosyal projelerle desteklenmesiyle terör doğuran ortamın da ortadan kaldırılacağı beklentisi hakim. 
     Yeni yasa beklenen ilgiyi görürse, hükümet, ardından sosyal içerikli adımları artırmayı planlıyor. 
     
     

</TEXT>
</DOC>
