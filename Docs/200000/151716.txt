<DOC>
<DOCNO> 151716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur21.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Erdoğan'a "Herkes haddini bilsin..." 
</HEADLINE>
<TEXT>

     CHP Genel Başkanı Deniz Baykal, Başbakan Tayyip Erdoğan'ın anayasanın değiştirilerek başkanlık sistemine geçilmesi önerisini değerlendirirken, ''Herkes haddini bilsin, ölçüsünü bilsin. Kamuoyu da sıkıntıdan sivilce çıkarır gibi ortaya konu atma yaklaşımlarını ciddiye almasın'' dedi. 
     Deniz Baykal, CHP TBMM Grup toplantısında yaptığı konuşmada, iktidarın her geçen gün kendisini toplumun daha iyi tanımasına yol açacak şekilde ortaya çıktığını söyledi. Baykal, ''Aldığı her karar, yaptığı her atama, düzenlediği her genelge, ilan ettiği her program iktidarın gerçek kimliğinin ortaya çıkmasına çok önemli katkılar getiriyor'' dedi. 
     Ortada AKP'yi oluşturan kadroların yaşanmış bir geçmişleri bulunduğunu ifade eden Baykal, ancak herkesin iyi niyetle kendisini tanımlama hakkına saygı duyduklarını belirterek, şöyle konuştu 
     '' Yenilendik, değiştik diyorlar. İyi niyetle bakıyoruz. Elbette olabilir. İnsanoğlu kendini daima yeniler, doğru yönde değişim hepimizi mutlu eder. Böyle bir tablo varsa sevinç duyarız diyoruz. Ama, üzüntüyle ifade etmeliyim ki, her gün şaşırıyoruz. Her gün yeni yeni sorular, yeni yeni acabalar ortaya çıkıyor. İktidarın hedefleri, niyetleri, yöntemleri, çalışma tarzları konusunda sorular sorulmaya başlanıyor. Kaygılar ortaya çıkmaya başlıyor.'' 
     
     ''CUMHURİYET TARİHİNİN EN BÜYÜK KADROLAŞMA HAREKETİ...' 
     AK Parti'nin, ülkenin şu anda yaşadığı sorunları çözmek için iktidara geldiğini bilmesi gerektiğini ifade eden Baykal, bu sorunların ne olduğunun belli olduğunu belirterek, sözlerini şöyle sürdürdü 
     ''Türkiye çok ağır bir borç ve faiz batağına sürüklenmiştir. Türkiye'nin acilen bu bataktan çıkarılması gerekir. Türkiye sürdürülebilir bir kalkınmayı gerçekleştiremez hale gelmiştir. Bunun bir an önce gerçekleştirilmesi gerekir. Türkiye'de yoksulluk sınırı 430 milyondan başlıyor. Türkiye'de asgari ücret 124 milyon lira. Türkiye'de nüfusun yarısından fazlası yoksulluk sınırının altındadır. İşsizlik almış başını gitmiş durumda. Yüz binlerce üniversite mezunumuz işsiz durumdadır. Bu tablonun değişmesi lazım. İktidarın işi, sorumluluğu budur. Bunu bir kenara bırakarak kadrolaşma arayışlarına giderseniz, bir zümre iktidarını oturtmaya çalışırsanız, o benim adamım, bu benim adamım değil diye toplumu bölmeye kalkarsanız Türkiye'de siz sıkıntı kaynağı hale gelirsiniz. Kaygılar her geçen gün artıyor. Kaygılar dört nala gidiyor. Cumhuriyet tarihinin en büyük kadrolaşma hareketi gerçekleşiyor. Bu fevkalade tehlikeli, yanlış bir yaklaşımdır.'' 
     
     REJİM DEĞİŞTİRMEK, KALDIRIM DEĞİŞTİRMEYE BENZEMEZ 
     CHP lideri Baykal, Türkiye'nin bu kadar önemli sorunları dururken her hafta yeni bir tartışma konusunun gündeme getirildiğini söyledi. Başbakan Erdoğan'ın önceki gün, ''başkanlık sistemine geçelim'' diye ortaya çıktığını ifade eden Baykal, şöyle dedi 
     ''Bu arkadaşlar iktidara hazırlıklı geldiklerini söylüyorlar. Bunlarım seçim programlarına, parti programlarına baktım, böyle bir talep yok. Yani Başkanlık sistemine geçelim, Türkiye'nin rejimini değiştirelim demek, Yolda yürürken aklıma geldi, canım sıkıldı hadi falan kaldırımı sökelim, müteahhit arkadaşa verelim demek gibi değildir. 
     Meclis'te çoğunlukları var. İddiaları ortada. O iddiaların hiçbirisi yerine getirilmedi. Ne Türkiye'de faizleri indirebilmiş, ne borçları, ne geçmişe göre borçlanmayı azaltabilmişsin. Çiftçiye verdiğin sözlerin hiçbirini tutmamışsın. Çiftçi perişan, esnaf perişan, gençler işsiz. Şimdi Başbakan rejimi değiştirelim diyor.'' Başbakan Recep Tayyip Erdoğan'ın ''Kaptan dediğin dalgalı denizde belli olur'' dediğini anımsatan Deniz Baykal, ''Şimdi anlaşılan kaptan dalgalı denizi görmüş, gemiyi değiştirelim diyor'' dedi. Baykal, şunları kaydetti 
     ''Türkiye'nin sorunları belli. Bu konuda yeni arayışlar, gündem değiştirme çabaları, ortalığı bulandırma çalışmalarının faydası yoktur. Herkes işini yapsın. Sen niye geldin, ne yapacaksın onu yap kardeşim. Kamuoyunun önüne kurt yumakları atarak bilir misiniz kurt yumaklarını, avcılar kurtlar tarafından kuşatıldıkları zaman çantalarında vardır, kurt yumağı atarlar. Kurtlar yumakla uğraşırken öbürleri kendilerini kurtarır. Başbakan da kuşatılmışlık duygusuna kapılıyor ve bir kurt yumağı ortaya atıyor. Meşhur hikaye vardır ya cambaza bak... derler, bize cambaza bak diyorlar. Hayır kardeşim, başkanlık sistemi getirmeyin, faizi düşürelim, gençlere iş bulalım. Amerika var diyorlar. Amerika var da Arjantin de var. Arjantin de başkanlık sistemi uyguluyor. Yani başkanlık sistemine geçecekseniz önce eyalet sistemine mi geçeceksiniz Çift parlamentoya mı geçeceksiniz 
     Herkes haddini bilsin, herkes ölçüsünü bilsin ve kamuoyumuz da böyle sıkıntıdan sivilce çıkarır gibi ortaya konu atma yaklaşımlarını ciddiye almasın.'' 
     
     ''ÖZELLEŞTİRME UYGULAMALARININ TAKİPÇİSİYİZ'' 
     Baykal, konuşmasının son bölümünde ekonomiye ve özelleştirme uygulamalarına değindi. Hükümet'in yeni bir demokrasi anlayışı içinde olduğunu belirten Baykal, ''Madem seçimi kazandık bizim dediğimiz yapılacak'' anlayışının ekonomide de geçerli olduğunu söyledi. Baykal, '' İstediğimizi affederiz, kendi bakanımızı, kendi adamlarımızı affederiz... Bunlar demokrasiyle, hukukla bağdaşmıyor malesef '' diye konuştu. 
     Hükümet'in ''zarar eden işletmeleri satacağız'' diye yola çıktığını ancak özelleştirilmek istenen kuruluşların tam tersi kar eden kuruluşlar olduğunu belirten Baykal, Tekel'in özelleştirilmesine yönelik eleştirilerde bulundu. Deniz Baykal, Tekel'in geçtiğimiz yıl 320 trilyon lira kar ettiğine dikkati çekerek, ''Türkiye'nin sigara konusunda çok çekici bir iç pazarı var. Aslında Türkiye'nin sigara içicileri ve tütün üreticileri pazarlanıyor. Tekel'de özelleştirme değil, yapılacak iş yabancı bir tekele devirdir'' dedi. 
     Baykal, özelleştirme kapsamında bulunan Milli Piyango İdaresi'nin de kar eden kuruluşlar arasında bulunduğunu, 8 yıllık eğitimden, milli savunmaya kadar her alanda sosyal amaçlara yönelik ciddi kaynak aktardığını söyledi. 
     CHP'nin özelleştirmeye karşı olmadığını, gerektiği zaman bu yönteme başvurulmasını savunduklarının altını çizen Baykal, özelleştirme uygulamalarını yakından izleyeceklerini bildirdi. Deniz Baykal, teşvik belgelerinin kaldırılmasına yönelik düzenlemeye ilişkin eleştirilerde de bulundu. Yatırım indiriminin, sektör ve bölge ayrımı gözetilmeksizin herkese eşit uygulanmasının doğru olmayacağını belirten Baykal, ''Bu düzenleme ile Doğu ve Güneydoğu'ya yatırım yapmanın hiçbir avantajı kalmamıştır. Yapılan düzenleme, iktidarın kalkınmada geri kalmış yörelere karşı duyarsızlığının bir yansımasıdır'' dedi. 
     





</TEXT>
</DOC>
