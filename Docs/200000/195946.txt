<DOC>
<DOCNO> 195946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur18.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçeli işçiler, Ankara'ya yürüyor... 
</HEADLINE>
<TEXT>

     Eskişehir'de Paşabahçe Cam Sanayii ve Ticaret A.Ş'nin, taşeron firmayla sözleşmesini sona erdirmesi sonucu işsiz kalan işçiler, Ankara'ya yürüyüş başlattı. 
     Vardar İş Merkezi önünde toplanan işçiler adına açıklama yapan işçi İskender Durur, ''Türk-İş'e bağlı Kristal-İş Sendikası'na üye oldukları için işten atılan'' ve 51 gündür fabrika kapısında bekleyen Paşabahçe işçilerinin sorununa çözüm bulmak amacıyla Ankara'da, Türk-İş, CHP ve AK Parti yetkilileriyle görüşeceklerini belirtti. 
     İşveren baskısına karşı, sendika hakkı ve iş için fabrika önünde bekleyen işçiler olarak, Anayasayı ihlal edenleri TBMM'ye şikayet edeceklerini anlatan Durur, şöyle konuştu 
     ''Hak aramamıza, fabrika önünde beklememize tahammül edemeyenleri, çadırlarımızı yıkarak işçileri soğukta barınaksız bırakanları şikayet etmek için Ankara'ya gidiyoruz. Paşabahçe işçilerine yapılan zulmü, Cumhuriyet'in ve Paşabahçe'nin kurucusu Atatürk'e şikayet etmeye gidiyoruz. Ayrıca, Eskişehir'de sendikacılık değil, işverenin koltuğu altında işçi simsarlığı yapanları da Türk-İş'e şikayet edeceğiz.'' Durur, aralarında Kristal-İş Sendikası'nın Eskişehir, Mersin, Topkapı ve Lüleburgaz şube başkanlarının da bulunduğu yaklaşık 50 kişilik grubun, bugün ve yarın yerleşim yerlerinde yürüyüp, 18 Kasım'da Ankara'da olacağını kaydetti. 
     İşçiler, 18 Kasım'da Türk-İş Başkanlar Kurulu'nu, 19 Kasım'da Anıtkabir ve Meclis Başkanvekili ile CHP ve AK Parti Grup Başkanvekillerini ziyaret edecek. 
     
     EYLEM NASIL BAŞLADI 
     Paşabahçe Eskişehir Fabrikası'nda örgütlü Türk-İş'e bağlı Çimse-İş Sendikası'na üye 411 işçi, istifa edip noter kanalıyla yine Türk-İş'e bağlı Kristal-İş Sendikası'na üye olmuştu. 
     Çimse-İş Sendikası Ankara Şubesi yöneticilerinin, ''işyerindeki toplu sözleşme yetkisinin düşmesi gündeme gelince, fabrika yönetimiyle birlikte taşeron firma bünyesinde çalışan 300 işçinin işine son verilmesini sağladığı'' öne sürülmüştü. 
     Fabrika önüne gelen işçiler, Paşabahçe Cam Sanayii ile taşeron firma Metro Temizlik Ltd. Şti. arasındaki sözleşmenin sona erdirildiğini belirten duyuruyla karşılaşmış ve fabrika önünde oturma eylemi başlatmışlardı. Daha sonra işçi lideri olduğu iddiasıyla 54 kadrolu işçinin işine son verilmişti. 
     İşe alınan yeni işçiler ile işsiz kalıp fabrika önünde dönüşümlü olarak oturma eylemi yapan 300 işçi arasında olası bir gerginliğin yaşanmaması için güvenlik güçleri 51 gündür fabrika önünde güvenlik önlemi alıyor. 
     
</TEXT>
</DOC>
