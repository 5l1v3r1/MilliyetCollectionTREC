<DOC>
<DOCNO> 181220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun13.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin Pakistan'da mı 
</HEADLINE>
<TEXT>

     El Kaide örgütünün lideri Usame bin Ladin'in, Pakistan'ın Veziristan adlı bir dağlık bölgesinde olduğu iddia edildi. 
     Amerikan ABC News'un özel haberinde, Bin Ladin'in bulunduğu bölgenin coğrafi açıdan son derece dağlık olduğu, Vezir'ler ve Mahsud'lar adlı iki aşiretin kontrolünde bulunduğu belirtildi. 
     Haberde, Amerikan kuvvetlerinin bölgenin güney kesimindeki Angur Ada ve Vana kasabalarını gözetim altında tuttukları, bu kasabalarda çok sayıda El Kaide destekçisinin bulunduğu kaydedildi. 
     ABC, silahlı yerel muhafızlar tarafından korunan ve güvenlik gerekçesiyle kimliğini açıklamadığı bir muhabirinin Veziristan bölgesine sızmayı başardığını duyurdu. Bölge halkının muhabire, El Kaide yöneticilerine ait olduğu öne sürülen evleri gösterdikleri, evlerin üzerinde, Taliban lideri Molla Ömer'i öven yazılar bulunduğu belirtildi. 
     Yerel halk, Angur Ada kasabasında şimdiye kadar 8 kişinin, Amerikalılara Bin Ladin hakkında bilgi sızdırdıkları gerekçesiyle güpegündüz sokak ortasında öldürüldüğünü ABC muhabirine anlattı. ABC, bu gerekçeyle yerel halkın bin Ladin'in yerini bilse bile söylemekten korktuğunu kaydetti. 
     Amerikalı yetkililer, Molla Ömer'in de Veziristan bölgesinde gizlenmekte olduğuna inanıyor. Bin Ladin ve Molla Ömer'in çevrede kurulan pazarlardan ihtiyaçlarını kolaylıkla sağladıkları sanılıyor. 
     
</TEXT>
</DOC>
