<DOC>
<DOCNO> 154614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko25.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen nema ödemelerine tepkili... 
</HEADLINE>
<TEXT>

     Eğitim-Sen Genel Sekreteri Emirali Şimşek, zorunlu tasarruf ödemelerinde kamu emekçileri ve diğer çalışanların hakkı olan parayı alamadığını savundu. 
     Hazine Müsteşarlığı önünde toplanan Eğitim-Sen'e bağlı bir grup üye adına Tasarrufu Teşvik Fonu anapara ödemelerinde yaşanan sorunlarla ilgili basın açıklaması yapan Şimşek, kamu emekçilerinin başından bu yana ''zorunlu tasarruf'' uygulamasına karşı çıktığını bildirdi. 
     Dünyanın hiçbir yerinde çalışanların rızası olmadan maaşından kesinti yapılamayacağını belirten Şimşek, çalışanların izni olmadan 'ben yaptım oldu' anlayışıyla uygulamaya alınan zorunlu tasarrufun, yine aynı yaklaşımla bir ödeme planına bağlandığını söyledi. 
     Şimşek, ''Tasarrufu Teşvik Fonu'' adı altında yapılan zorunlu kesintilerle yıllarca mağdur olan çalışanların mağduriyetinin, ''hükümetin beceriksizliği ve parayı elinde tutma işgüzarlığı nedeniyle devam ettiğini'' iddia ederek, şunları kaydetti 
     ''Kamu emekçileri ve diğer çalışanlar bir türlü hakkı olan parayı alamamaktadır. İnsanlar banka önlerinde uzun kuyruklar oluşturmakta, ancak çeşitli nedenlerle ya parasını eksik almakta ya da eli boş dönmektedir. 
     Hükümeti eziyet haline gelen bu uygulamaya bir an önce son vermeye çağırıyoruz. Şu ana kadar eğitimcilerin nemaları maaş hesaplarına yatırılıyordu. Nema ödemelerindeki uygulama anapara ödemelerinde niye geçerli olmuyor, anlamak olanaklı değildir.'' 
     
</TEXT>
</DOC>
