<DOC>
<DOCNO> 174349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur41.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin fabrikasında kaçak elektrik... 
</HEADLINE>
<TEXT>

     Balıkesir'de TEDAŞ ekipleri, AK Parti Milletvekili Edip Uğur'un sahibi olduğu Arı Yağ Fabrikası'nda kaçak elektrik kullanıldığını tespit ederek, 854 milyarlık fark faturası tahakkuk ettirdi. 
     Alınan bilgiye göre, Enerji ve Tabii Kaynaklar Bakanlığı'nın ülke genelinde enerji kayıp ve kaçaklarının önlenmesi amacıyla uygulamaya koyduğu tarama programı kapsamında, Balıkesir'e gelen ''mobil kaçak tarama ekipleri'', yüksek enerji tüketiminin gerçekleştiği sanayi kuruluşları ile turistik tesisleri incelemeye aldı. 
     Ekipler, AK Parti Balıkesir Milletvekili Edip Uğur'un sahibi olduğu Arı Yağ Fabrikası'nda yaptığı denetimlerde, fabrikadaki elektrik sayacındaki fazlardan 2'sinin devre dışı bırakıldığını ve böylece 2 3 oranında daha az fatura ödendiğini saptadı. Ekipler, eksik ödemeler için fabrikaya 854 milyar liralık fark faturası tahakkuk ettirdi. 
     
     ''TEDAŞ, KUSURUNU BİZE YÜKLÜYOR'' 
     AK Parti Balıkesir Milletvekili Edip Uğur, A.A muhabirine yaptığı açıklamada, TEDAŞ'ın kontrolü sırasında fabrikadaki elektrik sayacının mührünün orijinal ve sağlam olduğunun, Bursa Sanayi ve Ticaret İl Müdürlüğü ölçü ayar ekiplerince tespit edilerek, tutanak altına alındığını ifade etti. 
     Uğur, elektrik sayaçlarının bakım, onarım ve doğru çalışıp çalışmadığının kontrolünün TEDAŞ'ın sorumluluğunda olduğuna dikkati çekerek, şunları söyledi 
     ''TEDAŞ, arıza tespitini, şirketimizde son olarak yaptığı kontrol ve denetim tarihi olan 02.06.2000 tarihine dayandırmaktadır. Halbuki aynı tarihte yapılan denetim ve kontrolde, sayacımızın sağlıklı çalıştığı, TEDAŞ tarafından tutanakla tespit edilmiştir. Bu da göstermektedir ki, sayaçta meydana gelen, firmamız iradesi dışındaki arızanın, eksik ölçümlerin ne zaman olduğu bilinmemektedir. TEDAŞ, kendi hata ve kusurunu, firmamızdan yüksek bir bedel talep ederek karşılamak istemektedir.'' 
     
</TEXT>
</DOC>
