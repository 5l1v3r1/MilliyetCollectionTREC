<DOC>
<DOCNO> 179052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a kırmızı bülten çıkabilir 
</HEADLINE>
<TEXT>

      ERDAL KILINÇ İstanbul 
   
   İmar Bankası soruşturmasında gıyabi tutuklama kararı çıkartılan Kemal ve Yavuz Uzan hakkında İnterpol aracılığıyla "kırmızı bülten" çıkarılabileceği belirtildi. 
   Kaçakçılık Daire Başkanlığı, İstanbul Mali Şube ve İstihbarat Şubesi'nin yürüttüğü ortak operasyonlarda, Kemal ve Yavuz Uzan'ın yurtdışına kaçmış olabileceği ihtimaline karşı "kırmızı bülten" çıkarma hazırlığının olduğu öğrenildi. 
   
   Gerekli şartlar oluştu 
   Yetkililer, Uzanlar hakkında "kırmızı bülten" çıkartmak için gerekli şartların da oluştuğuna dikkat çekti. Uzanlar'ın yakalanmaması halinde, kırmızı bültenin ilk aşaması sayılan acil yakalama için "Difüzyon" çıkarılabileceği ardından da kırmızı bülten aşamasına geçilebileceği bildirildi. İnterpol ile ilgili işlemlerin bir hafta sürebileceği ifade edildi. 
   İmar Bankası'nda 3 Temmuz'da yönetim ve denetimine el konulmasının ardından başlatılan soruşturmada, Şişli Cumhuriyet Savcılığı 26 kişiyi sorgulamak için çağırmış ancak Kemal ve Yavuz Uzan gelmeyince hakkında gıyabi tutuklama kararı çıkarılmasını istemişti. Önceki gün edinilen bilgiye göre, polis Kemal Uzan'ın Ürdün'de olabileceği ihtimalini de araştırıyor. 
   
   Uzanlar'a karşılıksız bonolor için suç duyurusu    Sermaye Piyasası Kurulu SPK , İmar Bankası'nın yetki belgesi olmadan gerçekleştirildiği tahvili ve bono satış işlemleri için 16 kişi hakkında suç duyurusunda bulundu. 
   Kurul, "Yönetim kurulu başkanı Kemal Uzan, başkan vekili Yavuz Uzan, yönetim kurulu üyeleri Erol Hürbaş, Yaşar Avni Güral, Birol Çilingir, Gürol Demirkol, genel müdür Hilmi Başaran ile elde edilen yazılı belgelerden hareketle genel müdür yardımcıları Sadık Karagöz, Tacettin Pak ve Mehmet Koray Özkaya, vekili Sami Bulut, mevduat ve bankacılık hizmetleri müdürü Nedim Çokçok, mali kontrol müdürü Yeşim Öztürk, iç kontrol merkezi başkanı Mehmet Bulat, menkul kıymetler müdürü Dilek Atıcı, mali kontrol müdür yardımcısı Gül Handan Ertargın ile satış yapılan şubelerin birinci derecede imza yetkilileri" hakkında dolandırıcılık, emniyeti suiistimal nedeniyle cumhuriyet savcılığına suç duyurusunda bulunulmasına karar verdi. 
   Ayrıca, bankanın müşterilerine satılan bonoların üzerinde müşterilerin rızası ve yetkisi olmaksızın malı gibi tasarruf ettiği ve emniyeti suiistimal suçunun unsurlarının oluştuğu, söz konusu işlemlere ilişkin olarak Kemal ve Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran hakkında da savcılığa suç duyurusunda bulunuldu. 
   
   SPK, Ada Menkul'ün faaliyetini durdurdu    ANKARA Milliyet 
   Sermaye Piyasası Kurulu dün yaptığı toplantıda, Uzanlar'a ait Ada Menkul Değerler'in faaliyetlerini tedbir süresince geçici olarak durdurdu. 
   Sermaye Piyasası Kurulu'ndan yapılan açıklamada, Ada Menkul Değerler'in faaliyetlerinin geçici olarak durdurulduğu bildirildi. 
   SPK dünkü toplantısında, 26 Ağustos 2003 tarihinde Şişli Cumhuriyet Başsavcılığının ve Şişli 2'ci Sulh Ceza Mahkemesi'nin aynı tarihli ihtiyati tedbir kararı gereğince böylesi bir kararı alındığını açıkladı. SPK açıklamasında, tedbir kararına ilişkin gelişmeler sonrasında konunun tekrar değerlendirilmesine karar verildiği kaydedildi. 
   
   Uzanlar'ın avukatlarına evrak kısıtlaması geldi    NEZİH GÜROL, TAHSİN AKSU 
   İmar Bankası'ndaki işlemler ve eski yöneticilere ilişkin soruşturma yürüten Şişli Cumhuriyet Savcılığı, avukatların, Merkez Yatırım'a ilişkin hazırlık dosyasından evrak sureti almasını mahkeme kararıyla kısıtladı. 
   Şişli Nöbetçi Sulh Ceza Mahkemesi'ne başvuran savcı Mecit Ceylan, Merkez Yatırım'a ait hazırlık soruşturma dosyası için Ceza Muhakemeleri Usulü Kanunu'nun 143. maddesinin 2. fıkrası gereği "kısıtlama kararı" verilmesini istedi. Savcılığın bu talebi, mahkemece kabul edildi. 
   Karara, sanık avukatları üst mahkeme olan nöbetçi asliye ceza mahkemesinde itiraz etti. İtiraz önümüzdeki günlerde sonuçlandırılacak. 
   
   Telsim, baz istasyonları nedeniyle mahkemelik    ESRA ALUS İstanbul 
   Telsim, İstanbul'un 11 ayrı noktasında baz istasyonu kurmak için RF Telecom Elektrik Limited'e olan borcunu ödemediği gerekçesiyle mahkemelik oldu. RF Telecom avukatları, Küçükçekmece 2. İcra Müdürlüğü'ne, 11 baz istasyonunun tutarı olan 145 bin 599 dolar için alacak davası açtı. 
   Telsim'in avukatları ise şikayetin asılsız olduğunu ileri sürerek alacak davasına itirazda bulundu. 
   RF Telekom bu kez de İstanbul 10. Asliye Ticaret Mahkemesi'ne yaptıkları başvuruyla itirazın iptalini istedi. Dilekçede, itirazın kötü niyetli olduğu belirtilerek takibe devam kararı verilmesi istendi. Mahkeme, borçla ilgili tarafların dinlenmesine karar verdi. 
   
   
</TEXT>
</DOC>
