<DOC>
<DOCNO> 171729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/siyaset/asiy.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'den esprili uyarı 
</HEADLINE>
<TEXT>
   Kararınız yılları almasın 
   ABD Savunma Bakanı Rumsfeld, Türk askerinin Irak'ta görev almasını "Yeter ki karar almanız yılları bulmasın" diyerek istedi 
      YASEMİN ÇONGAR Washington 

   
   Dışişleri Bakanı Abdullah Gül, Washington'da ABD Başkan Yardımcısı Dick Cheney, Dışişleri Bakanı Colin Powell ve Savunma Bakanı Donald Rumsfeld'la yaptığı görüşmelerde hep aynı mesajı aldı "Türk askerini Irak'ta görmek isteriz, ama kararınızı çok uzatmayın " ABD'li yetkililer buna karşın, "kesin zaman sınırı olan bir talep" ifadesinden kaçındılar. Cheney'nin Gül'e, "Türkiye, Irak İstikrar Gücü'ne katılabilirse bundan memnun oluruz. Zira Türk askerinin profesyonelliğini iyi biliyoruz. Tabii, bu konuda karar almak, sizin açınızdan mümkün olacaksa..." dediği öğrenildi. Rumsfeld ise, asker kararının zamanlaması konusunda, "Kararınızı önümüzdeki haftalarda, aylarda bekliyoruz. Yeter ki bu kararı almanız yılları bulmasın" diyerek espriyle karışık uyarıda bulundu. 
   Gül de muhataplarına, Türkiye'nin Irak'a asker gönderme fikrine ilke olarak olumlu baktığını, ancak bunun ayrıntılarının hükümet tarafından henüz görüşülmediğini bildirdi. 
   Dışişleri Bakanı ayrıca, Türk askerinin önerildiği gibi Bağdat'ın kuzeyinde ve batısında İstikrar Gücü görevi üstlenmesi halinde, bunun tek başına bir jandarmalık misyonu olarak değil, yeni Irak'ın siyasi ve iktisadi yapılanmasına Türkiye'nin daha fazla katkı yapmasının bir boyutu olarak algılanması gerektiğini bildirdi. Gül, konuyu TBMM'ye, böyle bir "bütünün parçası" olarak götürmeleri halinde, "yeşil ışık" alma şansının çok daha yüksek olduğunu da vurguladı. 
   Gül'ün ABD'li yetkililere verdiği diğer bir mesaj, "NATO çerçevesi sağlanırsa, Türkiye'nin İstikrar Gücü'ne katılımı kolaylaşır" diye özetlendi. Gül'ün heyetindeki yetkililer, NATO'nun karar almasının, Türk askerinin Irak'ta görev almasını, "anayasa çerçevesinde daha kolay kılacağını" ve bu durumda ayrı bir tezkere gerekmeyebileceğini vurguladılar. 
   Ancak ABD Savunma Bakanı Rumsfeld, NATO'nun Afganistan'daki Uluslararası Güvenlik Gücü için ancak 1.5 yıl sonra devreye girebildiğine dikkat çekerek, "Irak'taki İstikrar Gücü konusunda NATO ne derece karar alabilir, bundan pek emin değilim" dedi. 
   
   The Washington Post    Abdullah Gül'ün koşulları ağır...    The Washington Post gazetesi, Gül'ün, Irak'a asker göndermek için "ağır koşullar" öne sürdüğünü, ekonomik garanti ve iş ihaleleri istediğini iddia etti. Gazetede, "Türk yetkili, Irak'a yardımı ekonomik sözlere bağladı" başlığıyla yer alan Glenn Kessler imzalı haber, Gül'ün, Washington Post gazetesi editörler kuruluyla görüşmesinin ardından yayımlandı. Gazete, Gül'ün, iki ülke arasındaki gerginliği azaltmak istediğini kaydetti. Haberde Gül'ün, BM'ye daha geniş rol tanınması halinde, asker talebinin TBMM'den daha kolay geçeceğini söylediği ifade edildi. 
   
   Asker göndermeyi 15 ülke kabul etti    DIŞ HABERLER SERVİSİ 

   ABD Genelkurmay Başkanı Richard Myers, Irak'a asker gönderme konusunda Türkiye, Pakistan ve Hindistan ile görüştüklerini söyledi. Görüştükleri ülkelere baskıyı artırdıklarını belirten Myers, 19 ülkenin asker gönderdiğini, 15 ülkenin de göndermeyi kabul ettiğini açıkladı. Myers, 20 ila 30 bin yabancı ek askerin yeterli olmayacağını belirtti ve daha fazla asker desteği için NATO'ya başvurabileceklerini ifade etti. 
   
   CHP ABD'ye kalkan olmayalım    ANKARA Milliyet 

   Irak'a asker gönderilmesine verilecek desteği, uluslararası meşruiyet şartına bağlayan CHP'liler, hiçbir Türk askerinin ABD askerlerinin kanı daha az aksın diye bir başka ülkeye kalkan olamayacağını söyledi. CHP Grup Başkan Vekili Oğuz Oyan şöyle konuştu "Dünyaya egemen bir güce karşı tutulamayacak sözler verilmesi Türkiye'ye zarar verir. Umarız ki, yasama organını bağlayan ya da by - pass edecek bazı sözler verilmemiştir." 
   
   
</TEXT>
</DOC>
