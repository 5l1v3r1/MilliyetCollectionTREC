<DOC>
<DOCNO> 162274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo03.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerde Okan ve Yıldıray izinli... 
</HEADLINE>
<TEXT>

     A Milli Futbol Takımı, Avrupa Şampiyonası Eleme Grubu'nda, 11 Haziran Çarşamba günü Makedonya ile yapacağı maçın hazırlıklarına başladı. 
     Teknik Direktör Şenol Güneş yönetiminde, BJK İnönü Stadı'nda gerçekleştirilen antrenman yaklaşık 1.5 saat sürdü. İdmanın ilk bölümünde futbolcular, pas ve şut çalışmasının ardından yarı sahada çift kale maç yaptılar. Milli oyuncular antrenmanı yan toplardan gole yönelik çalışmayla tamamladı. 
     Kart cezalısı olmaları nedeniyle teknik direktör Güneş tarafından izin verilen Okan Buruk ve Yıldıray'ın yanı sıra Ümit Milli Takım'a gönderilen Servet Çetin ve Fatih Sonkaya'nın yer almadığı antrenmanda, Hakan Şükür kısa bir koşu yapmakla yetindi. 
     Futbol Federasyonu Başkanı Haluk Ulusoy'un da izlediği antrenman öncesinde, Pertevniyal Lisesi öğrencilerinin anketinde ''En Centilmen Futbolcu'' seçilen Ergün, ''Örnek Futbolcu'' seçilen Nihat, ''En Başarılı Kaleci'' seçilen Rüştü ve ''En Başarılı Teknik Direktör'' seçilen Şenol Güneş'e, okul yöneticileri tarafından birer plaket verildi. 
     A Milli Futbol Takımı, Makedonya maçı hazırlıklarını yarın basına kapalı gerçekleştireceği antrenmanla tamamlayacak. 
     
</TEXT>
</DOC>
