<DOC>
<DOCNO> 199386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko13.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı yatırımcı bir günde kaçmaz' 
</HEADLINE>
<TEXT>

   Bakan Babacan, "Terör yabancı yatırımcıyı etkilemez. Yabancı yatırımcı bir günde karar vermez" dedi 
      ANKARA Milliyet 
   
   Devlet Bakanı Ali Babacan, İstanbul'da yaşanan terör eylemlerinin doğrudan yabancı yatırımları etkilemeyeceğini kaydetti. 
   Babacan'la Yunanistan Ekonomi ve Maliye Bakanı Nikos Christodoulakis yaklaşık bir saat süren görüşmenin ardından ortak basın açıklaması yaptı. Christodoulakis'le görüşmeleri sırasında İstanbul'daki terör saldırılarının da kısaca ele alındığını kaydeden Babacan, "Tabii ki terörü büyük bir üzüntüyle karşıladıklarını ifade ettiler" dedi. 
   Babacan, "Yolu, hedefleri ve nerede olmak istediği belli. Bu tür olaylar dolayısıyla hedeflerden sapmamız mümkün değil. Doğrudan yabancı yatırımcı da birkaç güne bakıp karar vermez. Üç yıl, beş yıl ve 10 yıl sonrasına bakarak karar verir. Bu konuda hiçbir endişemiz yok" diye konuştu. 
   
   İkili ticarette hedef 2 milyar dolar    Türkiye'de büyük bir potansiyel olduğunu anımsatan Christodoulakis de "Doğru zamanı yakaladığımıza inanıyoruz" dedi. İki ülke arasıdnaki ekonomik ilişkilerin son yıllarda büyük aşama kaydetse de istenen düzeyde olmadığını kaydeden Christodoulakis, daha sonra Devlet Bakanı Kürşat Tüzmen'le biraraya geldi. 
   Tüzmen, bu yıl Türkiye ve Yunanistan'ın ticaret hacminin tarihinde ilk defa 1 milyar doları aşacağını, 2004 hedefinin 2 milyar dolar olduğunu söyledi. 
   
   İşbirliği artacak    Türk ve Yunan şirketlerinin üçüncü ülkelerde birlikte hareket edebileceğini kaydeden Babacan, enerji ve doğalgazla turizm alanında işbirliği yapılabileceğini söyledi. Babacan "Bundan sonra Ankara ile Atina arasında çok daha yoğun bir trafiğe hep beraber şahit olacağız" dedi. İki ülkenin işbirliğinin büyük yarar sağlayacağını anlatan Babacan, "Coğrafya birliğini, kültürümüzdeki pek çok ortak noktayı ekonomi alanına da taşımayı biz samimi olarak istiyoruz" diye konuştu. 
   
   
</TEXT>
</DOC>
