<DOC>
<DOCNO> 191083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur30.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeli damat dehşet saçtı... 
</HEADLINE>
<TEXT>

     Hatay'ın Reyhanlı İlçesi'nde bir kişi, bir süredir ayrı yaşadığı eşinin evine dönmesi için tartıştığı kayınbiraderini av tüfeğiyle öldürdü, kayınbabası, kayınvalidesi ve baldızını yaraladı. 
     Uzunkavak Köyü'nde, Orhan U, kayınbabası Aslan Dinlemez'in evine giderek yaklaşık 5 yıldır kendisinden ayrı olduğu bildirilen eşi Döne'nin eve dönmesini istedi. 
     Eşinin eve dönmesine izin vermeyen Aslan Dinlemez ile tartışmaya başlayan Orhan U, daha sonra av tüfeğiyle 8 el ateş ederek kayınbabası Aslan, kayınvalidesi Hanife, kayınbiraderi Mazlum ve baldızı Fatma Dinlemez'i çeşitli yerlerinden yaraladı. 
     Antakya Devlet Hastanesi'ne kaldırılan yaralılardan Mazlum Dinlemez, yapılan müdahalelere rağmen kurtarılamadı. Aslan, Hanife ve Fatma Dinlemez ise ilk tedavilerinin ardından Adana Devlet Hastanesi'ne sevk edildi. 
     Yetkililer, olaydan sonra kaçan Orhan U'nun yakalanmasına çalışıldığını bildirdiler. 
     
</TEXT>
</DOC>
