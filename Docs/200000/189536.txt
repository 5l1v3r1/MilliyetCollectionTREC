<DOC>
<DOCNO> 189536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo09.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'de Emre ve Okan yedekler arasında... 
</HEADLINE>
<TEXT>

     İtalya Birinci Futbol Ligi'nde Serie A 6. hafta mücadelesi, bu akşam TSİ 19.00'da yapılacak Brescia-FC Inter karşılaşmasıyla başlıyor. FC Inter'de Emre Belözoğlu ve Okan Buruk'un yedekler arasında olması bekleniyor. 
     İtalyan basınındaki haberlere göre, FC Inter'in bu akşamdan itibaren yapacağı 3 maç, Arjantinli teknik direktör Hector Cuper'in kaderini belirleyici bir önem taşıyor. Bu akşam deplasmanda Brescia karşısına çıkacak olan FC Inter, hafta içinde Avrupa Şampiyonlar Ligi'nde Lokomotiv Moskova, gelecek hafta sonunda ise AS Roma ile karşı karşıya gelecek. La Gazzetta dello Sport, bugünkü ''Cuper'in Rus ruleti'' biçiminde bir başlık kullandı. Gazetede, FC Inter'in başarısızlığının, Cuper'in gönderilmesi anlamına geleceği belirtiliyor. 
     
     RECOBA İLK 11'DE, EMRE VE OKAN YEDEKLERDE 
     Öte yandan Hector Cuper'in, Brescia maçında, uzun süredir sahalarda görünmeyen Alvaro Recoba'yı ilk 11'de oynatması bekleniyor. Emre Belözoğlu ve Okan Buruk ise yedek oyuncular arasında olacak. 
     Sahaya 4-4-2 sistemiyle çıkması beklenen FC Inter'in muhtemel 11'i şu isimlerden oluşacak Toldo, Helveg, Cordoba, Materazzi, Brechet, J.Zanetti, C.Zanetti, Almeyda, K.Gonzales, Vieri ve Recoba. 
     
</TEXT>
</DOC>
