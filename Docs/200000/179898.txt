<DOC>
<DOCNO> 179898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/guncel/gun04.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmal zinciri öldürdü 
</HEADLINE>
<TEXT>

   Halime Kaya'yı, Batman'dan doğum için Diyarbakır'a götüren ambulansın lastiği patladı. Ambulansın stepnesi olmaması nedeniyle yarım saat yolda bekleyen Kaya, hastaneye yetişemeden hayatını kaybetti 
      ARİF ARSLAN Batman DHA 

   
   Doğum sancıları tutunca getirildiği Batman'da doktorun izinli olması nedeniyle Diyarbakır'a sevk edilen Halime Kaya 35 , lastiği patlayan ve stepnesi olmayan ambulansta karnındaki bebeğiyle birlikte öldü. Kaya'nın ihmaller dizisinin kurbanı olduğunu savunan yakınları, sorumlular hakkında suç duyurusunda bulundu. Gercüş ilçesi Üçyol köyünde oturan dört çocuk annesi Kaya, doğum sancısı nedeniyle Batman Devlet Hastanesi'ne kaldırıldı. Ancak kadın ve doğum uzmanı doktor izindeydi. Durumu kritik olan Kaya, bir ambulansla Diyarbakır'a sevk edildi. Mehmet Gezer yönetimindeki ambulansın ise Batman - Diyarbakır Karayolu'nda lastiği patladı. Ambulansta stepne de yoktu. 
   
   Stepne aradılar 
   Ambulansı kendi araçlarıyla arkadan takip eden Kara'nın yakınları, çaresizlik içinde ne yapacaklarını şaşırdı. Yoldan geçen araçlar durdurularak uygun stepne istendi. Yarım saat sonra ambulansa stepne bulundu ve araç gecikmeli olarak yoluna devam etti. Durumu her saniye kötüleşen Kaya ise Diyarbakır'a ulaşamadan, karnındaki bebeğiyle can verdi. 
   Ahmet Kaya, sorumlular hakkında savcılığa suç duyurusunda bulundu. Kaya, "Devlet hastanesine ait ambulansın yolda lastiğinin patlaması sonrasında hastaya hiçbir müdahalede bulunulamaması başlı başına bir skandaldır" dedi. 
   Kaya'nın yakını Metin Soyvural da, ambulansta tıbbi malzeme olmadığını öne sürerek şöyle konuştu "Ambulansta lastiği değiştirecek malzemeden tutun, tıbbi malzemeye kadar araç içinde hiçbir şey yoktu. Hemşire, hastaya müdahalede bulunacak tek ilacı dahi bulamadı. Yarım saat süreyle yolda araç bekledik. Yoldan geçen tanıdıklarımızın yardımıyla ambulansın patlak lastiğini değiştirdik. Hareket edeceğimiz sırada Halime'nin nabzı atmıyordu. Hemşire, Halime'nin yolda vefat ettiğini söyledi. Diyarbakır Doğumevi'ne girmemizle çıkmamız bir oldu. Hastanın yolda vefat ettiğini söylediler." 
   
   Doktor izindeydi 
   Başhekim Dr. İsmet Taş da, kadın - doğum uzmanının izinde olması nedeniyle hastayı Diyarbakır'a sevk ettiklerini, ambulans şöförü hakkında idari soruşturma başlattıklarını belirterek "Olayı soruşturuyoruz. Hangi sağlık görevlisinin sorumluluğu varsa gerekeni yapacağız" dedi. 
   
   
</TEXT>
</DOC>
