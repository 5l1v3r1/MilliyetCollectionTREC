<DOC>
<DOCNO> 178283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur19.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadının katili torunu çıktı 
</HEADLINE>
<TEXT>

     Bursa'nın merkez Osmangazi İlçesi'nde dere kenarında bıçaklanarak öldürülmüş halde bulunan yaşlı kadının katil zanlısının torunu olduğu belirlendi. 
     Güneybayır Köyü'nde oturan ve 4 gündür kendisinden haber alınamayan Mihriban Y'nin 66 cesedinin bulunmasının ardından jandarma tarafından başlatılan soruşturmada, yaşlı kadının torunu Halil Y. 22 gözaltına alındı. 
     Suçunu itiraf eden Halil Y. ifadesinde, babaannesini, kendisine ve annesine kötü davrandığı için öldürdüğünü söylediği öğrenildi. 
     Evde kimsenin olmadığı sırada balkondan içeri girerek babaannesini bıçaklayarak öldürdüğünü, cesedi eşekle taşıyarak dere kenarına attığını anlatan Halil Y, cinayetin ardından diğer aile bireyleriyle birlikte babaannesini arama çalışmalarına katıldığını söyledi. 
     Zanlının, Osmangazi İlçe Jandarma Komutanlığı'ndaki sorgulamasının tamamlanmasının ardından adliyeye sevk edileceği bildirildi. 
     
</TEXT>
</DOC>
