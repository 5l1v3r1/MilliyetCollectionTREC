<DOC>
<DOCNO> 174302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo44.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu Tribün terörü bitmez, alışkanlıklarımız var, değişmezler 
</HEADLINE>
<TEXT>

     Futbol Federasyonu Başkan Vekili Ata Aksu, saha içi şiddet ve tribün anarşisinin çözümünün, toplumsal eğitimden geçtiğini belirterek, ''Eğitim çok uzun süreli bir olay. Belirli kültürel birikimlerimiz, ananelerimiz, toplumsal yaşantıların getirdiği alışkanlıklarımız var. Bunları değiştirmek kolay değil. Yasal düzenlemeler yapılması lazım'' dedi. 
     Aksu, Futbol Federasyonu'nun aylık resmi yayın organı ''Futbol'' dergisindeki röportajında, yeni sezonun fair-play çerçevesinde, sporun bir yarış olduğunu bilinerek, küfürsüz, kavgaların olmadığı bir atmosfer içinde geçmesi dileğinde bulundu. 
     Federasyonun, bu konuda elinden gelen her türlü çabayı ve üstüne düşen yükümlülükleri harfiyen yerine getireceğini ifade eden Aksu, ''Adil bir lig olacaktır ve inanıyorum ki takımların son yaptıkları takviyeler de göz önüne alınarak, çok çekişmeli, heyecanlı, izleyicilere zevk veren bir futbol sezonunu hep birlikte göreceğiz'' görüşünü aktardı. 
     Tribünlerdeki anarşi konusunda Futbol Federasyonu'nun tek başına yapabileceği fazla şey bulunmadığını belirten Aksu, şunları kaydetti 
     ''Federasyonun kolluk kuvveti yok. Kolluk kuvvetinin üzerinde iş yaptırım gücü yok. Bu noktada emniyet ve jandarma güçlerine teşekkür ediyorum. Hep yardımcı oldular, ama onların da fazla yapabilecekleri bir şey yok. Çünkü yasal müeyyideler yok. Örneğin sahaya girmenin yasada bir cezası yok. Yaptırım olmadığı için de bazı sorunlar yaşanıyor. Türk Ceza Kanunu'nda bu konuyla ilgili kanun değişikliği var. Biz bu konudaki çalışmalarımızı ve görüşlerimizi belirttik. Yasa taslağı hazırlığımız var. Kurum olarak tecrübelerimizi Hükümete aktarmaya çalışıyoruz. Yasa bu yıl çıkarsa, çok etkili olacağına inanıyorum.'' 
     
     EĞİTİMİN ÖNEMİ 
     Eğitimin, başarının temel şartı olduğunu, bu konuda büyük yatırımları bulunduğunu anlatan Ata Aksu, ''Federasyonda bugün 48 eğitmen çalışıyor. Sırf gençleri futbola hazırlayalım diye... Bizim genç takımlarımız yılda 60'ın üzerinde milli maç yapıyor. Bunlar 10 yıl önce hayal rakamlardı. Kadroda devamlı oynayan bir futbolcu, bir yılda 60 kez milli oluyor. Lefter bile hayatında o kadar milli olamadı'' dedi. 
     Aksu, eğitime katkı sağlamayı sürdüreceklerini, bunun bilimsel hale getirilerek, üniversitelerle işbirliği içinde yapılması gerektiğine inandığını da kaydetti. 
     
</TEXT>
</DOC>
