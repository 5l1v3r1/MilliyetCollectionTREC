<DOC>
<DOCNO> 186171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/guclu.html </URL>
<DATE> 2003/10/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sınav sistemi değişecek mi 
</HEADLINE>
<TEXT>

   
   YÖK yasası gibi üniversite sınav sistemi de tam bir muamma Değişecek mi değişmeyecek mi Değişecekse ne zaman değişecek Ne getirecek ne götürecek Aylardır konuşulmasına rağmen hala hiçbir şey belli değil. 
   Başbakan Erdoğan, dün NTV'nin sorularını yanıtlarken sınav sisteminin mutlaka değişeceğini bir kez daha yineledi. Ama şu ana kadar bu konuda atılmış tek somut adım yok. 
   Normal prosedüre göre kılavuzların şimdiden hazırlanması, başvuruların da bir ay içerisinde başlaması gerekiyor. 
   Her ne kadar başvurular başlayıp bittikten sonra, yasal düzenleme ile meslek liselerinin mağduriyetine yönelik bir iyileştirme yapılacağını iddia edenler bulunsa da geri dönüşü çok zor olur. 
   Başbakan Erdoğan, dün Yargıtay'ın son kararını değerlendirirken "Maç oynanmış bitmiş. Hukuk devletinde biten bir seçimi yeniden tartışmaya açmak doğru değil" dedi. 
   Olaya bu açıdan bakıldığında ÖSS başvuruları başlayıp bittikten sonra geri dönüş mümkün değil. Yani eğer birkaç hafta içerisinde yasal bir düzenleme gerçekleşmez ise sınav değişikliği bu yıl mümkün gözükmüyor. Oysa yüz binlerce gencin gözü bu değişiklikte. 
   Bu konuda iki farklı adım atılabilir. Birincisi başvuruların geciktirilmesi, ki bu yönde Milli Eğitim Bakanlığı'nın YÖK ve ÖSYM'yi uyardığı belirtiliyor. İkincisi ise başvuru kılavuzunun içeriğinin değiştirilerek puan hesabı ile ilgili detayların yasal düzenleme sonrasına bırakılarak sadece başvuruların alınması. 
   Ama her ikisi de zor gözüküyor. Çünkü bu konuda son kararı, maalesef yine YÖK verecek. 
   Hükümetin imam hatip konusundaki ısrarı ise ortamı daha fazla germenin ötesinde bir işe yaramaz. Meslek lisesi mezunlarının sınırsız bir şekilde istediği fakülteye yönelecek olması bu okulları, kuruluş amaçlarından iyice uzaklaştırır. 
   Öğrenci, hem meslek kazanıp hem de üniversiteye gireyim diye bir taşla iki kuş vurayım derken, avdan eli boş dönebilir. Bu konuda olaya ideolojik açıdan değil pedagojik açıdan yaklaşmak gerekir. 
   Meslek liselerinin üniversiteye girişi konusunda, YÖK baştan beri yanlış yapıyor. Hükümetin son aylardaki tutumu da YÖK'ün dayatmacılığından farklı değil. Biri kesinlikle sistem değişmez diye diretirken diğeri, elimde öyle bir siyasi güç var ki istediğimi yaparım görüşünde. Görünen o ki gençler her iki tarafın da umurunda değil .. 
   Bu konuda, TÜSİAD, uzunca süren arama konferansları sonrasında bir görüş ortaya koydu. Özeti şöyle Meslek lisesi mezunlarının önünü tıkamak yanlıştır. Kendi alanları ile ilgili fakültelere girişte diğer adaylar ile eşit koşullarda yarışmalıdır. 
   Rektörlerden pek çoğunun görüşü de bu yönde. Ama bu görüşe ne hükümet sıcak bakıyor ne de YÖK. Çünkü başta da söylediğim gibi her iki tarafın da amacı üzüm yemek değil. 
   Meslek liselerinin önünü tümden açmak, bu okulların düzenini altüst etmek olur. Böyle bir durumda bu liselere gerçek anlamda meslek öğrenip, teknisyen olmak isteyenler değil, bir taşla iki kuş vurmak isteyenler girer. Oysa Türkiye'nin şu anda en fazla ihtiyaç duyduğu elemanlar, üniversite diplomalı meslek adamları değil ara insan gücü dediğimiz meslek lisesi mezunları. Bu yüzden yasal düzenleme yapılırken ya da karşı çıkılırken Türkiye'nin gerçeklerini de göz önünde bulundurmakta sonsuz yarar var. 
   Özetin özeti Eğitim ciddi iştir. Günü birlik kararlar, ideolojik yaklaşımlar ve kraldan çok kralcı dayatmalar, eğitime, gençlere ve ülkeye yarar değil zarar verir. 
   
      
   
</TEXT>
</DOC>
