<DOC>
<DOCNO> 164204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur05.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş baskınında dram 
</HEADLINE>
<TEXT>

     Antalya'da Ahlak Polisi'nin bir pansiyona yaptığı fuhuş baskınında dramatik sahneler yaşandı. Polisten kaçmak isteyen bir Gürcü kadın damdan düşüp yaralanırken, görevlilerin götürmek istediği başka bir Gürcü kadının 3 yaşındaki kızı ise annesine sarılarak bırakmak istemedi. Polis çocuğu olan kadına kelepçe takmadı. 
     Ahlak Bürosu ekiplerinin Gençlik Mahallesi'ndeki Ergün Pansiyon'a yaptığı fuhuş baskını yürek sızlatan sahneleri de beraberinde getirdi. Operasyon sırasında polise yakalanmak istemeyen 26 yaşındaki Gürcistan uyruklu Katerina Nabuci, terasa çıkıp, buradan komşu evin damına çıktı. 
     
     HAYATINI ASMA KURTARDI 

     Kiremitlerin bittiği kenar kısımlara basan Nabuci, plastik koruyucu bulunan yerlerde kendisine yol ararken, ayağının altındaki plastikler kırıldı. Büyük bir gürültüyle yuvarlanan talihsiz kadının hızını, asma dalları kesti. Yere sertçe düşmekten kurtulan Gürcü kadın için polisler seferber oldu. Olay yerine çağrılan ambülans gelinceye kadar genç kadın iç kanama endişesiyle kıpırdatılmadı. 112 Acil Servisi ambülansıyla gelen doktorlar tarafından ilk tedavisi yapılan Nabuci, Antalya Devlet Hastanesi'ne kaldırıldı. Nabuci'nun sadece sol kolunda kırık bulunduğu tespit edildi. Kolu alçıya alınan Nabuci, her ihtimale karşı Antalya Devlet Hastanesi'nde müşahade altına alındı. 
     Katerina Nabuci hastaneye kaldırıldıktan sonra pansiyona giren polisler, Maria Nani, Kekelaf Vili ve Titria Tisisadi adlı 3 Gürcü kadın ile pansiyonun işletmecisi Nihat Akar'ı gözaltına aldı. 
     
     GÖTÜRMEYİN ANNEMİ 

     Ancak bu sırada bir başka dram daha yaşandı. Polisler tarafından fuhuş yaptığı gerekçesiyle götürülmek istenen annesi Maria Nani'ye sıkı sıkı sarılan 3 yaşlarındaki minik kızın hali yürek sızlattı. Küçük kızın da annesiyle birlikte fuhuş nedeniyle mühürlenen bu pansiyonda kaldığı öğrenildi. 
     Polisler, diğer kadınlara kelepçe takarken, kucağında ağlayan çocuğuyla başını önüne eğen Maria Nani'ye kelepçe takmadı. Minik kız annesinin kucağında Ahlak Bürosu ekiplerinin minibüsüne bindirilerek, öteki kadınlarla birlikte Ahlak Bürosu'na götürüldü. 

     
</TEXT>
</DOC>
