<DOC>
<DOCNO> 186385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir düşeş daha 
</HEADLINE>
<TEXT>

   Teknik Direktör Daum, Gençlerbirliği maçından sonra bu kez de Rebrov-Yusuf ikilisini oyuna sokarak üç puanı kurtardı. Alman çalıştırıcı, "Ben değil, oyuncular sonucu değiştirdi" dedi 
      
   Bu ikinci oldu 
   GEÇEN hafta Gençlerbirliği, bu hafta Konyaspor maçları... Fenerbahçe Teknik Direktörü Christop Daum, Başkent ekibi karşısında Yusuf - Serhat ikilisini soktu, kazandı. Konya'da Yusuf - Rebrov'u 73. dakikada oyuna aldı, 2-2'lik beraberlikten, 4-2'lik galibiyete ulaştı. Bu başarının futbolculara ait olduğunu söyleyen ve takımı ön plana çıkaran Alman hoca, "Her zaman oyunu çeviren sahadaki oyunculardır" dedi. 
   
   'Risk aldık' 
   DAUM, iki değişiklik yapıp yüksek risk aldığını ancak bunda başarılı olduklarını vurguladı. Maçtan önce oyunun kader adamının Petkov olacağını düşündüğünü, nitekim ilk yarıda bunun doğrulandığını vurgulayan Alman çalıştırıcı, "Daha sonra başka futbolcular oyuna ağırlığını koydu. Serhat göze hoş gelen, faydalı bir futbol oynadı" ifadesini kullandı. Daum, Altan'ı durdurmak için son 10 dakikada Servet'i oyuna soktuğunu da belirtti. 
   
   Alkışlı protesto    KONYASPOR'UN Fenerbahçe karşısında 49. dakikada kazandığı penaltı tepki topladı. Daum, hakem Kuddusi Müftüoğlu'nu alkışla protesto etti. Bu pozisyona yoruma bile gerek görmediğini ifade eden Sarı - Lacivertli ekibin çalıştırıcısı, "Sadece güldüm. Bir Alman atasözü vardır Öyle durumlar vardır ki, ağlamak bile yetmiyorsa, gülmek en iyisidir" yorumunu yaptı. 
   
   Langırtta en iyisi Yıldırım    KONYA Fenerbahçeliler Derneği'nin açılışına katılan Fenerbahçe Başkanı Aziz Yıldırım burada yöneticilerle langırt maçı oynadı. Dernek binasını da gezen Başkan Aziz Yıldırım ve Abdullah Kığılı Konya Fenerbahçeliler Derneği Başkanı Bülent Kaşdoğan ile Asbaşkan Mahmut Uslu'ya karşı oynadı. Yıldırım'ın ekibi, başarılı bir karşılaşma çıkararak maçı kazandı. 
   YILDIRIM'A üzerinde Mevlana figürünün yanı sıra, "Çok insan gördüm üstünde elbise yok, çok elbise gördüm içinde insan yok. Ya olduğun gibi görün ya da göründüğün gibi ol" sözünün yer aldığı Sarı - Lacivert renklerde bir bakır tepsi hediye edildi. Battaniye fabrikasını da gezen Yıldırım, "Barby" resimli Fenerbahçe battaniyesi üretilmesini istedi. 
   
   
</TEXT>
</DOC>
