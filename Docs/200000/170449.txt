<DOC>
<DOCNO> 170449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur20.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "İsteseydik tamamını alırdık, insani davrandık" 
</HEADLINE>
<TEXT>

     Saadet Partisi SP Genel Başkanı Necmettin Erbakan, Kıbrıs Barış Harekatı sırasında önlerinde hiçbir engel bulunmadığı halde insani davranarak Ada'nın yarısını aldıklarını belirterek, ''Biz isteseydik o zaman Ada'nın tamamını alırdık'' dedi. 
     KKTC'nin Ankara Büyükelçisi Ahmet Zeki Bulunç başkanlığındaki, Mücahit Dernekleri temsilcileri SP Genel Başkanı Necmettin Erbakan'ı parti genel merkezinde ziyaret ederek bir süre görüştüler. Bulunç, ziyaret sırasında yaptığı konuşmada Erbakan'ın Kıbrıs Barış Harekatı'nın gerçekleştirildiği dönemde Başbakan Yardımcısı olduğunu anımsatarak ''Sizlerin o günlerde verdiği karar, bizleri bugünlere taşımıştır'' dedi. 
     Anavatan Türkiye'nin KKTC'yi her zaman desteklediğini belirten Bulunç, ''Ancak Kıbrıs konusundaki mücadelemiz henüz istediğimiz şekilde sonuçlanmış değildir. Uluslararası alanda hem KKTC, hem Anavatan üzerindeki birtakım dayatmalar ve baskılar sözkonusu. Bunun en son örneği Annan Belgesi'dir. Ancak sizlerin desteğiyle Annan Belgesi tuzağı da büyük ölçüde ortadan kaldırılmıştır'' diye konuştu. 
     SP Genel Başkanı Erbakan da Kıbrıs Barış Harekatı ile 29 yıldan buyana Kıbrıs'ta katliamın durduğunu belirterek, ''Katliamlar konusunda maalesef bizden önceki hükümetler pasif kalmışlardır. Ama bizim hükümetimiz milli görüş hükümeti olduğu için işin şekli değişti ve Yunanlılar şaşırdılar'' dedi. 
     
     ''İNSANİ DAVRANDIK'' 
     Kıbrıs Harekatı'nın üzerinden 29 yıl geçmesine rağmen Rumların ve Yunanlıların rahat durmadıklarını belirten Erbakan, huzursuzluk çıkarma gayretlerinin başarılı olamayacağını söyledi. Kıbrıs'ın Türkiye'nin stratejik koruması bakımından vazgeçilmez önem taşıdığına dikkat çeken Erbakan, sözlerini şöyle sürdürdü 
     ''Biz Yunanlıları, Rumları biliyoruz. Hileli adımlarının hepsinin merkezinde Enosis'i gerçekleştirmek var. Fakat muvaffak olamayacaklar. Biz isteseydik o zaman Ada'nın tamamını alırdık. Önümüzde hiçbir engel yoktu. Ancak insani davrandık. Teşekkür etmeleri gerekirken, 29 seneden beri bizim olan topraklar üzerinde hak iddia etmekten vazgeçmiyorlar. Ada'nın yarısına razı olmayıp, illa tamamını olmaya gayret ediyorlar.'' Filistin'de Yaser Arafat'ı devre dışı bırakma çabalarının bir benzerinin KKTC'de Cumhurbaşkanı Rauf Denktaş için de yürütüldüğünü kaydeden Erbakan, Aralık ayında yapılacak seçimler öncesinde bu yönde entrikalar çevrildiğini savundu. 
     KKTC Türk Mücahitleri Derneği Başkanı Vural Türkmen de Annan Planı'ndan ''tuzaklı belge'' diye söz ederek, bu belge ile Kıbrıs Türkünün özgürlüğünün elinden alınmak istendiğini söyledi. 
     Türkmen, daha sonra Erbakan'a üzerinde Türk Mukavemet Teşkilatı andının yazılı olduğu bir plaket verdi. 
     
</TEXT>
</DOC>
