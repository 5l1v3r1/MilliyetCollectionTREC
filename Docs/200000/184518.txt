<DOC>
<DOCNO> 184518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun05.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Powell'a asker güvencesi vermedi ''Karar TBMM'nin'' 
</HEADLINE>
<TEXT>

     Dışişleri Bakanı Abdullah Gül'ün, ABD Dışişleri Bakanı Colin Powell'a, BM Güvenlik Konseyi'nden Irak'a çok uluslu güç gönderilmesi konusunda bir karar çıkmasının, Türkiye ve TBMM açısından işleri kolaylaştırma bakımından çok yararlı olacağını bildirdiği öğrenildi. 
     Amerikan kaynaklarına göre Gül, Irak'a asker gönderme konusunda son kararın TBMM tarafından verileceğini de hatırlattı ve bu hususta önceden bir şey söylemenin mümkün olmadığını ifade etti. 
     Amerikalı bir yetkili, ''Powell'ın, diğer meslekdaşlarıyla yaptığı temaslar konusunda Bakan Gül'ü bilgilendirdiğini, ayrıca Türkiye'nin Irak'a asker göndermesinden memnuniyet duyacaklarını vurguladığını'' ifade etti. 
     Aynı yetkili, ''Gül'ün BM'den çıkacak karar tasarısını Türkiye'nin çok yakından izlediğini ve böyle bir karar çıkmasının üye ülkelerin asker ve finansman sağlamasına yardımcı olacağını söylediğini'' kaydetti. 
     Yetkili ayrıca, ''Bakan Gül'ün Türk halkının asker gönderme konusuna nasıl baktığı ve çeşitli Iraklı gruplarla yaptıkları temaslar hakkında Powell'a bilgi verdiğini''de sözlerine ekledi. 
     
</TEXT>
</DOC>
