<DOC>
<DOCNO> 185123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun20.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İntifada 3 yaşında... Bilanço 3 bin 500 ölü, binlerce yaralı... 
</HEADLINE>
<TEXT>

     Filistin intifadasında, 2000 yılından bu yana yaklaşık 3 bin 500 kişi öldü, on binlercesi yaralandı. 
     AFP'nin çıkardığı bilançoya göre, 29 Eylül 2000'de patlak veren Filistin ayaklanmasında, şimdiye dek 2 bin 612'si Filistinli olmak üzere toplam 3 bin 497 kişi can verdi. Ölenler arasında 822 İsrailli ve 40 kadar yabancı bulunuyor. Ölen Filistinlilerin çoğu sivil. 130 kadar Filistinli intihar komandosu da bu sayıya dahil. 
     Filistinli militanların 127 eyleminde ölen İsraillilerin de dörtte üçü sivil. Filistin intifadasında yaralanan İsraillilerin sayısı 4 bini geçiyor. 
     Filistinlilerin düzenlediği 18 bin 870 saldırının yüzde 95'i, Batı Şeria ve Gazze şeridinde cereyan etti, ancak İsrail en fazla can kaybını İsrail'de verdi. 
     Filistin hastane kaynaklarına göre, olaylarda 24 bin 500 kadar Filistin İsrail kurşunuyla yaralandı. 
     İsrail ordusu, 2002 ağustosundan bu yana, Filistin topraklarında eylemlere karıştığını iddia ettiği militanlara ait 250 kadar evi yıktı. 
     Uluslararası Af örgütüne göre ise, intifada başladığından beri İsrail ordusunun çeşitli nedenlerle yıktığı evlerin sayısı 2 bini geçiyor. 
     İsrail cezaevlerinde halen 6 bine yakın Filistinli bulunuyor. Bunların yüzlercesi, mahkemeye bile çıkarılmadı. 
     İntifada, o vakit muhalefet lideri olan Ariel Şaron'un Kudüs'te Haremüşşerif'i ziyaretini protesto eden Filistinlilere İsrail ordusunun 29 Eylül 2000'de ateş açarak 5'ini öldürmesiyle patlak vermişti. 
     
     BİNLERCE FİLİSTİNLİ SOKAKLARDA 

     Öte yandan, binlerce Filistinli, İntifada'nın başlamasının 3. yıldönümü nedeniyle, Batı Şeria'daki Nablus kentinde gösteri düzenledi. 
     Nablus Valisi Mahmud Alul, gösteride yaptığı konuşmada, ''Buraya, özgürlüğümüzü kazanıncaya kadar, İntifada'ya devam etmeye kararlı olduğumuzu göstermek için geldik'' dedi. 
     Bazı militanların havaya ateş açtığı gösteride, ''Tetik çeken tek bir İsrailli asker ya da yerleşimci olduğu sürece, aynı şekilde karşılık vermek zorundayız. Onlar bir parmakla tetik çekerse, biz on parmakla çekmeliyiz'' yazan bir pankart taşındı. 
     Gazze'de de geçen 3 günde İntifada'nın 3. yıldönümünü kutlamak için binlerce kişinin katıldığı gösteriler yapıldı. 
     İsrail Başbakanı Ariel Şaron'un 28 Eylül 2000'de, o zaman muhalefet lideri olarak Kudüs'te Haremüşşerif'i ziyaretinden sonra ikinci İntifada başlamıştı. 
     
</TEXT>
</DOC>
