<DOC>
<DOCNO> 198230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur20.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan AK Parti, Türkiye'nin çimentosudur 
</HEADLINE>
<TEXT>

     AK Parti Tanıtım ve Medyadan Sorumlu Genel Başkan Yardımcısı Murat Mercan, partilerinin ''Türkiye'nin çimentosu, hoşgörü ve sağduyunun adresi'' olduğunu söyledi. 
     Mercan, Adana'da partisince düzenlenen bayramlaşma töreninde, Türk milleti kadar bayram geleneklerine bağlı ülke kalmadığını ifade ederek, ''bayramların en büyük özelliği kırgınlık ve dargınlıkların unutulması ve hoşgörünün öne çıkmasıdır'' dedi. 
     AK Parti Hükümeti'nin Adana'yı çok önemsediğini belirten Mercan, tarımı ve sanayisiyle Adana'nın ülkenin gözbebeği olduğunu, bu kentte yaşamanın ise gerçekte bir ayrıcalık sayılması gerektiğini ifade etti. 
     AK Parti Hükümeti'nin bir yılını tamamladığını, verilen sözlerin yerine getirildiğini, ancak bununla yetinmeyeceklerini belirten Mercan, şunları söyledi 
     ''AK Parti Türkiye'nin çimentosudur. Hoşgörünün ve sağduyunun adresidir. Henüz bir yıl olmasına rağmen ülkenin ekonomide ve uluslararası platformda imajı değişmiştir. AK Parti'de herkes günde 18-20 saat çalışarak ülke için yeni projeler üretmektedir. Çok şeyler yaptığımız halde bununla yetinmeyi düşünmüyoruz. Türkiye'yi karış karış dolaşıyoruz. Sorunları yerinde belirliyoruz. Halkın, daha iyi eğitim, sağlık, işsizlik ve başka alanlardaki sıkıntılarını gidermek için sürekli arayışlar içindeyiz. Gayri safi milli hasılayı 5 yıl içinde 2 bin 500 dolardan iki katına, yani 5 bin dolara çıkarmayı hedefliyoruz. Köylümüzü, çiftçimizi, emekli, dul ve yetim yani herkesi kucaklayan bir partiyiz.'' 
     
     ''TORPİLE, KAYIRMACILIĞA SON VERDİK'' 
     Mercan, AK Parti'nin en büyük özelliklerinden birinin de, eski iktidarlarda çok yaşanan ''torpil, kayırmacılık, yolsuzluk, avanta'' gibi konulara son vermesi olduğunu kaydetti. 
     Taban fiyat açıklamasının bile politikaya alet edildiğini anımsatan Mercan, ''geçmişte bazı tarım bakanları pamuk, buğday, mısır ve başka ürünlerde taban fiyatlarını bile politikaya alet etmişlerdir. AK Parti Hükümeti bu gibi konulara çok hassas yaklaşmaktadır'' dedi. 
     
     GÖKÇEK'E ÖVGÜ 
     28 Mart'ta yapılacak yerel seçimlerde AK Parti'nin patlama yapacağını iddia eden Mercan, konuşmasını şöyle sürdürdü 
     ''Yerel yönetimler konusunda kimseye verilmiş sözümüz yok. İline aşık, itibarlı, herkesin gönlünü kazanmış kişilere fırsat tanıyacağız. Ankara Büyükşehir Belediye Başkanı Melih Gökçek, başkentin çehresini değiştirdi. Sürekli yeni projeler üretiyor. Eşini ve çocuklarını bile göremiyor. İşte böyle belediye başkanları arıyoruz. 3 Kasım'da aldığımız oyların sayısını artırdık. Bunun yerel seçimlere de yansıyacağına inanıyoruz.'' 
     
     ''UEFA ÇİFTE STANDART UYGULUYOR'' 
     UEFA'nın İngiltere ve İtalya'nın terör olduğu gerekçesiyle Türkiye'ye gelmek istemeyişleri konusunda aceleci ve siyasi karar aldığını vurgulayan Mercan, şunları kaydetti 
     ''Avrupa Şampiyonlar Ligi'ndeki temsilcilerimiz Beşiktaş ve Galatasaray'ın rakiplerinin UEFA'ya terör nedeniyle başvurmalarını kınıyoruz. UEFA'nın da bunları doğrularcasına karar alarak maçları Türkiye dışında tarafsız sahada oynatmayı düşünmesini çifte standart olarak değerlendiriyoruz. Terörün yaşanmadığı ülke yok. Kaldı ki yapılan araştırmalarda, ülkemizin her konuda Avrupa'ya oranla daha güvenilir ülke olduğu saptanmıştır. Dileğimiz Juventus ve Chelsea takımlarının başvurularını geri çekmesi ve UEFA'nın aldığı yanlış karardan dönmesidir. Aksi halde, ülke ve ulus olarak bize haksızlık yapan ülkelerle dostluğumuzu yeniden gözden geçiririz.'' Bayramlaşma törenine AK Parti İl Başkanı Abdullah Doğru, Adana Milletvekilleri, Adana Büyükşehir Belediye Başkanı Aytaç Durak, Adana Esnaf ve Sanatkarlar Odaları Birliği Başkanı Kazım Barışık ve çok sayıda partili katıldı. 
     
</TEXT>
</DOC>
