<DOC>
<DOCNO> 177842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo11.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor kaleci arıyor.. 
</HEADLINE>
<TEXT>

     Birinci Süper Futbol Ligi'nde deplasmanda Adanaspor'u 1-0 yenen Trabzonspor, ligdeki ilk galibiyetini aldı. 
     Kulüp yönetim kurulu üyesi Hüseyin Tütüncü, Adanaspor maçında çok sayıda gol pozisyonuna girdiklerini, ancak bunlardan yalnızca 1'ini değerlendirebildiklerini söyledi. 
     Tütüncü, ligin ilk 2 haftasında galibiyet alamadıklarını da dile getirerek, ''Adanaspor maçında ihtiyacımız olan bir galibiyet aldık. Bu galibiyet, bize büyük katkı sağlayacaktır'' dedi. 
     Adanaspor galibiyetinin bir seri başlangıcının olmasını istediklerini de ifade eden Tütüncü, şöyle konuştu 
     ''İyi bir kadromuz var, ancak şu ana kadar çeşitli nedenlerden dolayı kadromuz tam birarada oynayamadı. Cezalı ve sakat oyuncular ile yeni transferlerin uyum sağlamasıyla, gerçek gücümüz ortaya çıkacaktır. Bu dönemi en az kayıpla geçip ligde hedeflediğimiz yerlere ulaşmak istiyoruz.'' 
     
     KALECİ ARAYIŞLARI 
     Tütüncü, Adanaspor maçında Hasan'ın çok iyi bir performans ortaya koymasına karşın kaleci transferi konusunun yönetim kurulu toplantısında görüşüleceğini söyledi. 
     Kaleci transferinde bazı isimleri düşündüklerini ancak hiçbir oyuncuyla temasa geçmediklerini de ifade eden Tütüncü, ''Yönetim kurulu toplantısında bu konuda bir karar vereceğiz. Toplantı sonrasında Avrupa'ya gideceğim. Trabzonspor'a çok iyi bir kaleci kazandırmak istiyoruz. Böyle bir transferi gerçekleştirmek zor ancak önemli olan zoru başarmak'' dedi. 
     Tütüncü, Belçikalı kaleci De Vliegert'in transferi konusunda görüşmeler yapabileceklerini, ancak Taffarel'i ise düşünmediklerini de kaydetti. 
     
</TEXT>
</DOC>
