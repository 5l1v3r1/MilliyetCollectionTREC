<DOC>
<DOCNO> 177833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo02.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Oyundan memnunum... Terim Skor iki takıma da yaramadı 
</HEADLINE>
<TEXT>

     Bursaspor Teknik Direktörü Gheorghe Hagi, 2-2 biten Galatasaray maçında skordan olmasa da takımının sergilediği performanstan memnun kaldığını söyledi. 
     Gheorghe Hagi, karşılaşmanın ardından düzenlediği basın toplantısında, ligin ilk 3 haftasında güçlü ve deneyimli takımlarla karşılaştıklarını, ancak oyuncularının bu takımlara karşı yeterli mücadeleyi verdiğini kaydetti. 
     ''Ben sahadaki takımımı çok sevdim ve beğendim'' diyen Rumen teknik adam, 2 gol attıklarını ve çok sayıda pozisyon ürettiklerini, bunun da kendisini gelecek haftalar için umutlandırdığını ifade etti. 
     Hagi, iyi yolda olduklarını belirterek, ''Başta söz verdiğim gibi güzel bir maç oldu. Galatasaray gibi güçlü bir takıma karşı başabaş mücadele ettik. Skordan olmasa da takımının sergilediği performanstan memnunum. Ancak yine de alınan 1 puan iyidir'' diye konuştu. 
     Gazetecilerin ofsayt gerekçesiyle sayılmayan 2 golü hatırlatması üzerine Hagi, ''Şu anda net bir şey söyleyemeyeceğim. Ama 1'i sayılsaydı 2-0 öne geçerdik ve işimiz daha kolaylaşırdı'' yorumunu yaptı. 
     Hagi, kaleci Vintila'nın aynı yerden birbirine benzer yediği 2 golde hatalı olup olmadığı yönündeki soruya ise, ''Şu anda yalnızca maçın genel analizini yapıyorum. Yarın maçı kasetten izleyeceğim. O zaman değerlendiririz'' yanıtını verdi. 
     
     GALATASARAY CEPHESİ 
     Galatasaray Teknik Direktörü Fatih Terim de, tek tesellilerinin 2-1'lik yenilgiden skoru dengelemek olduğunu belirterek, ''1 puan kazanmadık, 2 puan yitirdik'' dedi. 
     Karşılaşmanın ilk yarısında iyi oynamadıklarını, bu bölümde Bursaspor'un ofsayt olup olmadığı kuşkulu bir golle öne geçtiğini ifade eden Terim, ikinci 45 dakikada ise daha etkili olduklarını ve skoru önce 1-1, daha sonra da 2-2 yaparak dengelediklerini, 4-5 net gollük pozisyonu da cömertçe harcadıklarını dile getirdi. 
     ''Tek tesellimiz skoru 2-1'den 2-2 yapmamız'' diyen deneyimli teknik adam, şöyle devam etti 
     ''İlk yarıda kötüydük. İkinci yarıya sistem değiştirerek başladık. Bu da işe yaradı. Seyir zevki veren, bol gol pozisyonlarının olduğu ve 4 golün izlendiği zevkli bir maç oldu. 2-2'lik skor her iki takıma da yaramadı. Kaçırdığımız goller attıklarımızdan daha kolaydı.'' Terim, eski öğrenisi Hagi'nin çalıştırdığı Bursaspor'u beğendiğini, zamanla çok daha iyi olacağını ve ilerki haftalarda başarılı olacağına inandığını bildirdi. 
     
     CSKA SOFYA MAÇI 
     Avrupa Şampiyonlar Ligi 3. ön eleme turu rövanşında 27 Ağustos Çarşamba günü yapacakları CSKA Sofya maçına da değinen Terim, ilk maçta elde ettikleri 3-0'lık skorun avantaj olduğunu, ancak yine de dikkatli olmaları gerektiğini kaydetti. 
     Terim, CSKA Sofya'nın çok ateşli bir seyirciye sahip olduğuna dikkati çekerek, ''3-0'lık önemli bir avantajımız var. Ama Bulgar ekibi kolay pes etmeyecektir. Zor bir maç olacak'' dedi. 
     
     TRANSFER 
     Bir soru üzerine tranfser konusuna da değinen Terim, kesin anlaşmadan oyuncu ismi açıklamayı uygun bulmadığını söyledi. 
     Terim, Avrupa Şampiyonlar Ligi için transferde son 5 güne girdiklerini vurgulayarak, ''1 oyuncu alırsak hücuma, 2 olursa orta saha ve hücuma yönelik olacak'' dedi. 
     
</TEXT>
</DOC>
