<DOC>
<DOCNO> 191208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo14.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, oruçlu futbolcular için antremanları iftara göre ayarladı 
</HEADLINE>
<TEXT>

     Fenerbahçe Teknik Direktörü Christoph Daum, Ramazan ayında oruç tutacak oyuncuların inancına saygı göstererek, idman saatlerini değiştirdi. 
     Alman teknik adam, bu yıl 29 gün sürecek Ramazan ayı boyunca oruç tutacak oyuncuları nedeniyle akşam idmanlarını saat 18.30'a aldı. 
     Kulüp idari işler sorumlusu Volkan Ballı, A.A. muhabirine yaptığı açıklamada, Daum'un oruç tutan oyuncularına kolaylık olması için böyle bir karar aldığını belirterek, ''Ramazan ayı boyunca akşam idmanlarımız saat 15.30'dan 18.30'a alındı. Eğer çift idman yaparsak, sabah her zaman olduğu gibi yine 10.00'da çalışacağız. Daum, hem oyuncuların dini inançlarına gösterdiği saygıdan dolayı, hem de sağlıkları açısından böyle bir karar aldı'' diye konuştu. 
     Bu arada, Alman çalıştırıcı, Adanaspor maçı sonrasında futbolcularına 2 gün izin verdi. Sarı-lacivertliler, 27 Ekim Pazartesi günü akşam saatlerinde Samandıra'da toplanarak, iftardan sonra 18.30'da yapacakları antrenmanla Akçaabat Sebatspor maçı hazırlıklarına başlayacak. 
     Öte yandan, Fenerbahçe Altyapı Derneği Başkanı Burak Karabacak, yaptığı yazılı açıklamada, kongrede hangi başkan adayını destekleyecekleri konusunda henüz bir karar almadıklarını belirterek, ''Camiada başkanlık için adı geçen şahıslarla ve çalışma gruplarıyla görüşmelerimiz yoğun bir şekilde devam etmektedir'' dedi. 
     
</TEXT>
</DOC>
