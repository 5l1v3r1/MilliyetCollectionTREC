<DOC>
<DOCNO> 166933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur38.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Köye duvarları resimli tuvalet... 
</HEADLINE>
<TEXT>

     Siirt'in eski adı Paris olan Üzümlük Köyü'ne gazeteci Coşkun Aral'ın girişimiyle yapılan tuvalet, ressam Ahmet Güneştekin'in fırçasıyla en renkli tuvalet olmaya aday hale geldi. 
     Eruh İlçesi'ne bağlı Üzümlük Köyü'nde, Siirtli olan ''Haberci'' programının yapımcısı Coşkun Aral'ın girişimi sonucu yapılan ve ressam Ahmet Güneştekin tarafından rengarenk desenlerle boyanan tuvalet, hizmete açıldı. 
     Coşkun Aral'ın yeni formattaki ilk programının çekimlerini yapmak üzere ekibiyle geldiği köyde ön ayak olduğu ve köylülerle birlikte yaptıkları tuvalet, ressam Güneştekin'in fırçasıyla verdiği renkli görünümle ilgi odağı oldu. 
     Tuvaletin dış yüzeyine rengarenk bir görünüm kazandıran Güneştekin, köylülerle birlikte yaptıkları tuvaletin dış duvarlarına çeşitli desenlerin yanı sıra bir balık resmi çizdiğini belirterek, amaçlarının, köylülerin ve yoldan geçenlerin dikkatlerini temizliğe çekmek olduğunu kaydetti. 
     Köylülerin yanı sıra Siirt-Şırnak yolu güzergahında bulunan köyden geçen vatandaşlar da tuvaletten ücretsiz yararlanabiliyor. 
     
</TEXT>
</DOC>
