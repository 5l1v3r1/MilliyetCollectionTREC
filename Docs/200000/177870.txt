<DOC>
<DOCNO> 177870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur18.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç makinesi gibi aile... Ne ararsan var 
</HEADLINE>
<TEXT>

     Bolu'da, içinde 3 çocuk ile ailesinin bulunduğu araçta yapılan aramada tabanca, esrar ve dolu fişekler ele geçirilirken, ailenin değişik illerde yağma, yol kesme, adam kaldırmak gibi suçlardan arandığı tespit edildi. 
     Bolu Emniyet Müdürlüğü Kaçakçılık ve Organize Suçlar Şubesi ekipleri, aldıkları bir istihbarat doğrultusunda D-100 karayolunda, Ankara yönüne giden 34 UF 8002 plakalı aracı durdurdular. 
     Ekipler, aracın bagaj kısmına gizlenmiş 2 adet ruhsatsız tabanca, 45 adet dolu fişek ve 173 gramı kubar, 129 gramı toz ve 8 gramı plaka halinde olmak üzere toplam 310 gram esrar ele geçirdiler. 
     Araçta, 2'si 1 yaşında, 1'i 3 yaşında 3 çocuk ile S.K, S.G, D.G. ve G.K'nin bulunduğunu belirten Bolu Emniyet Müdürü Uğur Gür, ''Çocukları ile birlikte Ankara'ya gitmek üzere yola çıkan S.K, G.K, S.G. ve D.G.'nin değişik illerde gasp, yağma, yol kesmek, adam kaldırmak, zorla mal almak, esrar maddesi ve uyuşturucu nitelikli madde bulundurmak suçlarından arandıklarını tespit ettik. Şahıslar, sürekli çocukları ile birlikte seyahat ettiklerinden dikkat çekmeyeceklerini sanmışlar'' dedi. 
     Gözaltına alınan sanıklar, sorgulamalarının ardından adliyeye sevk edilecekler. 

     
</TEXT>
</DOC>
