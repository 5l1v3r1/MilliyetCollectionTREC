<DOC>
<DOCNO> 175585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/guncel/gun03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Herkes uçağa binecek' 
</HEADLINE>
<TEXT>

   Ulaştırma Bakanı Yıldırım'ın açıkladığı kampanyayla, THY ve özel havayolu şirketleri yurtiçinde seferler düzenleyecek. Atıl alanların kullanılacağı uçuşları, özel havayolu şirketleri de destekliyor 
      İSTANBUL Milliyet 

   
   Ulaştırma Bakanı Binali Yıldırım'ın "Herkes bir sefer uçağa binsin" sloganıyla hazırladıkları kampanyayla ilgili konuşan Türkiye Özel Sektör Havacılık İşletmeleri Derneği TÖSHİD Başkanı Tuncay Doğaner, "İki yıldır k ğıt üzerinde, umarım gerçekleşir" dedi. 
   
   2 yıldır biliniyor ama... 
   Bakan Yıldırım'ın açıklamasına göre, THY ile özel havayolu şirketlerinin yapacağı anlaşmalarla yurtiçinde seferler düzenlenecek, böylece atıl durumdaki havaalanları ve uçaklar kullanılacağı gibi bilet fiyatları da düşecek. Bu konuda şirketlerden teklif almaya başladıklarını vurgulayan Bakan Yıldırım, uygulamanın bu yıl içinde pilot bölgelerde faaliyete gireceğini belirtti. Yıldırım, bu projenin devreye girmesiyle uçak bileti fiyatlarının otobüs fiyatından yüzde 50 fazla olacağını ifade etti. 
   Konuyla ilgili görüştüğümüz TÖSHİD Başkanı Doğaner, şunları söyledi 
   "İki yıldır bu çalışmalar biliniyor. Şu anda sonuçlanmış ya da hayata geçmiş bir şey yok. Ama olmasını çok isteriz. Bir hattı 50 dolara mal ettiğinizde 45 dolar da vergi çıkıyor karşınıza. Özellikle Ankara'nın doğusunda atıl duran meydanlar kullanılabilir. Karayollarında meydana gelen kazalarda ölen binlerce vatandaş da düşünülmeli. İnsanları uçağa bindirebilmek için Türk insanının satın alma gücüne göre bir maliyet çıkarmamız gerek." 
   
   Devlet teşvik etsin 
   Devletin birtakım teşvik ve indirimler yapması gerektiğini kaydeden Doğaner, "Vatandaş uçağa binebilsin. Yakıt ücretleri bizim için en önemli sıkıntılardan biri mesela. Bu proje özel havayolu şirketleri için de olumlu. Şu an özel havayolu şirketlerinin koltuk sayısı THY'nin koltuk sayısından fazla ve bunların çoğu atıl durumda. Yalnızca turizm sezonunda uçabiliyoruz. Yani proje gerçekleşirse, her açıdan olumlu bir sonuç getirir" diye konuştu. 
   
   İç hatlarda yeniden gazete dağıtılacak    TÜRK Hava Yolları THY , iç hat seferlerinde yolculara gazete dağıtımına yeniden başlayacak. THY'den yapılan yazılı açıklamada, bugünden itibaren İstanbul, Ankara ve İzmir çıkışlı iç hat uçuşlarında, saat 11.00'e kadar yolculara gazete ikramında bulunulacağı belirtildi. Açıklamada, iç hat seferlerinde gazete dağıtımının 24 Eylül 2001 tarihinde kaldırıldığı hatırlatıldı. 
   
   
</TEXT>
</DOC>
