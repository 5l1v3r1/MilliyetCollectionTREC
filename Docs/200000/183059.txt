<DOC>
<DOCNO> 183059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/spo02.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in sesi açıldı 
</HEADLINE>
<TEXT>

   Sarı-Lacivertliler'in hocası Daum, dün yapılan antrenmanda futbolcular arasındaki iletişime ağırlık verdi. Alman teknik adam, çift kale maç sırasında oyuncularından birbirleriyle konuşmalarını istedi 
      
   Sabah idmana çıkmadı 
   FENERBAHÇE, Galatasaray ile oynayacağı zorlu 90 dakikanın hazırlıklarını Samandıra'da dün yaptığı çift idmanla sürdürdü. Sabah antrenmana katılmayan Teknik Direktör Daum'un, basına kapalı yapılan akşam çalışmasında futbolcular arasındaki iletişime ağırlık verdiği öğrenildi. Alman hocanın, "Birbirinizle konuşun. Pozisyon sırasında uyarılarda bulunun" dediği bildirildi. 
   
   Hooijdonk şaşırınca 
   HOOİJDONK'UN, Daum'un isteği karşısında Türkçe kelimelerle diyaloglara katılmaya çalıştığı vurgulandı. Hollandalı yıldızın maç boyunca "Oynatma" yerine "Oynama" diye bağırması, Sarı - Lacivertliler'i gülmekten kırıp geçirdi. Bu arada Daum'un çift kale maç sırasında Serhat ve Semih'in performansına hayran kaldığı, iki futbolcunun attıkları şık gollerden sonra sık sık "Bravo" dediği öğrenildi. 
   
   Avantaj bizde    Fenerbahçe'nin iki yeni transferi Petkov ve Tomas, Galatasaray'ın İtalya'dan yorgun dönecek olmasının şanslarını artırdığını iddia etti 
   
   Petkov Kazanacağız 
   SARI - Lacivertli takımın iki yabancısı Petkov ile Tomas, Galatasaray derbisi için iddialı konuştu. Petkov, derbinin önemini çok iyi bildiğini dile getirerek, "Galatasaray'ı yenecek güce sahibiz. Bu maç önemli, ancak normal bir maç. Sonuçta kazandığınızda 9 değil, 3 puan alıyorsunuz. Sahaya çıkıp, elimizden geleni yapıp, zaferi kazanan taraf olmak istiyoruz" diye konuştu. 
   
   'Güç kaybettiler' 
   TOMAS ise Galatasaray'ın Juventus maçıyla birlikte önemli bir güç kaybına uğradığını dile getirdi. Hırvat futbolcu, Sarı - Kırmızılılar'ın yorgunluğunun kendileri için avantaj olduğunu iddia etti. Tomas şunları söyledi "Rapajc beni Fenerbahçe'nin büyüklüğü konusunda bilgilendirdi ve derbiyi anlattı. 80 bin kişinin önünde sıcak bir atmosfer olacak." 
   
   Tarih hatası    FENERBAHÇE ile Ortega arasındaki krize son noktayı koyacak olan kritik CAS toplantısının tarihinin yönetim tarafından yanlış anlaşıldığı öğrenildi. Kulüp tarafından daha önce bugün yapılacağı bildirilen mahkemenin yarın gerçekleştirileceği açıklandı. CAS, son duruşmada Fenerbahçe, Ortega ve River Plate cephelerinin görüşlerini aldıktan sonra davayı noktalayacak. 
   
   
</TEXT>
</DOC>
