<DOC>
<DOCNO> 188946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/yas03.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda artık Çin yemeği de yenecek 
</HEADLINE>
<TEXT>

   Çin, insanlık için küçük ama ülke insanları için büyük bir adım attı. İlk 'Çinli uzay aracı', Yarbay Yang Liwei komutasında uzaya gönderildi 
      DIŞ HABERLER SERVİSİ 
   
   Çin, 10 yıllık askeri bağlantılı, gizli uzay programının meyvesini dün uzaya ilk kez insan yollayarak topladı. 
   Eski Sovyetler Birliği ve Amerika'nın ardından, uzaya insan gönderen üçüncü ülke olma unvanını kazanan Çin'in taikonotu ise, savaş pilotluğundan astronotluğa geçiş yapan 38 yaşındaki Yarbay Yang Liwei oldu. 
   Çin yapımı Shenzhou - 5 adlı aracı, ülkenin kuzeybatısındaki Gansu eyaletinde bulunan Jiuquan Uydu Fırlatma Merkezi'nden dün yerel saatle 09.00'da TSİ 04.00 fırlatıldıktan 10 dakika sonra Dünya'nın yörüngesine girdi. Shenzhou - 5, ardından da Pasifik Okyanusu'ndaki Yuanwang - 1 adlı ölçüm aracı ve Pekin'deki Uzay Kumanda ve Kontrol Merkezi tarafından izlemeye alındı. 
   
   Taikonot, sakin ve huzurluydu 
   21 saat içinde dünya etrafında 14 tur döndükten sonra yeryüzüne ineceği açıklanan araca taikonot Yang Liwei komuta etti. 
   Yeni Çin Haber Ajansı, dünyanın 241. insanlı uzay uçuşunu yapan taikonot Yang'ın kapsülde uçuşla ilgili bir el kitabı okuduğunu, sakin ve huzurlu olduğunu duyurdu. Taikonot Yang, doktoru Li Yongzi ile kalkıştan 34 dakika sonra yaptığı görüşmede, tansiyonu ve ateşinin normal olduğunu söyledi. Yang, yolculuğu sırasında, özel olarak hazırlanmış Çin yemeği yedi. 
   
   Yemekler burada şahane 
   Taikonot Liwei, buradan telefonla ailesini aradı. Çin basını ve Xinhua ajansına göre, taikonot Yang, karısına, "uzayı olağanüstü" bulduğunu söyleyerek, sekizinci turda yediği uzay yemeğinin çok lezzetli olduğunu belirtti. Uzaya çıkan ilk insan, eski Sovyetler Birliği'nin 1961'de gönderdiği kozmonot Yuri Gagarin'di. Onu ABD'li astronot Alan B. Shepard izlemişti. 
   
   
</TEXT>
</DOC>
