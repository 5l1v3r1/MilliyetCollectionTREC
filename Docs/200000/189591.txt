<DOC>
<DOCNO> 189591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans çağırmadan önce sıkı pazarlık edin 
</HEADLINE>
<TEXT>

   Birçok özel ambulans şirketi, aynı mesafeye 80 ile 270 milyon lira arasında fatura çıkarabiliyor. Bazısında, fatura istemezseniz büyük indirim yapılıyor 
      BÜLENT ÖZDEMİR 

   
   Her gün yeni bir skandalla gündeme gelen ambulanslar, ücret politikalarıyla da tartışılıyor. Birçok özel ambulans şirketi, hasta yakınlarının zayıf anından yararlanarak, aynı mesafeye 80 milyon lira ile 270 milyon lira arasında fatura çıkarabiliyor. Ambulanslar "Acil yardım" ve "Hasta nakil" olarak iki amaçlı hizmet veriyor. Acil yardım ambulansında en az bir doktor ve bir sağlık personeli, hasta nakil aracında ise yardımcı sağlık personeli öngörülüyor. 
   İstanbul'da yasal olarak 187 tane özel ambulans çalışıyor. Bunlardan 80'i hasta nakil, 107'si ise acil yardım ambulansı... Ücretsiz olarak hizmet veren 112 Hızır Acil'e bağlı 76 ambulans bulunuyor. Bunlardan sadece 5 tanesi hasta nakil amaçlı olarak kullanılıyor. 
   
   FATURA İSTER MİSİNİZ 
   İstanbul'da faaliyet gösteren bazı ambulans şirketleriyle görüştük. İstanbul Tıp Fakültesi Hastanesi'nden taburcu olacak ameliyatlı hastamızı, Kartal'daki evine götüreceğimizi söyleyip fiyat aldık. Rakamlar arasındaki tutarsızlıklar ve uçurumlar karşısında şaşırmamak elde değildi. 
   Acıbadem Hastanesi Ambulans Servisi yetkilisi, 220 milyon lira istedi. Sıkı pazarlıkla 160 milyona indi. Acil Alarm Hizmetleri firması ise aynı mesafeye önce 180 milyon, pazarlıktan sonra 125 milyon lira istedi. Bakırköy Yaşam Hastanesi Ambulansı uzun pazarlıklar sonucu 130 milyona indi. Çapa Özel Ambulans yetkilisi, doktor istenmesi halinde 140, doktorsuz fiyatın ise 80 milyon lira olduğunu söyledi. Medline Mobil Sağlık Hizmetleri 160 milyon, Star Acil Yardım Ambulans Hizmetleri ise 120 milyon lira talep etti. Firmalardan Sağlık Merkezi Özel Ambulans Servisi ise 270 milyon lirayla ücret rekoru kırdı. Firma yetkilisi, doktor istenmemesi halinde fiyatın 170 milyona ineceğini söyledi. En ilginç fiyat indirimini ise Özel Göksoy Hastanesi ambulansı yaptı. Görevli, fatura istemememiz halinde 110 milyon liraya anlaşabileceğimizi belirtti. 
   
   AMBULANSMETRE GELİYOR 
   Özel ambulansların ücretleri İl Sağlık Müdürlüğü'nün başkanlığındaki bir komisyonla belirleniyor. İl Sağlık Müdürlüğü, 2004 yılında "ambulansmetre" cihazı kullanılması için çalışmalara başladı. Yürürlükteki tarifeye göre acil yardım ambulansları için 10 kilometreye kadar olan mesafe 100 milyon lira, hasta nakil ambulansı için ise 73 milyon lira... Şehir dışı ise pazarlığa bağlı. 
   
   Bir el verin de itelim    İki kazazede, önce bozuk ambulans şoku yaşadı. Ambulans itilerek çalıştırıldı. Hastanede ise röntgen cihazı arızalıydı... 
   ŞAKİR AYDIN İstanbul 

   Fatih'te, Hal Yolu Anıt Mezar mevkiinde dün sabaha karşı meydana gelen kazada, Çetin Karataş 24 , arkadaşı Yakup Saral'ı da alarak 34 VH 1291 plakalı minibüsle işe gitmek üzere Bayrampaşa istikametine doğru yola çıktı. Karataş, Anıt Mezar mevkiinde sollamak istediği, Mehmet Kısaboy yönetimindeki kamyonete arkadan çarptı. Kamyonetten inen Kısaboy, ön tarafı hasar gören minibüste iki gencin sıkışıp kaldığını görünce, polisi arayarak durumu bildirdi. 
   Kaza yerine gelen polis ekibi ve çevredeki vatandaşların çabalarına rağmen yaralılar kurtarılamadı. Bunun üzerine itfaiyeden yardım istendi. Kısa süre sonra kurtarıcı araçla gelen itfaiye erleri, minibüsün kapılarını demir makasla kesti. Önce sürücü Karataş kurtarılarak, ambulansla hastaneye kaldırıldı. 10 dakika süren çalışma sonucu kurtarılan Saral da diğer ambulansa konuldu. Ancak, 112 Hızır Acil'e ait ambulans bir türlü çalışmadı. Marşın basmadığı söylenince devreye yine polis ve vatandaş girdi. Elbirliğiyle ambulansı itmeye başladılar. Hafif yokuş nedeniyle sonuç alınamadı. Ambulansı çevirip ters yöne doğru iterek çalıştırabildiler. 
   Haseki Hastanesi'ne kaldırılan yaralı iki arkadaş, bu sefer yeni bir sürprizle karşılaştı. Röntgen cihazı çalışmıyordu. Yaralılar, buradan Taksim Eğitim ve Araştırma Hastanesi'ne sevk edilerek tedaviye alındı. 
   
   
</TEXT>
</DOC>
