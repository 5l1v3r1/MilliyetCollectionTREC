<DOC>
<DOCNO> 183928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo02.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper ligde 6. haftayı Beşiktaş zirvede kapadı... 
</HEADLINE>
<TEXT>

     Birinci Süper Futbol Ligi'nde 6. hafta maçları sonunda Beşiktaş, liderliğini sürdürdü. 
     22 gol atılan ligin bu haftasında lider Beşiktaş, en yakın takipçisi ve kendisiyle birlikte ligin yenilgisiz diğer ekibi olan İstanbulspor ile 1-1 berabere kalınca, puanını 16'ya çıkardı ve yine zirvede yer aldı, ancak siyah-beyazlılar bu sezon ilk kez puan kaybı yaşadı. 
     Haftanın derbi mücadelesinde tarihlerinde ilk kez İstanbul Atatürk Olimpiyat Stadı'nda karşılaşan Galatasaray ile Fenerbahçe, 2-2'lik beraberlikle 1'er puana razı olunca Fenerbahçe, 13 puanla 3. sırada kaldı, Galatasaray ise 10 puanla 6. sıraya düştü. 
     6 maçı evsahibi takımların kazandığı 6. haftada 3 maç da berabere bitti. 
     Gol krallığı yarışmasında 6'şar golle Fenerbahçeli Tuncay ve Gençlerbirliği'nden Youla ilk sırayı paylaşırlarken, 5'er golle de Elazığsporlu Effa, Konyasporlu Zafer Biryol ve Malatyasporlu Atilla ile Samsunsporlu Serkan Aykut, bu futbolcuları izliyorlar. 

     
</TEXT>
</DOC>
