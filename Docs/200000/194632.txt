<DOC>
<DOCNO> 194632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur10.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atatürk sevdası taşıyanlar gerginlikten uzak durmalı 
</HEADLINE>
<TEXT>

     Başbakan Recep Tayyip Erdoğan, ''Türkiye sevdası ve endişesi taşıyanların özellikle dikkat etmesi gereken husus, Cumhuriyet'in ve demokrasinin değerlerine sahip çıkmak, cumhurun, demosun, yani milletin bütünlüğüne ve dayanışmasına halel getirecek gereksiz tartışmalardan, gerginliklerden uzak durmaktır'' dedi. 
     Erdoğan, Büyük Önder Atatürk'ün ebediyete intikalinin 65. yıldönümü nedeniyle Türk Dil Kurumu Konferans Salonu'nda düzenlenen anma toplantısında yaptığı konuşmada, bugünün, milletin hafızasında tarihi öneme sahip bir gün olduğunu ifade etti. 
     Türkiye Cumhuriyeti'nin kurucusu Ulu Önder Mustafa Kemal Atatürk'ü ölümünün 65. yıldönümünde minnet ve şükranla andıklarını belirten Erdoğan, bugünün anlamına ve önemine binaen yapılması gereken şeyin, hem sahip olunan değerlerin muhasebesini yapmak hem de ileriye doğru bakmak olduğunu söyledi. 
     Bundan bir yıl önce milletin sağlam iradesiyle Türkiye Cumhuriyeti'nin ''derin bir girdaptan kurtulup, halkın güven ve istikrara kavuştuğunu'' kaydeden Erdoğan, ''Eğer bir yıl önceki şartlar değişmeden bugüne gelmiş olsaydık, Cumhuriyetimizin 80. yılını bugünkü güvenle, coşkuyla kutlayamayacaktık'' dedi. 
     Başbakan Erdoğan, şöyle devam etti 
     ''Bir yıl önce 10 Kasım günü Anıtkabir ziyaretinden sonra Bilkent'te toplanan parlamenterlerimizin ilk toplantısında yaptığım konuşmada, 'Hepiniz kayıtsız şartsız milletimizin egemenliğinden sorumlusunuz' demiştim. Yine o gün, 'Çalışmamak ve üretmemek için bundan sonra hiçbir mazeretiniz yoktur' demiştim. Bugün de aynı şeyleri söylüyorum. Geldiğimiz noktada iftiharla söyleyebilirim ki, Türkiye tereddütleri geride bırakmış, suni tartışmaları aşmış, üretimi, adaleti ve kalkınmayı konuşmaya başlamıştır. Cumhuriyetimizin 80. yıldönümünün gerçek anlamda bir sevinç, sahici bir kutlama olması için halkımızın refah ve mutluluğunu artırma yolunda önemli adımlar atıyoruz. Bu anlamda ben son 1 yıl içinde ülkemizin her köşesinde açılışlarına katıldığım yüzlerce yatırımı Türkiye'nin muasır medeniyet hedefine atılmış adımlar olarak görüyorum. Türkiye muazzam bir aksiyonla ağırlıklarını üzerinden atmak ve ileri doğru koşmak istiyor. Bizim buradaki sorumluluğumuz sahip olduğumuz mirası, sahip olduğumuz imkanları çok iyi değerlendirerek Türkiye'nin önünü açmaktır.'' 
     
     ''MİLLİ EGEMENLİK EN ÖNEMLİ MİRAS'' 
     Atatürk'ün bıraktığı miras, kavram ve değerlerin başında milli egemenliğin geldiğini anlatan Erdoğan, milli egemenlik fikrinin Cumhuriyet ve demokrasi istikametindeki ilerleyişinin esas zeminini teşkil ettiğini kaydetti. 
     Milli egemenliğin, anayasal vatandaşlık temelinde tanımlanan milletin kendi kaderini ve geleceğini tayin etmesinin gereği ve şartı olduğunu ifade eden Erdoğan, Atatürk'ün 19 Mayıs 1919'da Samsun'a ayak basmasından itibaren dillendirdiği milli egemenlik fikrinin 29 Ekim 1923'te Cumhuriyet'in ilanı ile birlikte gerçek anlamına kavuştuğunu, Türkiye'nin modern demokratik bir siyasi düzeni tesis etmesinin de temel dayanağı olduğunu anlattı. 
     
     ÜNİTER DEVLET VE LAİKLİK 
     Atatürk'ten kalan ikinci mirasın da ''üniter devlet'' olduğunu kaydeden Erdoğan, üniter devletin idari ve siyasi çağrışımları kuvvetli bir kavram olmakla birlikte sosyolojik bir içeriğe de sahip olduğunu söyledi. Üniter devletin Türkiye Cumhuriyeti'nin sınırları içinde yaşayan ve vatandaşlık bağı ile Türkiye Cumhuriyeti'ne bağlı her ferdi milletin ayrılmaz ve eşit bir unsuru olarak telakki eden bir anlayış üzerine oturduğunu belirten Başbakan Erdoğan, şöyle konuştu 
     ''Mustafa Kemal Atatürk'ün bize bıraktığı bir unsur da laikliktir. Laiklik, yaygın tanımlamada din ve devlet işlerinin birbirinden ayrılması olarak görülmektedir. Bu doğru ama eksik bir tanımlamadır. Laiklik bu tanımlamanın ötesinde boyutlar içeren daha şümullü bir kavramdır. Laikliğin bir boyutu din ve vicdan hürriyetidir. Bu hürriyet, modern insan hakları kavramının da asli unsurlarından biridir. Laikliğin ikinci boyutu ise devletin, siyasi otoritenin toplumsal alandaki bütün inanç ve kimliklere eşit yakınlıkta durması, inancından ve kimliğinden dolayı milletin hiçbir ferdinin toplumsal ve hukuksal bakımdan ayrımcılığa tabii tutulmamasıdır. Atatürk'ten tevarüs ettiğimiz milli egemenlik üniter devlet ve laiklik kavramları esas itibariyle onun 'En büyük eserim' dediği Cumhuriyet'in sac ayaklarını teşkil etmektedir. Bu anlamda Cumhuriyet cumhurun, yani milletin, yani halkın egemenliğine ve bütünlüğüne dayalı bir devlet şeklidir. Atatürk'ün bize emanet ettiği Cumhuriyet ve onun ihtiva ettiği kavramlar dünyası aslında demokrasinin de üzerinde şekillendiği zemine tekabül etmektedir. Zira demokrasinin dayandığı 'demos' kavramı ile Cumhuriyet'in dayandığı 'cumhur' kavramı birbiriyle örtüşen bir niteliğe sahiptir.'' 
     
     ''CUMHURİYET, TARİHİ BİR ATILIM'' 
     Cumhuriyet ile demokrasi kavramlarının karşıtlığı değil, birlikteliği ifade ettiğini belirten Erdoğan, şunları kaydetti 
     ''Üzerinde durduğumuz bu hususlar ışığında şunu söyleyebiliriz ki Atatürk'ün Cumhuriyet Projesi, Türkiye'yi muasır medeniyetin kavram ve kurallarıyla buluşturacak demokratik siyasi düzenin inşasına yönelik tarihi bir atılımdır. Cumhuriyetimizin kuruluşunun 80. ve Atatürk'ün vefatının 65. yıldönümünü idrak ettiğimiz bu günlerde kalbinde Türkiye sevdası ve endişesi taşıyanların özelikle dikkat etmesi gereken husus, Cumhuriyet'in ve demokrasinin değerlerine sahip çıkmak, cumhurun, demosun, yani milletin bütünlüğüne ve dayanışmasına halel getirecek gereksiz tartışmalardan, gerginliklerden uzak durmaktır. Çünkü Cumhuriyet ve demokrasi, ancak cumhur, demos fikrinin kurulabildiği bir zeminde hayatiyetini sürdürebilir.'' 
     
</TEXT>
</DOC>
