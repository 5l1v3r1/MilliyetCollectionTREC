<DOC>
<DOCNO> 183161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko31.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kullanımında Avrupa üçüncüsüyüz 
</HEADLINE>
<TEXT>

     MasterCard Europe Başkanı Dr. Peter Hoch, Avrupa'da kredi kartı adedi ve ciroda 5., işlem sayısında 3. sıraya yerleşen Türkiye'nin, Avrupa'da erişilmesi güç bir büyüme hızı yakaladığını bildirdi. 
     MasterCard, Türkiye'de 10. yılını kutluyor. 1993 yılında açılan ve ödeme sistemlerindeki ilk ofis olma ünvanını taşıyan MasterCard Türkiye, yüzde 9 pazar payı ile adımını attığı sektörde, 10 yıl içerisinde kredi kartı ve banka kartı pazarında yüzde 57'lik payı ile liderlik koltuğuna oturdu. 
     Kredi kartı adedinde ve ciroda dünyada 13., Avrupa'da 5. sıraya yerleşen MasterCard Türkiye, işlem sayısında dünyada 6., Avrupa'da 3. büyük pazar konumuna ulaştı. 
     MasterCard Türkiye'nin 10. yılı nedeniyle düzenlenen basın toplantısında konuşan MasterCard Europe Başkanı Dr. Peter Hoch, MasterCard'ın şu anda 210 ülkede 25 bin üye bankasıyla tüketicilere hizmet verdiğini bildirdi. 
     Hoch, markalarıyla gurur duyduklarını ifade ederek, ''MasterCard markasını mutlaka futbolla anmak gerekiyor. En prestijli futbol olaylarına sponsor olundu'' dedi. 
     2006'da Almanya'da yapılacak FIFA Dünya Kupası'nın ana sponsorlarından birisinin MasterCard olduğunu belirten Hoch, Beşiktaş, Galatasaray ve Milli Takım'a başarılar dileyerek, ''Galatasaray, dün oynadığı gibi oynarsa bir üst tura çıkabilecek. Dünya Kupası'ndaki başarılarınızı da dikkate alırsak eminim bir sonraki tura geçebileceksiniz'' diye konuştu. 
     MasterCard'ın başarı hikayesinden bahsederken Türkiye'nin de unutulmaması gerektiğini kaydeden Dr. Peter Hoch, şöyle devam etti 
     ''MasterCard için Türkiye'nin önemi çok büyük. Türkiye, Avrupa'da erişilmesi güç bir büyüme hızı yakalamış durumda. Yenilikçi ürünler piyasaya sunabiliyor. Ekonominin düzelmesinde geldiğiniz nokta ve son birkaç yıldaki atılımlarınızı hayranlıkla izliyorum. Bu süreçlerin devam etmesini diliyorum. Bütün bunların Türkiye'nin üye olarak AB'ye çok önemli katkılarda bulunacağına inanıyorum.'' Basın mensuplarının sorularını da yanıtlayan Hoch, Türkiye pazarının son derece gelişmiş bir pazar olduğunu söyledi. 
     MasterCard International Global Geliştirme Başkan Yardımcısı Chris Thom da, banka kartlarına ciddi bir odaklanma yaşadıklarını belirterek, ''2008'e geldiğimizde dünyadaki tüm kartlarımızın yüzde 40'ının çip taşımasını istiyoruz. Artık kartın kendisi şekil olarak önemli olmayacak. Kart, çok farklı şekillerde ödeme aracı olacak. Kart numarası, ödeme ve diğer işlem tiplerinde ana ödeme aracı haline gelecek'' dedi. 
     
     10 YILDA 100 MİLYAR EURO CİRO 

     MasterCard Avrasya Genel Müdürü Özlem İmece ise 10 yılda MasterCard kartları ile Türkiye'de toplam 2 milyar adet işlem gerçekleştirildiğini, 100 milyar Euro ciro elde edildiğini ve pazar payında 10 yılda 6.5 kat büyüme olduğunu bildirdi. 
     10 yıl önceki işlemlerin bugün 1.5 günde yapıldığını anlatan İmece, 10. yılın sonunda MasterCard kartları ile günde 1.5 milyon, dakikada ise 1.000 işlem gerçekleştiğini, günde milyon, dakikada 37 bin Euro harcandığını belirtti. 
     İmece, 1993-2003 yılları arasındaki kart sayısının 22 kat, cirolarda 107 kat, işlemde ise 240 kat artış kaydedildiğini söyledi. 
     Geçtiğimiz 2 yıl boyunca Türkiye'de verilen her 10 karttan 9'unun MasterCard markası taşıdığını ifade eden İmece, ''Bugün Türkiye'yi ödeme sistemlerinde dünyada ve Avrupa'da gıpta ile bakılan bir hale getirdik'' dedi. 
     MasterCard Türkiye'nin en büyük rakibinin nakit harcamalar olduğunu, harcamaların yüzde 87'sinin hala nakitle gerçekleştirildiğini anlatan İmece, ''Nakitin azaltılması için çalışmalar yapıyoruz. Nakit kullanımını yüzde 40-50'lere düşürmek istiyoruz'' diye konuştu. 
     
     RAKAMLARLA MASTERCARD 

     MasterCard 2. çeyrek sonuçlarına göre, MasterCard kredi kartları ile yapılan dünyadaki işlemlerin yüzde 2.8'i, MasterCard cirosunun da binde 8.4'ü Türkiye'de gerçekleşiyor. 
     Verilen bilgiye göre, MasterCard'lar ile son 12 ayda 19.4 milyar Euro para harcandı. 2003 yılı Haziran sonu itibariyle Türkiye'deki MasterCard ve Maestro kart toplamı 26.9 milyona ulaştı. 
     Halen MasterCard kredi kartı ve Maestro banka kartı 5 bin noktada kabul görürken 11 bin ATM'de işlem yapılabiliyor. 
     MasterCard Türkiye'de 8.5 milyon kart ile kredi kartında yüzde 50.4, banka kartında 18.4 milyon Maestro kart ile yüzde 60 pazar payına sahip bulunuyor. 
     Toplantıda, MasterCard Türkiye Ofisi için hazırlanan 10. yıl filmi de izlendi. 
     
</TEXT>
</DOC>
