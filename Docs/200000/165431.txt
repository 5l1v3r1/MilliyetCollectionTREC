<DOC>
<DOCNO> 165431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur06.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks otomobil fiyatına Arap atı... 
</HEADLINE>
<TEXT>

     Tarım İşletmeleri Genel Müdürlüğü'ne TİGEM bağlı Karacabey Tarım İşletmesi'nde yetiştirilen 41 safkan Arap atı satışa sunuldu. Geçen yıllara oranla fiyatların düşük olduğu satışta, 76 milyar liradan alıcı bulan ''Mansızcan'' adlı tay, rekor kırdı. 
     Karacabey Tarım İşletmesi'nde gerçekleştirilen satışlar için jandarma geniş güvenlik önlemleri aldı. Şanlıurfalı atseverlerin ağırlıkta olduğu katılımcılar, ancak silah kontrolünden geçirildikten sonra satışın yapıldığı alana girebildi. 
     İşletmede yetiştirilen 1-2 yaşındaki 41 tay, özel olarak hazırlanan ve mankenlerin üzerinde yürüdüğü podyumları andıran bir yeşil alanda meraklılarının karşısına çıktı. Açık artırma usulüyle yapılan satışlarda, en yüksek değeri 76 milyar lirayla ''Mansızcan'' adlı tay buldu. 
     ''Mansızcan''ı, Türkiye Jokey Kulübü Başkanı Ömer Faruk Girgin satın alırken, diğer taylar, 14-60 milyar lira arasında değişen fiyatlarla satıldı. 
     Bu arada, Beşiktaş'ın milli futbolcusu Sergen Yalçın'ın ilk göz ağrısı olan ve yarıştığı dönemlerde hipodromların tozunu atan ''Sergen''in tayları da satışa sunuldu. 
     ''Sergen''in babası olduğu taylardan ''Hakşen'' 29 milyar liradan satılırken, ''Mircihan'' 28 milyar liradan alıcı buldu. 
     
     ''EKONOMİK KRİZ, YARIŞ SAHALARINI DA ETKİLEDİ'' 
     Karacabey Tarım İşletmesi Müdürü İsmail Karataş, TİGEM bünyesinde at yetiştiriciliğinin, Karacabey ile birlikte Eskişehir ve Malatya Sultansuyu'nda yapıldığını söyledi. 
     Tay satışlarından 1 trilyon liranın üzerinde gelir elde ettiklerini dile getiren Karataş, ''Ekonomik kriz, yarış sahasını da etkiledi. Geçen yıl tayların ortalama fiyatı 37 milyar lira civarında gerçekleşmişti. Şimdiki satışta ise bu rakam 25 milyar lira civarında oldu. Yine de elde ettiğimiz gelirden memnunuz'' dedi. 
     
</TEXT>
</DOC>
