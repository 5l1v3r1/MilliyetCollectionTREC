<DOC>
<DOCNO> 174817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan kaçanlar terörist saldırıiçin geri dönüyor... 
</HEADLINE>
<TEXT>

     Irak'taki Amerikalı sivil yönetici Paul Bremer, savaş sırasında Irak'tan kaçan yüzlerce aşırı dinci militanın ''terörist saldırılar'' düzenlemek amacıyla geri döndüklerini söyledi. 
     Bremer, The New York Times gazetesine yaptığı açıklamada, ABD'nin Irak'taki savaş sırasında yok etmeye çalıştığı, Ensar El İslam adlı aşırı dinci Müslüman terör örgütüne bağlı yüzlerce militanın İran'a kaçtıktan sonra büyük çaplı çatışmaların sona ermesinin ardından tekrar ülkeye döndüklerini belirtti. 
     Bremer, Bağdad'daki Ürdün Büyükelçiliği'ne yapılan ve 17 kişinin hayatını kaybetmesiyle sonuçlanan bombalı saldırıdan sonra gazeteye verdiği demeçte şunları kaydetti 
     ''Başlangıçta içgüdülerim bana bu saldırının dışarıdan birileri tarafından yapıldığını söylüyordu. Ancak bana, ele geçirilen eski rejime bağlı bazı kişilerin Irak gizli servisi Muhaberat'ın gelişmiş bombalı saldırılar düzenlemek konusunda uzmanlaşmış bir bölümünün bulunduğunu ve bombalı saldırıda kullanılan tekniğin çok iyi bilindiğini söylediler.'' Ensar El İslam veya diğer militan örgütlerin de, eylemi gerçekleştiren eski Baas partisi mensuplarına araba içine bomba yerleştirme konusunda eğitim vermiş olmalarının da mümkün olduğunu belirten Bremer, Amerikan istihbaratının Ensar El İslam örgütünün ülkede geniş çaplı terörist saldırılar planladığını öğrendiğini belirtti. 
     Bremer ''Bu yüzden etrafta kabarık sayıda Ensar militanları olduğu sürece bu saldırıya benzer saldırıların düzenleneceği gerçeğine karşı oldukça uyanık olmalıyız'' dedi. 
     Gazete'de yeralan yazıda, Bremer'in El Kaide örgütünün de Irak'ta bulunması ihtimalinin bulunduğunu işaret ettiği, ancak buna ilişkin kesin delillerin bulunmadığını ifade ettiği belirildi. 
     Geçmişte geniş çaplı saldırılar düzenlemiş olan Ensar El İslam örgütünün özellikle kaygı kaynağı olduğunu kaydeden Bremer, gerilla saldırılarından korunmanın temel stratejisinin, yeni istihbarat sağlamak için bastırmak ve saldırılar hazırlık aşamasındayken baskınlar düzenlemek olduğunu sözlerine ekledi. 
     
</TEXT>
</DOC>
