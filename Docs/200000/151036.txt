<DOC>
<DOCNO> 151036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo31.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi 'Ponpon Kızlar' CSKA Moskova'nın... 
</HEADLINE>
<TEXT>

     Basketbolda Erkekler Avrupa Ligi'nin 2. tur gruplarında mücadele eden takımlar arasında yapılan ''en iyi 'ponpon kızlara' sahip takım'' anketinde, Rusya'nın USH CSKA Moskova takımının maçlarında gösteriler yapan ''Red Foxes'' grubu birinciliği kazandı. 
     Ligin resmi internet sitesinde taraftarlar arasında yapılan ankette, 6 bin oy kullanıldı. Oyların 1812'sini alan ''Red Foxes'' grubu birinciliği elde ederken, bu ekipten yalnızca 9 oy eksik alarak 1803 oy toplayan Litvanya'nın BC Zalgiris Kaunas takımının gösteri ekibi ''Klaipedas Üniversitesi Grubu'' da ikinciliği elde etti. 
     Ankette 3. sırayı, Slovenya'nın Union Olimpija Ljubljana takımının ''ponpon kızları'' olan ''Dragon Ladies'' grubu, 1739 oyla alırken, Almanya'nın Alba Berlin EV takımının ekibi ''Alba Dance Team'' de 587 oyla 4. oldu. 
     Ankette birinciliği elde eden ''Red Foxes'', kurallara göre 9-11 Mayıs tarihleri arasında İspanya'nın Barcelona kentinde düzenlenecek ligin ''Dörtlü Final'' maçlarının resmi gösteri ekibi unvanını kazandı. ''Dörtlü Final'' maçları sırasında seyircilere çeşitli danslar ve şovlar sunacak olan ''Red Foxes'', bir anlamda ''Dörtlü Final''de yer alacak USH CSKA Moskova'nın başarısı için de ter dökecek. 
     





</TEXT>
</DOC>
