<DOC>
<DOCNO> 155886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/guncel/gun03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetçi muhtar Haram para keyifli 
</HEADLINE>
<TEXT>

Müteahhitlerle işbirliği yaparak, 'Ne kadar rüşvet, o kadar müsaade' diyen muhtara göre yolsuzluk yapmak bir meziyet 
     SÜHEYLA GÖZDERELİLER DHA 

     Marmara depreminde yüzlerce kişiye mezar olan yazlıklarının bulunduğu araziyi görevini kötüye kullanarak Veli Göçer'e sattığı gerekçesiyle hakkında onlarca dava açılan ve cezaevine giren eski Çınarcık Kocadere Köyü Muhtarı Ömer Dursun, "Haram para çok keyifli yeniyor" dedi. 1989 - 1994 arasında muhtarlık yapan ve birçok kez cezaevine giren Dursun, idareciler için rüşvet ve rantın kaçınılmaz olduğunu belirterek, şu itiraflarda bulundu 
     
     Tapular vekilden 
     "Köyün önce dağlarını, tarihi çınarlarını, ardından da topraklarını ve taşlarını sattım. 650 bin metrekare. İlk defa ormana tapu çıkardım ve sattım. Tabii rüşvetle. Tapulara kırmızı kurdele takıp bir milletvekiline dağıttırdım. Köyün merasını tapuladım, sahile indim. Baktım çok para var, başladım satmaya. Kıyıları, denizi, kumu sattım. Müteahhitlerle işbirliği yaptım. Taban alanıymış, kat sayısıymış hiç önem vermedim. Ne kadar rüşvet o kadar müsaade. Adam 10 kat yapacakmış ondan gökyüzünü kıskanacak halim yok ya. Depremmiş, zeminmiş bunlar önemli değildi. Çünkü, müteahhit yapıyor, müşteri alıyor, ben yolumu buluyorum. Herkes memnun." 
     
     Ödülüm İller Bankası 
     "Rüşvet almak, yolsuzluk yapmak meziyettir. Ben uzmanım. Siz beceremezsiniz. Rüşvetin belgesi mi olur Bende olur. Beni bir de önemli yerlere getirdiler. Örneğin Türkiye Muhtarlar Derneği Yönetim Kurulu'na ve İller Bankası Genel Kurul Üyeliği'ne seçildim. İstanbul'dan tek ben. Birçok insan benim yüzümden cezaevine girdi. Meğer küçük köy muhtarlığı ne büyük şeymiş. En küçük işler için bile rüşvet teklif ediyorlar. Nasılsa koca bankayı soyan da aynı maddeden yargılanıyor. Televizyonlarda dürüstlükle ilgili programlara çıktım. 'Temiz Eller' gibi. Almanya'da ARD1 kanalı benimle ilgili belgesel program yapıyor. Çocuklarımın bazı olayları öğrenmesini istemiyorum. Herkesten özür dilerim." 
     

</TEXT>
</DOC>
