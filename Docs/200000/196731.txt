<DOC>
<DOCNO> 196731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spoz1.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Madem ki Türk'sün 
</HEADLINE>
<TEXT>

   Kritik ERCAN GÜVEN 

   
   Letonya deyip geçmeyin... Adamlar Leton değil beton. Her türlü iklim şartında, her çeşit psikolojik baskı altında, akıllarına kazıdıkları taktiği kaslarının elverdiği kadar koyuyorlar ortaya. Kenarları sıkı sıkı kapatıyorlar. Saha çizgileri içindeki her santimetrekarede pres yapıyorlar. Fırsatını bulunca rüzgar gibi iniveriyorlar bizim kaleye. Hele o Rimkus mu ne .. 
   Adamlarda, bizde ne eksikse o var. 
   Bilemiyorum federasyon başkanları önüne gelene kalayı basıyor mu ama, hocaları pekala doğru takım kurabiliyor. Futbolcular ülkelerinin formasına hakettiği önemi veriyor. Oynadıkları oyuna saygı duyuyor Letonyalılar. Henüz şöhrete ve paraya doymamışlar. İhtiyarlamamışlar. Laubalileşmemişler. Portekiz, elbette onların hakkı. Bizim zavallı durumumuzu anlatan tribündeki bir pankarttı 
   "Madem ki Türksün göster ürksün" .. 
   Böyle disiplinle takım oyunu oynayanlara karşı ne yapmalıydı Türkiye Klasik Türk taktiği. Kişisel yetenek ve işlek zeka ile rakibi bozma. Sahada bir Tümer vardı ki, sanki Sergen'in küçük kardeşi. Hem kendini hem topu sık sık sızdırdı Letonya defansı arasından Tümer. Aslında ilk gol de Tümer'in ensesindeki İbrahim'i takip edebilme maharetiyle gerçekleşmişti. Sonra topu iştahla zevkle coşkuyla oynayan Nihat. Kafayı çalıştıran Emre... Türkiye şartlarında yakalanamayan İbrahim, Leton akciğerleriyle başedip bu ekibe katılabilseydi tam olacaktı ama... 
   İkinci yarıda Portekiz'e gitmeye iyice niyetlenen ve Türk ceza alanında dolaşan Letonları durdurmak için Şenol Güneş, Tümer'i feda edip Gökdeniz'i aldı ve maçın kaderine noktayı koydu. Hakan'dan bir gol ve Euro 2004'e gittik... İki dakika sonra geri döndük. Sonra gerisin geri. Kendi içimize ... Kavgaya... Tartışmaya ve kaosa. 
   Helal olsun Letonya'ya. 
   
   
</TEXT>
</DOC>
