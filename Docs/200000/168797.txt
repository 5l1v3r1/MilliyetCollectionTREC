<DOC>
<DOCNO> 168797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur04.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüze uğrayan kız ilaçla uyutulmuş.. 
</HEADLINE>
<TEXT>

     Ayşegül KÜTÜK- Serhan BÜLBÜL EDİRNE, DHA . 
     EDİRNE'de 17 yaşındaki bir kıza arkadaşının tecavüz etmesini yatak odasına kurduğu kamerayla kaydetmekle suçlanan AKP Edirne Milletvekili Ali Ayağ'ın 17 yaşındaki liseli oğlu M.A. halen yakalanamazken tecavüz görüntülerinde Ü.K.'nin ilaçlı suyla uyuşturulduğu da ortaya çıktı. 
     Geçen yıl meydana gelen tecavüzün elden ele dolaşan görüntü CD'leri yatak odasında genç kıza hazırlanan tuzağı gözler önüne seriyor. CD izlendiğinde, ilk önce açık olan kameranın yatak odasına kurulduğu anlaşılıyor. Ardından tecavüzü gerçekleştirmekle suçlanan 18 yaşındaki Haydar Türker Demirhan ve evine getirdiği kız arkadaşı Ü.K. arka arkaya yatak odasına giriyor. Elinde bir su bardağı olan Ü.K., suyu içiyor. Genç kız aradan 10 dakika geçtikten sonra başının ağrıdığını ve kendisini halsiz hissettiğini söylüyor. Bunun üzerine Demirhan, "Neden başın ağrıyor biliyor musun Senin içtiğin suya ilaç attım'' karşılığını veriyor. 
     Görüntülerin ilerleyen bölümlerinde ise Ü.K., cinsel ilişki kurmak isteyen Haydar Türker Demirhan'dan kendisini bırakmasını istiyor. Ancak Demirhan, zaman zaman genç kıza zor kullanıyor ve aralarında sert tartışmalar yaşanıyor. Görüntülerde genç kızın sanığa tokat attığı da görülüyor. Bir ara yatak odasından çıkan çiftin geçtiği salonda neler yaşandığı bilinmezken yeniden zorlanarak yatak odasına sokulan Ü.K'ye erkek arkadaşı Haydar Türker Demirhan tecavüz ediyor. Tecavüzü, iddiaya göre eve kamera getiren AKP'li vekil oğlu M.A ile C.R.G de görüntülüyor. 
     
     DİĞERLERİ YAKALANDI, M.A. FİRARİ 

     Olayla ilgili olarak Haydar Türker Demirhan ve C.R.G. yakalanarak tutuklanırken, M.A ise halen bulunamadı. Tecavüz görüntülerini kopyalayan E.B ve F.H de yakalanarak tutuksuz yargılanmak üzere serbest bırakılmıştı. 
     Cumhuriyet Savcılığı'nın yakalama kararı çıkardığı M.A'nın, AKP Milletvekili olan babası Ali Ayağ tarafından da adalete teslim edilmemesi kentte tepkilere neden oldu. Milletvekili Ali Ayağ'ın firardaki oğlunu Jandarma'nın yakalamaması için İstanbul'da gizlediği iddiaları ortaya atıldı. 
     Olayın ortaya çıktığı salı günü "Ben oğlumun bu olaya karıştığı kanaatinde değilim. Adalete saygılıyım, yarın oğlumu teslim edeceğim'' diyen Ali Ayağ, aradan üç gün geçmesine karşın oğlunu ulaşamadığını söyledi. Baba Ayağ, mecliste önemli yasaların görüşüldüğünü ve komisyonlarda görev aldığını ifade ederek, "Ben de oğluma ulaşamıyorum. Bulsam hemen adalete teslim edeceğim. Oğlum cep telefonunu kapatmış'' dedi. 
     Tecavüz olayını gizlice kameraya aldığı gerekcesiyle tutuklanan C.R.G.'nin ailesi ise avukat aracılığıyla tutukluluk halinin kaldırılması için Asliye Ceza Mahkemesi'ne itirazda bulundu. Mahkeme, itirazla ilgili kararını 14 Temmuz Pazartesi günü verecek. Tecavüz suçlamasıyla tutuklanan Haydar Türker Demirhan için ise itirazda bulunulmadı. 
     
</TEXT>
</DOC>
