<DOC>
<DOCNO> 166214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo08.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Cordoba haklı ancak önce bizimle görüşmeliydi 
</HEADLINE>
<TEXT>

     Beşiktaş Teknik Direktörü Mircea Lucescu, İngiltere'nin Arsenal takımının, kalecileri Oscar Cordoba'ya talip olmasının normal olduğunu, ancak bu kulübün önce kendileriyle görüşmesi gerektiğini söyledi. 
     Mircea Lucescu, BJK Nevzat Demir Tesisleri'nde yapılan antrenman sonrası basın mensuplarına yaptığı açıklamada, Cordoba'nın bonservisinin Beşiktaş'ta olduğunu ve 1 yıl daha sözleşmesinin bulunduğunu hatırlatarak, ''Arsenal'ın Cordoba'yı istemesi çok normal, çünkü iyi bir kaleci. Ancak önce gelip Beşiktaş ile konuşmalıydılar'' dedi. 
     Cordoba'ya da hak verdiğini kaydeden Rumen çalıştırıcı, ''33 yaşında ve kariyerini İngiltere'de sürdürmek istemesi gayet doğal. Ancak geçen sezon Türkiye'de gösterdiği performansla milli takıma seçildi. Beşiktaş da O'nun kariyerine çok şeyler kattı. Bu olayın sonunu ben de merak ediyorum'' diye konuştu. 
     
     İYİ BİR KADRO KURDUK 

     Lucescu, yeni sezon için iyi bir kadro kurduklarını, ihtiyaçları ve bütçeleri doğrultusunda transfer yaptıklarını söyledi. 
     ''Beckham'ın gelmesini ben de isterim ama bu kadar zengin bir takım değiliz'' diyen Lucescu, bir yabancı transfer haklarının bulunduğunu ve bu konuda aceleci davranmayacaklarını bildirdi. 
     Kampta takımı izleyip yabancı oyuncu transferinde ona göre karar vereceklerini anlatan Rumen çalıştırıcı, ''1 Eylül tarihine kadar zamanımız var. Tek kontenjanımız olduğu için çok dikkatli ve seçici olacağız'' diye konuştu. 
     
     HAGI'YE SEVİNDİM 

     Lucescu, Gheorghe Hagi'nin Bursaspor'un teknik direktörlüğüne getirilmesine çok sevindiğini söyledi. 
     Hagi'nin Türk futboluna çok şeyler verdiğini kaydeden Lucescu, ''Şimdi Türkiye'ye farklı bir konumda geldi. O'na sahip çıkılması ve destek olunması gerekiyor. Ben Hagi'nin başarılı olacağına inanıyorum. Ancak sabredilmesi gerek'' dedi. 
     
</TEXT>
</DOC>
