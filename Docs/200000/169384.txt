<DOC>
<DOCNO> 169384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur23.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Karadeniz'de ciddi petrol yatakları var" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Karadeniz'de ciddi manada petrol yatakları olduğunu inanıyoruz'' dedi. 
     Ak Parti İl Kongresi'ne katıldıktan sonra geceyi Ordu'da geçiren Güler, ilden ayrılmadan önce bakanlık çalışmalarıyla ilgili açıklamalarda bulundu. 
     Türkiye'deki maden yataklarının araştırılması için Japonlarla ortak bir çalışma yürütüldüğünü belirten Güler, proje kapsamında Ordu'nun da bulunduğunu söyledi. 
     Ulubey ilçesi Akoluk yöresinde altın olduğu yönünde bulgular elde edildiğini kaydeden Güler, ''Ruhsatı alındı, MTA tarafından sondaj çalışmalarına önümüzdeki günlerde başlanacak'' dedi. 
     Karadeniz'deki yeraltı zenginlikleriyle ilgili çalışmalara büyük önem verdiklerini ifade eden Güler, şunları kaydetti 
     ''Karadeniz'de ciddi manada petrol yatakları olduğuna inanıyoruz. 15 Temmuz'dan itibaren Sismik gemisi araştırma çalışmalarına başlayacak. Ayrıca Karadeniz'in dibinde 2 bin 200 metrede bulunan kaba hidratların da enerjiye çevrilmesi projesi var. Japonlar bu çalışmayı yapıyorlar. 2010 yılında bunu kullanacaklar. Biz de bu tür bir çalışmanın içindeyiz.'' Ordu'da 25 adet turizme açılabilir mağara belirlendiğini de bildiren Güler, bu konuda MTA'nın çalışmalarını sürdürdüğünü, çalışmaların ardından mağaralarla ilgili bir kitapçık hazırlanarak bu yerlerin turizme açılmasının planlandığını söyledi. 
     
</TEXT>
</DOC>
