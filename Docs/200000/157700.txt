<DOC>
<DOCNO> 157700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/dunya/dun04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkıldı, Beyaz Saray'ı bırakıyor 
</HEADLINE>
<TEXT>

     WASHINGTON Milliyet 

     Bush yönetiminin dünya çapında en tanınan ve sesi en çok işitilen üyelerinden biri, gemiyi terk ediyor. Beyaz Saray Sözcüsü Ari Fleischer, temmuz ayında görevinden istifa ederek özel sektöre geçeceğini bildirdi. Fleischer, kararının gerekçesini, "Politika ve hükümet hizmeti dışında başka bir şey yapmadan geçen 21 yıldan sonra, artık kendi adına konuşmalar yapmak ve kitap yazmak istediğini" söyleyerek açıkladı. İstifa kararının kendisine ait olduğunu ve bunu cuma günü Başkan Bush'a aktardığını bildiren Fleischer, Başkan'ın "kendisini alnından öperek" tepki verdiğini anlattı. Fleischer, zamanlamayla ilgili, Bush'un yazdan itibaren 2004 seçimleri için kampanyayı başlatacak olmasının da rol oynadığını, kampanya başladıktan sonra ayrılmanın "yanlış anlaşılabileceğini" belirtti. 
     

</TEXT>
</DOC>
