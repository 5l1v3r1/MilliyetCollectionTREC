<DOC>
<DOCNO> 170970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo19.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü maç biletleri artık Biletix'te... 
</HEADLINE>
<TEXT>

     Ankaragücü'nün maç biletleri artık Biletix tarafından satılacak. 
     Biletix-MKE Ankaragücü Futbol Kulübü arasındaki işbirliğiyle Ankaragücü maç biletleri, bundan böyle online olarak, telefonla veya biletix satış noktaları üzerinden satılabilecek. 
     Ankaragücü taraftarları gelecek sezondan itibaren, takımlarının 19 Mayıs Stadı'nda yapacağı tüm futbol karşılaşmalarının biletlerini www.biletix.com sitesinden, çağrı merkezinden veya Kızılay, Tunalı Hilmi ve Bilkent Üniversitesi'ndeki Dost kitabevleri Biletix satış noktalarından, kredi kartıyla veya nakit ödemeyle alabilecekler. 
     Biletix sistemini tüm yurt genelinde yaymak istediklerini belirten Biletix Genel Müdürü Ali Abhary, ''Anadolu takımlarına destek vermeye Türkiye Süper Ligi'nin güçlü takımlarından MKE Ankaragücü Futbol Kulübü ile başlamaktan büyük gurur duymaktayız'' dedi. 
     MKE Ankaragücü Futbol Kulübü Yönetim Kurulu Üyesi Aziz Köklü ise Biletix ile yaptıkları anlaşmanın, bilet alımlarında büyük kolaylık sağlayacağını ifade ederek, ''Biletix-MKE Ankaragücü ile bilet satış anlaşması, futbol kulübümüzün profesyonelleşmesinde önemli bir girişimdir'' diye konuştu. 
     Ankara bölgesindeki satış noktalarını hızla artırmayı planlayan Biletix'in, İstanbul'da 12, Ankara ve İzmir'de 3'er tane olmak üzere toplam 18 satış noktası bulunuyor. 
     
</TEXT>
</DOC>
