<DOC>
<DOCNO> 181634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/yazar/cemal.html </URL>
<DATE> 2003/09/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cami duvarı 
</HEADLINE>
<TEXT>

   
   Soru PKK - KADEK yeniden şiddet ve teröre dönerse ne olur Kimleri memnun eder 
   1 PKK - KADEK içinde terörü tümüyle hayat tarzı olarak benimsemiş şahinler, fanatikler bundan mutlu olur. 
   2 Türkiye'de demokrasi ve insan haklarını tehlike sayan, Türkiye'nin Avrupa Birliği yolunu kösteklemeyi milli vazife olarak gören bizim şahinler sevinçle ellerini ovuştururlar. 
   Bir başka deyişle 
   Terör ve şiddet şahinlere yarar. 
   Kime yaramaz 
   Başta Güneydoğu'da yaşayanlara. 
   Çünkü 1999'dan beri Güneydoğu'da silahlar neredeyse sustu. Hayat birçok bakımdan hızla normalleşiyor. İster Kürt kökenli vatandaşlarımız, ister Türkiye Kürtleri deyin, büyük çoğunluk uzun yıllardır ilk kez barış ve huzuru günlük yaşantılarında tatmaya başladı. 
   Ayrıca, demokratik hukuk devleti yolunda adımların atıldığı, Kürt kimliğinin, Kürt dilinin tanınmasıyla ilgili reformcu hamlelerin yapıldığı, Türkiye'nin AB'ye yaklaştığı bir dönemde terör ve şiddet için düğmeye basmak, iyi bilin ki, bölge insanının canını bin kere daha fazla sıkar. 
   Kimse o günleri istemiyor. 
   İki ateş arasında kalmaktan çok canı yandı insanların çünkü... 
   Peki ya Amerika 
   Irak'ta başı yeterince dertte olan, Türkiye'nin de askeri desteğine gerek duyan Amerika bir de PKK ile uğraşmak istemez. PKK'nın şiddet eylemlerini başlatmasıyla Türkiye'nin Kuzey Irak'a daha çok müdahale etmek isteyeceğini, bu yüzden kendisinin baskı altında kalacağını bilir çünkü... 
   Ya Iraklı Kürtler 
   Talabani ve Barzani de PKK'nın şiddete kalkışmasının Türkiye'yi Kuzey Irak'a daha çok çekeceğini, bu yüzden pişmiş aşa su katacağını gayet iyi bilirler. 
   Şiddet, Avrupa'da da fazla yüz bulmaz, tersine PKK'nın marjinalleşmesini hızlandırır. 
   Türkiye'ye gelince... 
   Şu kadarı söylenebilir 
   PKK çok daha sert bir tokadı, çok daha büyük bir kamuoyu desteğiyle yer. 
   Bu böyle biline... 
   Türkiye, adına ister Güneydoğu ister Kürt sorunu deyin, bu konuda yeni bir 'beyaz sayfa'yı büyük bir iyi niyetle açmaya çalışıyor. 
   Ecevit koalisyonu döneminde kapısı aralanan bu yolda bugünkü AKP hükümeti de ciddiyetle yürüyor. 
   Bu zor bir süreç. 
   Netameli bir süreç. 
   İnce uzun bir yol... Bu reformcu süreci baltalamaya kalkışmak, bu ülkede barış ve huzuru dinamitlemekle eş anlamlıdır. Türkiye on beş yıl boyunca şiddet ve terörden çok çekti. Artık o günleri unutmak istiyor. 
   Barış unutmadan gelmez 
   Şiddet çıkmaz sokaktır. 
   Doğru olan 'siyaset'tir. 
   Demokrasi oyunudur. 
   Politika meydanında oyunu kuralına göre oynamaktır doğru olan. Türkiye ancak böyle normalleşir. Bütün vatandaşlarını, Kürdünü de, İslamcısını da demokratik rejimle bütünleştirerek, oyunu kuralına göre oynayarak rahatlar Türkiye... 
   Öteki yollar selamete çıkmaz 
   Kimse aklını ekmek peynirle yemesin. 
   Daha günlük deyişle 
   Kimse cami duvarına şey etmeye kalkışmasın 
   
      
   
</TEXT>
</DOC>
