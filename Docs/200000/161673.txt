<DOC>
<DOCNO> 161673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun28.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran UAEA'nın raporu işbirliği yaptığımızı gösteriyor... 
</HEADLINE>
<TEXT>

     İran, Uluslararası Atom Enerjisi Ajansı'nın UAEA bu ülkenin nükleer programına ilişkin raporunun, ajansla işbirliği yaptıklarını ortaya koyduğunu bildirdi. 
     İran Atom Enerjisi Örgütü sözcüsü Halil Musavi, Reuters'a yaptığı açıklamada, ''Bu rapor da, ajansın diğer raporları gibi yasal hususlara uygun ve İran Atom Enerjisi Örgütü'nün UAEA ile temaslarında şeffaf olduğunu gösteriyor'' dedi. 
     ABD'nin bu konudaki tutumunu, İran'a karşı ''siyasi bir propaganda'' olarak değerlendiren Musavi, ''ABD İran'a yönelik iddialarını tekrarlıyor. Bu tür iddiaları yinelemek onları kanıtlayabileceğiniz anlamına gelmez'' diye konuştu. 
     Musavi, UAEA Başkanı Muhammed El Baraei'nin, 16 Haziran'da Viyana'da ajans yöneticilerine sunacağı rapor için, ''Bu konudaki tepkimizi, 16 Haziran'da UAEA yöneticilerine resmi açıklama göndererek göstereceğiz'' dedi. 
     Musavi, Nükleer Silahların Yayılmasının Önlenmesi Anlaşması'na NPT uyacaklarını ve UAEA ile işbirliğini sürdüreceklerini de kaydetti. 
     ABD Dışişleri Bakanlığı sözcüsü Richard Boucher, İran'ın nükleer programının ve UAEA'nın bu ülkenin nükleer güvenlik anlaşmasının yükümlülüklerini yerine getirmediğine ilişkin raporunun endişe verici olduğunu söylemişti. 
     
</TEXT>
</DOC>
