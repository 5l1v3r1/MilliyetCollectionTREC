<DOC>
<DOCNO> 162693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko14.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enka, yurt dışına 150 binden fazla çalışanını gönderdi... 
</HEADLINE>
<TEXT>

     Enka'nın yurtdışına gönderdiği eleman sayısı 150 bini aştı. 
     Enka Onursal Başkanı Şarık Tara, 17 Haziran'da Balmumcu'daki Enka merkez binaları önünde yapılacak törenle 150 bin 21'inci elemanını yurtdışına uğurlayacak. 
     17 Haziran'da gönderilecek 27 kişilik kafileden 7'si Hırvatistan otoyol projesinde, 13'ü Moskova Ram 12 projesinde, 2'si Moskova Himki projesinde ve 5'i de Moskova otel projesinde görev yapacak. 
     Yurtdışına 1972 yılında açılan Enka, ilk yurtdışı kafilesini Libya'ya göndermişti. 
     Enka'nın Rusya ve Hırvatistan şantiyesine göndereceği kafileyle 1972-2003 yılları arasında yurtdışındaki 17 ülkeye gönderilen işçi ve personel sayısı 150 bin 21'e ulaşacak. 
     
     EN ÇOK İŞÇİ RUSYA'YA GÖNDERİLDİ 
     Bu kişilerin ülkelere göre dağılımı şöyle Almanya 197, Beyaz Rusya 12 bin 435, Cezayir 133, Irak 14 bin 911, Kazakistan 8 bin 969, KKTC 230, Libya 36 bin 879, Rusya 44 bin 299, Suudi Arabistan 27 bin 47, Ürdün 2 bin 318, Arnavutluk 89, Azerbaycan 705, Etiyopya 456, Hırvatistan 5, Ukrayna 6, Hollanda 269 ve Kosova 13. 
     Yurtdışında çalışan personel ve işçiler, Türkiye'ye 1.5 milyar dolar döviz getirdi. 
     Tespitlere göre, yurtdışından dönen elemanların büyük bir çoğunluğu kendi işlerini kurdu. Dükkan, tamirhane, ofis, lokanta, taksi, traktör, kamyon sahibi oldular ya da kazandıkları inşaat tecrübesiyle taşeronluk yaptılar. Böylece başkalarına da iş imkanı yarattılar. 
     Yurtdışında çalışan Enka personeli ve işçisinin hiçbir suç olayına karışmadığı kaydedilen açıklamada, ''Enka, yurt ekonomisine yaptığı bu katkıdan dolayı iftihar etmektedir'' denildi. 
     
</TEXT>
</DOC>
