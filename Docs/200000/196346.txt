<DOC>
<DOCNO> 196346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko09.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB, eski başkan Bayar hakkında suç duyurusunda bulundu... 
</HEADLINE>
<TEXT>

     Özelleştirme İdaresi Başkanlığı ÖİB , eski ÖİB başkanlarından Uğur Bayar hakkında suç duyurusunda bulundu. 
     Edinilen bilgiye göre, İdare, eski başkanlardan Uğur Bayar'ın Tekel ihalesinde sigara şirketi BAT'a danışmanlık yaptığı haberleri üzerine harekete geçti. 
     Savcılığa yapılan müracaatta, bazı gazetelerde çıkan haberlere atıfta bulunularak, bu durumun kamu kurum ve kuruluşlarından ayrılan kişilerin görev almalarını düzenleyen 21 sayılı kanuna aykırı olduğu belirtildi. 
     Kanunda kamu kurum ve kuruluşlarından ayrılanların 3 yıl içerisinde görev alanına giren bir görev alamayacağı, taahhüde giremeyeceği ve komisyon alamayacağının belirtildiği ifade edilerek, Bayar ve İdare'de Proje Grup Başkanı olarak görev yapmış olan Aysun Cengiz hakkında suç duyurusunda bulunuldu. 
     Savcılığa yapılan müracaatta adı geçenler hakkında iddianın incelenmesi, doğru ise 21 sayılı kanuna göre işlem yapılması istendi. 
     Öte yandan, anlaşmanın içeriğinin bilinmediği vurgulanırken, söz konusu yasaya aykırı davrananların 6 aydan 2 yıla kadar hapisle cezalandırılması öngörülüyor. 
     
</TEXT>
</DOC>
