<DOC>
<DOCNO> 195921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo08.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme saldıran 9 futbolcuya 46 maç ceza 
</HEADLINE>
<TEXT>

     Birinci Amatör Küme A Grubu'nda mücadele eden Huğluspor, Maliyespor ile oynanan maçta hakeme saldıran 9 futbolcusunun toplam 46 maç ceza alması nedeniyle zor günler yaşıyor. 
     İki hafta önce Maliyespor ile yapılan maçı 3-2 yenik sürdüren Huğlusporlu futbolcular, karşılaşmanın 70. dakikasında hakem Bahadır Demircan'ın çaldığı düdüğe itiraz ettiler. 
     Futbolcuların itirazlarının ''hakeme fiili müdahaleye'' varması üzerine hakem Demircan, maçı tatil etti. Tertip Komitesi ise olayda suçlu gördüğü Huğluspor'u hükmen mağlup sayarak, takımın daha önce aldığı 3 puanın da silinmesine karar verdi. 
     Hakeme saldırdıkları ve hakaret ettikleri gerekçesiyle Huğlusporlu 9 futbolcu da tedbirli olarak İl Disiplin Kurulu'na verildi. 
     İl Disiplin Kurulu, yaptığı değerlendirme sonucunda Huğlusporlu futbolculardan Selçuk Gören ve Mehmet Baler'e 7'şer maç, Gökmen Öztürk ve Mehmet Çekiç'e 6'şar maç, Mehmet Kaynarca'ya 5 maç, Şükrü Soylugan, Mehmet Ceylan ve İsmail Sandal'a 4'er maç, Ali Sulfat'a ise 3 maç ceza verdi. 
     Grubunda lider Beyşehir Belediyespor'un takipçisiyken, 6 puan kaybederek 4. sıraya gerileyen ve takımın iskeletini oluşturan 9 futbolcusundan ayrı kalan sarı-siyahlılar, bundan sonrasının hesabını yapıyor. 
     
</TEXT>
</DOC>
