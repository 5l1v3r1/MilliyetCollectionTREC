<DOC>
<DOCNO> 161835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun12.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam, araştırma yapmış, kimyasal silah üretmemiş" 
</HEADLINE>
<TEXT>

     İngiltere'de yayımlanan The Sunday Times gazetesi, Irak'ın devrik lideri Saddam Hüseyin'e bağlı istihbarat servisinin gizli hücreler ağı aracılığıyla kimyasal ve biyolojik silah araştırmaları yaptırdığını, ancak bu tür silahlar üretmediğini öne süren Iraklı bir üst düzey generalin iddiasına ilk sayfasında yer verdi. 
     Haberde, bu tür laboratuvarların Bağdat'ın içi ve çevresindeki evlerin bodrum katlarında kurulu olduğunu ve ikişer ya da üçer kişilik ekiplerin bu laboratuvarlarda araştırmalar yaptığını kaydeden adı açıklanmayan Iraklı generalin, ''Ancak bunların çalışması sadece teorik düzeydeydi. Amaçsa bu konudaki gelişmeleri takip etmek ve eğer bir gün BM'nin ambargolarının kalkması söz konusu olursa ve bu tür silahları üretme gereği doğarsa buna hazır olmaktı'' dediği belirtildi. 
     ABD'nin kitle imha silahlarının aranması amacıyla kurduğu büyük ekibin çalışmalarına başladığı sırada kendilerine açıklamalarda bulunan bu üst düzey Iraklı yetkilinin, bu kişilerin de hiçbir silah bulamayacakları konusunda iddialı olduğu belirtilen haberde, generalin, ''Herkese meydan okuyorum, Irak'ta kuzeyden güneye gezsinler, hiçbir şey bulamayacaklardır'' dediği bildirildi. 
     Generalin araştırma programının 1996'da faaliyete geçirildiğini ve çalışmaları Muhaberat'ın yürüttüğünü söylediği kaydedilen haberde, bu kişinin ''Emirler doğrudan Saddam'dan geliyordu ve bizim önemine istinaden 'kırmızı emir' dediğimiz türdendi. Bize zaferimizi sürdürmemiz için bu araştırmaların da sürmesi gerektiğini söylüyordu'' yolundaki sözleri aktarıldı. 
     Generalin küçük denemeler yapıldığını söylediği, bunların küçücük odalarda yapıldığını anlattığı da belirtilen haberde, bu yerlerin dışardan bakıldığında asla anlaşılamayacak yerler olduğunun öne sürüldüğü kaydedildi. 
     
</TEXT>
</DOC>
