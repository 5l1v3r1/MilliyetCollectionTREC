<DOC>
<DOCNO> 189651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/dundar.html </URL>
<DATE> 2003/10/19/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Erdoğan'ın sözcük oyunu 
</HEADLINE>
<TEXT>

   
   İnsan biraz da sözcüklerinde gizlidir. 
   Konuşmalarımız bizi ele verir. 
   Söylediklerimiz, aklımızdakini aksettirir tabii söylemediklerimiz, sakladıklarımız da... 
   Hatta Freud'a bakarsanız, "dil sürçmesi" diye bir şey de yoktur onlar ağzımızdan kaçıveren, bilinçaltı tortularıdır. 
   
   Son AKP kongresinden sonra Murat Birsel, Amerikanvari bir çalışma yaptı ve Tayyip Erdoğan'ın konuşmasında hangi sözcüklerin daha çok kullanıldığına bakarak Başbakan'ın "beyin deşifresi"ni çıkarmaya çalıştı. 
   Bilgisayar çağında bunu yapmak kolay aslında... 
   Konuşma metni, hemen partinin web sitesinde yayımlanıyor. Onu bilgisayarınıza alıp bazı sözcükleri - diyelim "din" sözcüğünü ekrana yazıyor ve "Bul" komutu veriyorsunuz. Bilgisayar birkaç saniye içinde, Başbakan'ın konuşmasında kaç kez "din"den söz ettiğini söylüyor size... 
   Murat'ın incelemesinde gerçekten ilginç sonuçlar vardı. 
   Buna göre Başbakan, toplamı 50 sayfa tutan konuşmasında mesela hiç "İslam" sözcüğü kullanmamıştı. 
   "Müslüman" .. 
   O da yok. 
   "Mütedeyyin" 
   Yok. 
   Buna karşın tam 22 kez "Demokrat"lıktan söz etmişti Erdoğan... 
   
   Murat'ın çalışmasından yola çıkarak, bir kıyaslama yapmak istedim. 
   Erdoğan'ın seçim sonrası Meclis'e geldiğinde yaptığı ilk grup konuşmasının metnini aynı "sözcük sınavı"na soktum. 
   Acaba 1 yıl içinde Başbakan'ın kullandığı sözcüklerin hangileri azalmış, hangileri çoğalmıştı 
   1 yıllık iktidar süreci, ona hangi sözcükleri sevdirmiş, hangilerini unutturmuştu 
   Buradan da ilginç birkaç sonuç çıktı 
   O zaman da "Müslüman", "din", "İslam" sözcüklerini hiç kullanmamıştı Erdoğan... 
   1 yıl önceki konuşmada hiç değinilmeyen "Atatürk" sözcüğü kurultayda 1 kez geçmişti. 
   1 yıl önce 3 kez "Avrupa Birliği" derken, bu sefer AB'den 35 kez söz etmişti. 
   Daha önce hiç değinmediği "Amerika"ya 4 kez atıf yapmıştı. 
   Ve "Cumhuriyet"in adını anmayı 3'ten 8'e çıkarmıştı. 
   "Demokrasi" mi 
   1 yıl önce 1 kez kullanmıştı bu sözcüğü son konuşmada ise 12 kez... 
   
   Başbakan'ın dilinin altındaki kelimeler bir değişim alameti sayılabilir mi 
   Bilmem. 
   Ama "İslam"a yaptığı vurgularla hapse düşmüş, seçim kampanyası yürütmüş ve iktidara gelmiş bir Başbakan'ın, 1 yıllık hükümet sürecinin sonunda yaptığı bir konuşmada "İslam"a, "Müslümanlık"a hiç değinmeyip "Avrupa"yı, "Cumhuriyet"i, "demokratlık"ı telaffuz eder hale gelmesi ilginç değil mi 
   Bu yöntemi bir de Erdoğan ile aynı gün kurultay toplayan Devlet Bahçeli'ye uyguladım. Bahçeli'nin "beyin deşifresi" de AKP ile MHP arasındaki farklılığın ipuçlarını veriyordu 
   Mesela Erdoğan konuşmasında 4 kez "Ben" derken Bahçeli bu sözcüğü ağzına dahi almamıştı. 
   Erdoğan tam 73 kez "biz" derken Bahçeli 16 kez "Arkadaşlarım" demeyi tercih etmişti. 
   Ve "Demokrat" sözcüğünü Erdoğan'dan iki kat fazla kullanmıştı. 
   
   Siz siz olun, konuşurken hangi sözcükleri seçtiğinize dikkat edin. 
   Fikirler o sözcüklere tutunarak geliyor ve sizi ele veriyor çünkü... 
   
      
   
   
</TEXT>
</DOC>
