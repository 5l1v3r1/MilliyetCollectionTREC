<DOC>
<DOCNO> 193100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo37.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın sırları bu dergide... 
</HEADLINE>
<TEXT>

     Beşiktaş Kulübü'nün resmi yayın organı ''Beşiktaş'' dergisinin kasım ayı sayısı çıktı. 
     Dergide, İletişim Komitesi Başkanı Prof. Dr. Mete Düren, futbolcular Zago, Ahmed Hassan ve Okan Koç'un röportajlarına yer verildi. 
     Dolmabahçe'yi gezen Zago, dergiye yaptığı açıklamada, ''İstanbul'daki insanlar sıcaklığı ve sempatikliğiyle bana ülkem Brezilya'yı hatırlatıyor. Burada kendimi evde gibi hissediyorum'' derken, Mısırlı futbolcu Ahmed Hassan'ın da evinde eşi Sofia ve iki çocuğuyla görüntülerine yer verildi. Eşi, Ahmed Hassan için ''Ailesine çok düşkündür. Çocuklarıyla oynamayı çok sever. Evde sürekli futbol oynuyorlar. Maçlardan önce sakindir ama takım iyi sonuç alamadığı zaman sinirli olur. Ne kadar çabuk sinirlense de o kadar çabuk sakinleşir'' açıklamasını yaptı. 
     Okan Koç ise Beşiktaş'taki ilk maçında taraftarın karşısında çok heyecanlandığını kaydetti. ''Keşke o 10 dakikayı oynamasaydım'' diyen Okan ''Bir futbolcu için, özellikle ilk kez forma giyiyorsanız 10 dakikada oyuna adapte olmak çok zor. Çok kaliteli bir kadromuz var. Lucescu ile çalışmak da bizim için büyük şans'' dedi. 
     
</TEXT>
</DOC>
