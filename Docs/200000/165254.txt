<DOC>
<DOCNO> 165254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/ekonomi/eko05.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"MADE IN TURKEY" kalite etiketi oluyor 
</HEADLINE>
<TEXT>

Görevini Alain Gabillet'e devredecek olan Oyak - Renault Genel Müdürü Dominique Correze, "Oyak - Renault sayesinde 'Made in Turkey' sloganı dünyada kalite etiketi haline gelecek" dedi 
     EKONOMİ SERVİSİ 

     Türkiye'nin otomotiv devlerinden Oyak - Renault yönetiminde nöbet değişimi yaşanacak. Yaklaşık dört yıldır Oyak - Renault'un Genel Müdürlüğü'nü yapan Dominique Correze, koltuğunu Renault'nun lüks modellerinin üretildiği Fransa'daki Sandouville Fabrikası'nın Genel Müdürü Alain Gabillet'ye devredecek. 
     Correze, yaptıkları çalışmalarla Oyak - Renault'nun, Renault Grubu içindeki konumunu güçlendirdiklerini ve geleceğini garanti altına aldıklarını vurguladı. Oyak - Renault'nun performansı son derece yüksek bir kuruluş olduğunu belirten Correze, şunları söyledi 
     "Kazandığımız başarılar, krize rağmen şirket içinde iyimserliği kaybetmememize neden oldu. Bu başarılarımız ve sanırım yaptığımız bütün çalışmalarla Oyak Renault'un Renault içindeki konumunu güçlendirdik ve şirketin geleceğini garanti altına aldık. Şimdi Oyak - Renault çalışanlarının çocukları ve onların torunları için çalışmaya başladık. Onun için Oyak - Renault'nun başarısı benim için son derece büyük bir memnuniyet kaynağı. Oyak - Renault sayesinde 'Made in Turkey' sloganı, dünyada kalite etiketi haline gelebilecek." 
     
     'Türkiye evim gibiydi' 
     Bundan sonra, Renault ürün yelpazesi içinde yer alacak iki ayrı otomobil üreticisiyle birlikte gerçekleştirilecek çokuluslu bir ticari araç projesinin sorumlusu olacağını belirten Correze, Türkiye'de geldiği günden bu yana kendisini evinde gibi hissettiğini hatırlatarak şöyle dedi "Eğer, akrabalarımız, dostlarımız Fransa'da olmasa, eşimle gayet rahat bir şekilde Türkiye'de yaşamaya devam edebilirdik." 
     
Yeni Genel Müdür Alain Gabillet Krizlere hazırım      Correze'den görevi devralacak Alain Gabillet, Türkiye'nin koşullarını bildiğini ve yaşanabilecek krizlere de hazır olduğunu düşündüğünü söyledi. Gabillet, "Türkiye'nin koşullarını biliyorum. Enflasyon ortamının, makro ekonomik koşulların ne olduğunu biliyoruz ve bu ortam içinde bir otomobil fabrikasını yürütmenin ne gerektirdiği konusunda bilgilerimiz var. Öte yandan kuruluş içinde yıllardır çalışan bir ekibimiz var onların da desteğiyle bu işi başaracağımıza inanıyorum" dedi. 
     Kariyerinde ilk kez bir yabancı ülkede görev yaptığını belirten Gabillet ise Türkiye'nin yeni pazarlara girmek için son derece önemli bir üs olduğunu belirterek, "Bu arada Türkiye'deki iç pazarın da canlanması halinde, bizim için son derece mükemmel koşullar meydana gelmiş olur. Biz Türkiye'den yola çıkarak, Doğu Avrupa, Ortadoğu ve Avrupa'nın Asya ile yakın bölgelerine ihracatımızı geliştirmeyi hedefliyoruz" dedi. 
     

</TEXT>
</DOC>
