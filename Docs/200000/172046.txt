<DOC>
<DOCNO> 172046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/spor/aspo.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşimiz çok zor 
</HEADLINE>
<TEXT>

Beşiktaş'ın teknik patronu Lucescu, takımda taşların henüz yerine oturmadığını ima etti. Yabancı golcü transferi konusunda da Romanya'dan genç yeteneklere yöneldiğini söyledi 
     ORHAN YILDIRIM 

     Cordoba büyük tecrübe. Ancak şu an ne kafası ne de fiziği istenilen düzeyde değil. Yeni sözleşmeye imza attıktan sonra, fizik olarak da hazır hale gelince, kafasını yeniden sahaya verecektir. 
     Sergen - Tümer birlikte oynamaz. Ancak Sergen - A.Hassan oynar. Ahmed daha hareketli bir oyuncu, Tümer gibi topsuz oyunda yok olmuyor. Sergen ile Ahmed Hassan birlikte çok iyi işler yapacaklar. 
     Sinan çok yetenekli. Söylediklerimi yaparsa Fenerbahçeli Tuncay'dan çok daha iyi seviyelere gelecek. PAF takımdan getirdiğimiz oyuncular arasında Serdar da futbol olarak diğerlerinden önde. 
     
     "Hazır değiliz" 
     LUCESCU, kendilerini bekleyen zorlu maraton için daha çok çalışmaları gerektiğinin altını çizdi. Rumen hoca, "Geçen yılın çok önündeyiz. O zamanki kamp ile şimdikiler arasında olumlu yönde uçurum var. Takımdan memnunum, ancak daha hazır değiliz. Ayrıca yılbaşına kadar 22 oyuncuyu hazır tutmam lazım. Bu yüzden herkesi aynı seviyeye çekmeye çalışıyorum. Çünkü geçen yıla göre işimiz çok daha zor" diye konuştu. 
     Pancular aranıyor 
     TRANSFER için ülkesindeki genç isimleri mercek altına alan Beşiktaş'ın teknik patronu, yıldız golcülerin pahalı olmasından yakındı. Lucescu, "Elber, B.Münih'ten yılda 5 milyon euro alıyor. Janker ve Fulhamlı Malay'ın geçen yılki performansları kötü. Geriye kalıyor Güney Amerika. Brezilyalı Fabio ile uzun süre ilgilendim. Ancak 10 milyon dolardan aşağı inmediler. Romanya'da Pancu gibi yetenekler var, onlara bakıyorum" dedi. 
     "Dengesizlik var" 
     LUCESCU, golcü futbolcunun alınması konusunda İlhan'ın durumuna göre strateji belirleyeceğini tekrarlayarak, "Yeniden sakatlanma riski de var. Ancak yeni oyuncu, İlhan sakatlanmazsa tribünde oturacak. Yani ortada büyük bir dengesizlik var" yorumunu yaptı. Forvet mevkisinde sıkıntı çektiklerini kabul eden tecrübeli hoca, "R.Wien karşısında iyi bir golcü olsaydı, ilk yarım saatte 5-0 öne geçerdik" ifadesini kullandı. 
     

</TEXT>
</DOC>
