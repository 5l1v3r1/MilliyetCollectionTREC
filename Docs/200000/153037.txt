<DOC>
<DOCNO> 153037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo20.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay skordan da, seyirciden de memnun... 
</HEADLINE>
<TEXT>

     Altay'ın Gençlerbirliği önünde elde ettiği 1 puanın yankıları sürerken, uzun bir aradan sonra Alsancak Stadı'nın tribünlerinin dolması, yönetimde büyük sevinç yarattı. 
     Gençlerbirliği'nin Türkiye'nin en iyi futbol oynayan ekibi olduğunu ve şampiyonluğa layık görüntü çizdiğini kaydeden Altay Başkanı Ahmet Taşpınar, ''Böylesine güçlü bir ekip önünde aldığımız beraberlikle hedefimizden şaşmadığımızı gösterdik'' dedi. 
     Tribünleri dolduran İzmir seyircisine teşekkür eden Taşpınar, şunları söyledi 
     ''Hem skor, hem de bu seyirci Altay'a gerçekten yakıştı. Alınan puanda verdikleri desteğin büyük önemi var. Hepimiz bu seyirciye hayran kaldık ve hep görmek istiyoruz. Maç öncesi stat kapılarında ciddi bir yığılma olduğunu gördük. Bunun bir daha yaşanmaması için de Gençlik Spor İl Müdürlüğü ile çözüm arayacağız.'' Gençlerbirliği önünde 3-1 yenik duruma düşmelerine karşın demoralize olmadan hedefe son saniye golüyle ulaştıklarını bildiren Taşpınar, sözlerini şöyle sürdürdü 
     ''Son derece süratli futbol oynayan ve çok kaliteli oyunculara sahip Gençlerbirliği, şampiyonluk yarışından bizce kopmamıştır. Ama aldığımız 1 puan, Altay'a hayat vermiştir. Herkes bu alınan 1 puanın önemini ilerleyen haftalarda görecek. Bu hafta şampiyonluğun en güçlü adayı Beşiktaş'a da 1 puan parolasıyla hazırlanacağız.'' Taşpınar, takımda sakat veya cezalı oyuncu bulunmadığını belirtirken, Sinan, Ramazan ve Fatih'in milli takım kampına gittiklerini söyledi. 
     




</TEXT>
</DOC>
