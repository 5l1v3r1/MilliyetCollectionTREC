<DOC>
<DOCNO> 176519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo13.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Daha iyiye gidiyoruz... 
</HEADLINE>
<TEXT>

     İsveç'te 5-14 Eylül tarihleri arasında düzenlenecek 33. Avrupa Erkekler Basketbol Şampiyonası finallerine hazırlanan A Milli Takım'ın başantrenörü Aydın Örs, Almanya kampının olumlu geçtiğini söyledi. 
     Abdi İpekçi Spor Salonu'nda basın mensuplarının sorularını yanıtlayan Aydın Örs, şampiyonaya 3 hafta kaldığını belirterek, ''Almanya kampı olumlu geçti. Kondisyon, teknik ve taktik olarak her geçen gün daha iyiye gidiyoruz'' dedi. 
     İstanbul'da yapılacak ''Efes Pilsen World Cup 2'' turnuvasının şampiyona öncesi son hazırlık turnuvası olduğunu vurgulayan Örs, ''Kendi seyircimiz önündeki hazırlık maçlarında daha iyi sonuçlar almalıyız. Turnuvada alacağımız galibiyetlerle hem takım olarak moral bulmak, hem de seyircilerimize şampiyona öncesi ümit vermek istiyoruz'' diye konuştu. 
     Örs, takımdaki sakat oyuncuların iyileşmesinin sevindirici olduğunu kaydederek, ''Hüseyin'i Almanya'daki son hazırlık maçında 5-6 dakika oynattık. İlerisi için ümit verdi. Kerem Tunçeri de iyileşti ve takımla çalışıyor. Bu 2 oyuncu turnuvada oynayacak'' diyerek sözlerini tamamladı. 
     Milli Takımlar Genel Menajeri Doğan Hakyemez ise İtalya'da yüzde 30 olan performanslarını, Almanya'da yüzde 65'e çıkardıklarını ifade ederek, ''Efes Pilsen World Cup 2 Turnuvası'nda teknik heyetimiz takımı daha iyi görme şansını bulacak. Tüm seyircilerimizi İstanbul'daki turnuvada milli takımı desteklemeye davet ediyoruz'' dedi. 
     
     MEHMET, BAĞIRSAK ENFEKSİYONU OLDU 
     Almanya'dan döndükten sonra dünü izinli geçiren ''12 Dev Adam'', bugün yaptığı idmanla hazırlıklarını sürdürdü. 
     Başantrenör Aydın Örs yönetiminde Abdi İpekçi Spor Salonu'nda gerçekleştirilen antrenmanda basketbolcular, halter çalışmasının ardından taktik ağırlıklı bir idman yaptı. 
     Antrenmanın başında diğer oyuncular halter çalışırken Aydın Örs, Mirsad'a özel idman yaptırdı. 
     Bağırsak enfeksiyonu olduğu bildirilen Mehmet de çalışmada yer alırken, Kerem Tunçeri takımla idman yaptı. 
     Antrenmandan sonra sponsor firmanın reklam çekimine katılan milliler, yarın yapacakları tek idmanla hazırlıklarını sürdürecek. 
     
</TEXT>
</DOC>
