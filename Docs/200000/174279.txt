<DOC>
<DOCNO> 174279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo21.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyologlar yorumluyor... Stad terörü nasıl biter 
</HEADLINE>
<TEXT>

     Ege Üniversitesi Araştırma Görevlisi ve ''Türkiye'de Futbol Fanatizmi ve Medya İlişkisi'' isimli kitabın yazarı sosyolog Ahmet Talimciler, tribünde yaşanan şiddet olaylarının üzerine şiddetle gitmek yerine sağduyuyla yaklaşmak gerektiğini söyledi. 
     Ahmet Talimciler, TSYD Ege Dostluk Kupası'nda yapılan Göztepe-Karşıyaka maçında yaşanan şiddet olaylarını değerlendirdi. 
     Yaşanan olaylarda herkesin hataları ve sorumluluğunun bulunduğunu kaydeden Talimciler, ''Yapılan açıklamalarda, olayların üzerine şiddetle gidileceği ya da gidilmesi gerektiği söyleniyor. Ancak şiddet, şiddeti doğurur. Bu noktada herkesin olaylara sağduyu ile yaklaşması gereklidir'' dedi. 
     Türkiye'de futbolun endüstrileşme sürecine girmesine karşın futbol kültürünün oluşmadığını da dile getiren Talimciler, sözlerini şöyle sürdürdü 
     ''Stadyumlarda 11-18 yaş grubu taraftarların sayıları artmaya başladı ve taraftarların yaş ortalaması daha alt düzeye indi. Yalnızca stadyumlarda değil, hayatın her alanında şiddetle karşı karşıya kalan gençler yetişmeye başladı. Stadyumlar, genç insanların kimlik edinme süreçlerini gerçekleştirdikleri yerler olmaya başladı. Türkiye'de taraftar profili değişti. 
     Bunun ötesinde, kulüpler taraftarlara sigorta poliçesinden beyaz eşyaya kadar birçok şeyi satmak isterken, yöneticiler de taraftarlarla kulübü bütünleştirecek, taraftar kültürü oluşturacak organizasyonlar gerçekleştirmedi. Bu dönemde futbol taraftarları, yalnızca başarıya odaklanan ve ötekini ortadan kaldırmaya yönelen davranışlar içine girmeye başladı.'' 
     
     TEL ÖRGÜLER 
     Statlarda, taraftarlar için azami konforun sağlanması gerektiğini de kaydeden Talimciler, şunları kaydetti 
     ''Tel örgüler, taraftarların takımla bütünleşmesini de engelleyen bir nesne olarak da statlarda duruyor. Taraftarlar için bir tür sen tel örgülerin arkasında istediğini yapabilirsin mesajı da taşıyor. Kaldırılması gerekir. Ancak daha önce statlarda yapılması gereken birçok şey var. Giriş çıkışlar, tuvaletler ve koltuklar standarta bağlanmalı. Yöneticiler, asgari konforu statlarda sağlamak durumundalar.'' 
     
     GÜVENLİK 
     Emniyet teşkilatının, statlarda güvenlik sağlanması yönündeki bir dizi değişim içinde de olduğunu kaydeden Talimciler, ''Emniyette stat içindeki güvenliği kulüplerin kendi özel güvenlik görevlileriyle sağlaması konusunda bir düşünce olduğunu biliyorum. Ancak bu, Türkiye'de maddi sorunlar ve kulübün özel güvenliği diğer takım taraftarlarına yanlı davranabilir, tehlike oluşturabilir düşüncesiyle gerçekleştirilmiyor'' diye konuştu. 
     
     YÖNETİCİLER 
     Türkiye'deki kulüp yöneticilerinin de yaklaşımlarının değişmesi gerektiğini belirten Talimciler, ''Yöneticilerin taraftar zihniyetiden çok fazla bir farkları yok. Bunun için de varolan anlayışı değiştirmeye henüz müsait değiller'' dedi. 
     
</TEXT>
</DOC>
