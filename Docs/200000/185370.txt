<DOC>
<DOCNO> 185370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur04.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz peynir alırken nelere dikkat etmeli.. 
</HEADLINE>
<TEXT>

     İçinde delikler bulunan ''beyaz peynirlerin'' insan sağlığını tehdit edici boyutta tehlikeli olan dışkı kaynaklı mikroorganizmaların bulaştığını gösterdiği bildirildi. 
     Selçuk Üniversitesi Ziraat Fakültesi Gıda Mühendisliği Bölümü Öğretim Üyesi Doç. Dr. Nihat Akın, ülkemizde faaliyet gösteren gıda işletmelerinin yeterince kontrol edilemediğini savundu. 
     Gıda üreten işletmelerin doğrudan insan sağlığını etkilediğini, bu nedenle üretimde kesinlikle hijyenik şartlara uyulması gerektiğini vurgulayan Akın, kontrolün yetersiz olması nedeniyle bazı firmaların adeta insan sağlığı ile oynadığını iddia etti. 
     Karbonhidrat ve protein içeriği ile mikroorganizmaların üremesi için uygun şartları taşıyan peynirlerin üretiminde temizliğe özen gösterilmemesi durumunda, sağlığı tehdit edici sonuçlar ortaya çıkabileceğini vurgulayan Akın, şunları söyledi 
     ''Bıçakla kesildiğinde, gözle görülebilir şekilde ortaya çıkan delikler beyaz peynirin bozuk olduğunu gösterir. Delikler, peynire E.Coli gibi dışkı kaynaklı mikroorganizmaların bulaştığı anlamına gelir ki, bu mikroplar çok tehlikelidir. Peynir içinde fazla üremesi durumunda oldukça tehlikeli hastalıklara neden olabilir. Beyaz peynirdeki delikler fabrikanın temiz olmadığı, fabrika işçisinin ya da marketteki satış sorumlusunun ellerini yıkamadığı anlamına gelir.'' Doç. Dr. Akın, bu nedenle tüketicilerin peynir alırken üzerindeki deliklere, çıkardığı kokuya ve yüzeyde oluşan küçük küflere dikkat etmesi gerektiğini kaydetti. 
     Daha önce Türkiye'de yapılan araştırmalarda, bin 138 beyaz peynir numunesi üzerinde yapılan incelemede E.Coli oranının yüzde 68'e yakın bulunduğunu anımsatan Doç. Dr. Akın, bu sonuçların da üretimde kontrolün yetersiz olduğunu açıkça ortaya koyduğunu bildirdi. 
     Akın, hijyenik şartlara uyulmadan yapılan üretimlerin sağlığı bozmasının yanı sıra haksız rekabeti de doğurduğunu ifade ederek, ''Tüm uyarılara karşın delikli peynirler, ucuz olduğu için dar gelirli vatandaşlar tarafından kullanılmaya devam ediyor. Bazı firmalar da sağlıksız peynir üreterek, dar gelirlinin bu durumundan haksız kazanç sağlıyor'' diye konuştu. 
     
</TEXT>
</DOC>
