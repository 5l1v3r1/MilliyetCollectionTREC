<DOC>
<DOCNO> 168667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yasam/ayas.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluocak'tan son kareler 
</HEADLINE>
<TEXT>

Ala Arça dağlarındaki tırmanışta hayatını kaybeden Atlas dergisi yazarı dağcı Uğur Uluocak'tan geriye çektiği son fotoğraflar kaldı 
     ASLI ÖKTENER İstanbul 

     Kırgızistan'ın Ala Arça sıradağlarında gerçekleştirilen irtifa tırmanışı sırasında Uğur Uluocak'ın çektiği fotoğrafların tamamı ve yolculuk hik yesi, Atlas dergisinin yeni sayısında da yer alacak. Ancak daha önce gazetemize konuşan dağcının yol arkadaşı Haldun Ülkenli, kaza anını bizimle paylaştı 
     
     'Tuttuğu kaya koptu' 
     "Uğur, ben ve Alper Işın Duran'dan oluşan ekip, Ala Arça sıradağlarında, 4 bin 441 metrelik Teke Tor'da 2 Temmuz 2003 günü bir zirve tırmanışı denedik. 
     Havanın kapanması ve yağmur ihtimali üzerine, saat 16.30'da vardığımız zirvede sadece bir iki dakika kalıp dönüşe geçtik. Birbirimizden yaklaşık beşer metre arayla, kayalık zeminde yürüyorduk. Arazi yapısı emniyet almayı gerektirmiyordu. 
     Normalde bölgeden ellerimizle kayalara tutunmadan da geçebilirdik ancak yağmurlu havayı göz önünde bulundurarak kayalara tutunarak geçiş yapıyorduk. Arazi, geniş setler şeklinde alçalıyordu. Uğur 4 bin 350 metre civarındaki setten inmeye hazırlanırken tutunduğu kaya koptu ve bir anda 20 metre aşağıdaki sete yuvarlandı. Uğur, saat tam 17.07'de düştü." 
     
     'Çok seslendik ama...' 
     En önde kendisinin olduğunu belirten Ülkenli, şöyle devam etti "Düştüğünü gördüğümüzde, 'Dur, tutun' diye bağırdık. Kask takmasına rağmen başından ağır yara aldı ve bir sonraki sete yuvarlandı. Buradan daha aşağıdaki kar kulvarına düştü ve kazanın olduğu noktadan yaklaşık 150 metre aşağıya sürüklendi. Hareket etmiyordu, sesleniyor, yanıt alamıyorduk. Sanırım düşerken boynunu kırmıştı. 
     Alper'le bulunduğu noktaya ancak 45 dakika sonra inebildik. Vardığımızda hayati fonksiyonları sona ermişti. Bedenini güvenli bir yere alarak inişe geçtik." 
     
     'Yağış engel oldu' 
     Bişkek'teki Türk Büyükelçiliği'ne ve kurtarma şirketine haber verdiklerini anlatan Ülkenli, "8 kişilik kurtarma ekibiyle helikopterin izinlerinin çıkmasını beklemeden, karayoluyla dağa ulaştık. Ancak yağış, helikopterin Uğur'un bulunduğu noktaya ulaşmasına izin vermedi. 4 Temmuz sabahı Uğur'u alabildik" diye konuştu. 
     

</TEXT>
</DOC>
