<DOC>
<DOCNO> 166344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun15.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü'nden ABD'ye ağır eleştiri... 
</HEADLINE>
<TEXT>

     Uluslararası Af Örgütü, ABD'nin Iraklı tutuklulara acımasız ve insanlık dışı davranıp tutuklama merkezlerindeki koşulları kötüleştirerek, uluslararası yasaları ihlal ettiğine yönelik kanıtlar toplandığını bildirdi. 
     BM'nin Irak'ın başkenti Bağdat'ta düzenlediği ve iki gün sürecek insan hakları konulu konferansa sunulan raporda, yüzlerce Iraklının ABD'nin oluşturduğu çadır kamplarda tutulduğu, eski Irak rejimindeki faaliyetleri nedeniyle tutuklanan kişilerin aileleri ve avukatlarıyla görüşme isteklerinin geri çevrildiği belirtildi. 
     Merkezi Londra'daki örgütün raporunda, devrik lider Saddam Hüseyin döneminin üst düzey yetkililerinin yanı sıra yağmacılar ve diğer adi suçlara katılanların siyasi suçlular sınıfına sokulduğu yazıldı. 
     Irak'taki tutuklama merkezlerinden serbest bırakılan kişilerin, ''tutukluluklarının ilk gecesinde ellerinin plastik kelepçelerle bağlandığını, bazen su ve tuvalet ihtiyaçlarını giderme isteklerinin reddedildiğini'' söyledikleri belirtilen raporda, bazı kişilerin tutuklanmalarının üzerinden bir ay geçmesine rağmen kelepçelerinin çözülmediği ifade edildi. 
     Örgüt, Irak'taki en üst düzey sivil Amerikalı yetkili Paul Bremer'den, tutuklara insanca davranılmasını ve sorgulamalar sırasında tutuklulara karşı şiddet kullanılmasını engellemesini istedi. 
     Af Örgütü, Bremer yönetiminin tutukluluk koşullarının iyileştirilmesi ve bu kişilerin tutuklandıktan sonraki 72 saat içinde avukatlarıyla görüştürülmesi konularında güvence verdiğini de kaydetti. 
     Bağdat'taki bir Amerikalı askeri yetkili ise henüz ellerine geçmeyen bir raporla ilgili olarak yorumda bulunmayacağını söyledi. 
     
</TEXT>
</DOC>
