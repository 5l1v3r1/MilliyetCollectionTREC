<DOC>
<DOCNO> 161021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko44.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford otosan'a 35 milyon Euro'luk kredi... 
</HEADLINE>
<TEXT>

     Ford Otosan'ın, Garanti Bankası'nın garantörlüğünde Alman Bayerische Hypo und Vereinsbank'tan aldığı 35 milyon 86 bin 895 Euro'luk krediye ilişkin anlaşma, İstanbul'da imzalandı. 
     Ford Otosan'ın Kocaeli fabrikasında, Alman Kuka Schweissanlagen GmbH firmasından alınacak yeni transit gövde kaynak hattının finansmanında kullanılacak kredi, yatırım süresinin tamamlanmasının ardından 7 yılda geri ödenecek. 
     Garanti Bankası Genel Müdürü Ergun Özen, imza töreninde yaptığı konuşmada, krediyle gerçekleştirilecek yatırım sayesinde Ford'un Belçika'daki Transit üretimini Türkiye'ye taşıyacağını ve böylelikle geçen yıl Avrupa'da yılın vanı seçilen araçların Avrupa'daki en büyük üreticisi konumuna gelineceğini söyledi. 
     Garanti Bankası'nın orta ve uzun vadede proje finansmanı konusundaki tecrübesini böyle önemli bir anlaşmayla teyit ettiğini vurgulayan Özen, Türkiye'ye gelen doğrudan yabancı sermaye miktarının azlığına işaret etti. 
     Son dönemlerde makro ekonomik platformdaki olumlu gelişmelere de değinen Özen, şöyle konuştu 
     ''Dün yaklaşık 16 yıldan sonra ilk kez eksi bir aylık enflasyon rakamı görmüş olmamız bize umut veriyor. Sanayi üretimindeki artışla birlikte tüketim ve yatırım harcamalarının da artması ekonomik büyümenin istikrarlı bir şekilde süreceğini gösteriyor. IMF programının başarıyla uygulandığını görüyor ve önümüzdeki aylarda bu olumlu gelişmelerin devam edeceğini ümit ediyoruz. Uluslararası rekabette yerimizi sağlamlaştırmak için Amerikan Ford firmasının Koç Grubu ile yaptığı gibi uzun vadeli işbirliklerinin çoğalması gerektiğine inancımız yüksek.'' 
     
     FORD OTOSAN GENEL MÜDÜRÜ 
     Ford Otosan Genel Müdürü Turgay Durak da, 35 milyon Euro tutarındaki kredinin Kocaeli fabrikası projesinin son aşamasının gerçekleştirilmesinde büyük bir öneme sahip olduğunu ifade etti. 
     Projenin 1998 yılında Gölcük'te 650 milyon dolarlık yatırımla başlatıldığını anımsatan Durak, projenin ilk aşamasında 2001'de Transit serisi araçlarını, Haziran 2002'de de yalnızca Kocaeli'de üretilen Transit Connect'i seri olarak üretmeye başladıklarını kaydetti. Durak, geçen yıl 30 binden fazla Connect ve Transit'i Avrupa'ya ihraç ederek 350 milyon Euro'dan fazla ciro elde ettiklerini, bu yıl ihracat hedeflerinin 80 bin adet, tutarın da 850 milyon Euro olacağını söyledi. 
     Turgay Durak, projenin ikinci aşamasının şu anda yıllık 40 bin adet olan Transit üretim kapasitesini 100 bin adete çıkarmak olduğuna işaret ederek şunları kaydetti 
     ''2002 Şubat ayında Ford Motor Campany yönetimi Belçika fabrikasındaki Transit üretiminin Ford Otosan'a aktarılmasına karar verdi. Böylece toplam 200 milyon dolarlık yeni bir yatırım yapılması gerekiyor. Toplam yatırım tutarı da bununla 950 milyon dolara ulaşacaktır. Bugün sözleşmesini imzaladığımız kredi proje kapsamında Kuka firması tarafından kurulacak yeni Transit gövde kaynak hattının finansmanını karşılamaktadır. Projenin 2004 Mart ayından önce tamamlanması ve bu tarihte üretime başlanması hedeflenmiştir. Proje tamamlandığında Ford Otosan'ın yıllık ihracatı 1.6 milyar Euro'ya ulaşacaktır. Yıllık üretim kapasitesi de 210 bin araca çıkacaktır.'' 
     
     177 MİLYON EURO'LUK KREDİ KULLANILDI 
     Kocaeli fabrikası yatırımının finansmanında yurtdışından satın alınan makine ve ekipmanlar için 177 milyon Euro'luk 10 adet uzun vadeli yatırım kredisi kullanıldığını belirten Durak, Alman Bayerische Hypo und Vereinsbank'tan alınan 6 kredinin üçüne de Garanti Bankası'nın garantör olduğunu bildirdi. 
     Koçbank Genel Müdürü Halil Ergür de, banka olarak Ford Otosan'ın Kocaeli fabrikasının finansmanında 60 milyon dolarlık destek sağladıklarını hatırlatarak, bankanın, kendi içinde bulunduğu grup şirketlerine belli limit dahilinde destek verebileceğini, bu nedenle bu kez Ford Otosan'a garantör olamadıklarını söyledi. 
     Ergür, Koçbank'ın 35 milyon Euro'luk kredi desteğinin sağlanmasında Ford Otasan'a danışman banka olacaklarını ifade etti. 
     Konuşmaların ardından soruları yanıtlayan Ergun Özen, ''Türkiye'deki firmalar neden Türk bankalarından değil de yurtdışındaki bankalardan kredi alıyorlar '' sorusunu ''Bu globalleşmenin bir gereği. Tabii ki rekabet edeceğiz, bankacılık hizmetlerinde hem yabancı hem Türk bankalarıyla rekabet edeceğiz. Ancak şunu da gözardı etmemek lazım, maliyet pasif tarafına baktığımızda kimse gelip bankada 3-5-7 yıllık mevduat yapmıyor'' diye konuştu. 
     Ford Otosan'da Mali işlerden sorumlu Genel Müdür Yardımcısı Tuncay Selçuk da sorunun vadelerde yattığına dikkat çekerek, ''Uzun vadeli kredilere Türk bankalarının yapısı pek el vermiyor. Ancak daha kısa vadeli kredilerde maliyetleri karşılaştırdığımızda Türk bankaları yabancı bankalara göre daha az maliyetle kredi sağlayabiliyor'' dedi. 
     Ergun Özen başka bir soru üzerine, bu yılki sendikasyon kredisi faiz oranlarının geçen yılki fiyat seviyelerinde olacağını belirterek, ''Bir dahaki sendikasyon kredisi Ağustos ayında zannediyorum. Bunun faiz oranı daha düşük olacak. Türkiye'nin de artık genel durumundaki iyileşmeyi fiyatlarına yavaş yavaş yansıtması lazım'' dedi. 
     Törende daha sonra Ergun Özen, Turgay Durak ve Alman Bayerische Hypo und Vereinsbank Uluslararası Ticaret Orta Avrupa ve Türkiye'den Sorumlu Genel Müdür Yardımcısı Martin Gisa 35 milyon 86 bin 895 Euro tutarındaki kredi anlaşmasını imzaladılar. 
     
</TEXT>
</DOC>
