<DOC>
<DOCNO> 185302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun36.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post'un, Türkiye'nin asker göndermesiyle ilgili yorumu 
</HEADLINE>
<TEXT>

     The Washington Post gazetesinde yer alan bir haber-yorumda, ''Türkiye 10 bin asker gönderirse Güney Kore, Japonya veya Bangladeş'in yardımıyla bir tümen asker biraraya gelebilir'' denildi. 
     Jackson Diehl imzasıyla yer alan yorumda, Türk-Amerikan görüşmeleri yapılırken, Başbakan Recep Tayyip Erdoğan'ın çevresindeki yetkililerin, Amerikalı temsilcilere, ''Irak'ta ABD stratejisini neredeyse tamamen paylaşıyoruz'' mesajını verdiği ve özellikle Irak'ta idarenin, bir grup seçilmemiş Iraklı'ya teslim edilmemesi konusunda ABD'ye destek verildiği belirtildi. 
     Gazete, geçen hafta ABD Hazine Bakanı John Snow'un, Türkiye'ye 8.5 milyar dolarlık ABD kredi duyurusuna işaret ederek, asker konusunda bir anlaşma için gereken zeminin oluşturulduğunu iddia etti. 
     
     ŞANS YÜZDE 50'DEN FAZLA DEĞİL 
     Gazetede, Türk ve Amerikalı yetkililerin, özel konuşmalarında, Irak'a asker gönderme kararının parlamentoya götürülmesi şansının yüzde 50'den fazla olmadığını söylediği öne sürüldü. 
     Yorumda, Amerikalı yetkililere göre, Başbakan Erdoğan'ın, ''Amerikan işgaline katılarak siyasi risk almaya karşı derin isteksizlik duyduğu'' görüşü ileri sürüldü ve ''Türkler bunun nedenini kolayca açıklayabilir. Kamuoyu yoklamaları, halkın yüzde 70'inin asker göndermeye karşı olduğunu gösteriyor'' ifadesi kullanıldı. 
     Türkiye ve Almanya'nın kilit rolü olduğu belirtilen yorumda, bu iki ülkenin, ABD ile müttefik ilişkilerini korumak istediği, ancak siyasetçilerin, kamuoyu görüşleriyle sınırlandığı ve Amerikan yönetimiyle çalışmanın zor olduğunu sezdikleri görüşleri de yer aldı. 
     
</TEXT>
</DOC>
