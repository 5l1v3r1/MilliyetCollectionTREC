<DOC>
<DOCNO> 199588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura yarın toplanacak... 
</HEADLINE>
<TEXT>

     Yüksek Askeri Şura'nın Aralık ayı olağan toplantısı, Başbakan Recep Tayyip Erdoğan'ın başkanlığında yarın yapılacak. 
     Genelkurmay Başkanlığı Karargahı Çakmak Salonu'ndaki toplantıda, başta Türk Silahlı Kuvvetleri'nin TSK personel, eğitim, disiplin konuları olmak üzere planlı faaliyetleri değerlendirilecek, TSK'yı ilgilendiren diğer konular görüşülecek. 
     Şura üyeleri, öğle saatlerinde Anıtkabir'i ziyaret ederek, Atatürk'ün kabrine çelenk koyacak ve saygı duruşunda bulunacak. 
     Yüksek Askeri Şura, Genelkurmay Başkanı Orgeneral Özkök'ün Genelkurmay Başkanlığı Karargahı'nda Şura üyeleri onuruna vereceği öğle yemeğinin ardından çalışmalarını tamamlayacak. 
     Cumhurbaşkanı Ahmet Necdet Sezer, Yüksek Askeri Şura sonuçlarının kendisine sunulmasının ardından, teamüllere göre, Şura üyelerini Çankaya Köşkü'nde kabul ederek görüşecek. 
     Şura kararları, Cumhurbaşkanı Sezer tarafından onaylandıktan sonra, Genelkurmay Başkanlığı Genel Sekreterliği tarafından duyurulacak. 
     Şura'da, MGK Genel Sekreteri Orgeneral Şükrü Sarıışık, Harp Akademileri Komutanı Orgeneral Faruk Cömert, Kara Kuvvetleri Komutanlığı Kurmay Başkanı Orgeneral Fethi Remzi Tuncel, NATO Güneydoğu Avrupa Müşterek Kuvvetler Komutanı Orgeneral Orhan Yöney ve Donanma Komutanı Oramiral Yener Karahanoğlu ilk kez yer alacak. 
     Toplantıya, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, 1. Ordu Komutanı Orgeneral Yaşar Büyükanıt, 2. Ordu Komutanı Orgeneral Fevzi Türkeri, 3. Ordu Komutanı Orgeneral Oktar Ataman, Ege Ordu Komutanı Orgeneral Hurşit Tolon ve Genelkurmay İkinci Başkanı Orgeneral İlker Başbuğ da katılacak. 
     Yüksek Askeri Şura, her yıl ilki Ağustos ayında olmak üzere iki olağan toplantı yapıyor. 
     Ağustos ayındaki toplantıda, terfi ve emeklilikler, Aralık ayındaki ikinci olağan toplantıda ise TSK'yı ilgilendiren diğer konular görüşülüyor. 
     
</TEXT>
</DOC>
