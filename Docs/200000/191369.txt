<DOC>
<DOCNO> 191369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun15.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan seçimlerinde 5000 Türkiyeli seçmen... 
</HEADLINE>
<TEXT>

     Bulgaristan'da 1989 yılındaki rejim değişikliğinden sonra 4'üncü kez düzenlenen yerel seçimlerin ilk turu için vatandaşlar sandık başına gidiyor. 
     Yerel seçimlerde oy verme işlemi olaysız bir şekilde devam ederken, sabah saatlerinde seçime katılım oranının tahmin edildiği gibi son derece düşük olduğu bildirildi. 
     7 milyona yakın kayıtlı seçmenin bulunduğu Bulgaristan'da, belediye başkanlıkları, belediye meclis üyelikleri ve muhtarlıklar için 146 siyasi parti ve koalisyonun desteklediği toplam 59 bin 729 aday yarışıyor. 
     Üyelerinin çoğunluğunu Türklerin oluşturduğu ve iktidardaki koalisyon hükümetinin ortağı olan Hak ve Özgürlükler Hareketi HÖH adaylarını desteklemek üzere Türkiye'den son bir hafta içinde 5000'in üzerinde soydaş oy kullanmak üzere Bulgaristan'a geldi. Büyük bir bölümü Kıracaali bölgesinden olan soydaşlar, hem vatandaşlık görevlerini yerine getirdiler, hem de eş, dost ve akrabalarını ziyaret etme fırsatı buldular. 
     Cumhurbaşkanı Georgi Pırvanov, oyunu, eşi Zorka ve oğlu Vladimir ile birlikte başkent Sofya'da kullandı. Pırvanov, oy pusulasını sandığa attıktan sonra yaptığı açıklamada, vatandaşları oy kullanmaya çağırdı. Yerel seçimler için siyasi partilerin ve adayların yaptığı propaganda kampanyasının gayet dürüst geçtiğini hatırlatan Pırvanov, ''Biliyorum halkımız verilen sözleri yerine getirmeyen politikacılar yüzünden biraz küskün. Ama her şeye rağmen sandık başına gidip vatandaşlık görevlerini yerine getirmeliler'' diye konştu. 
     Yerel seçimlerin ilk turunda oy verme işlemi saat 19.00'da sona erecek. Resmi olmayan kesin sonuçların gece yarısına doğru açıklanması bekleniyor. 
     Bulgaristan seçim yasasına göre, bir adayın ilk turda seçimi kazanması için kullanılan geçerli oyların yüzde 50'sinden fazlasını alması gerekiyor. Aksi halde en fazla oyu alan ilk iki aday 2 Kasım Pazar günü yapılacak ikinci turda karşı karşıya gelecekler. 
     
</TEXT>
</DOC>
