<DOC>
<DOCNO> 154711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/magazin/amag.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürü Sertab Times arkanda 
</HEADLINE>
<TEXT>

Eurovision Şarkı Yarışması'nda Türkiye'yi favori gösteren The Times, bu konuda Türkiye'de çıkan tartışmalara yer vererek, Sertab Erener'in arkasında durdu 
     NEVSAL ELEVLİ Londra 

     İngiliz The Times gazetesi, Türkiye'yi Eurovision Şarkı Yarışması'nda temsil edecek olan Sertab Erener'i favori olarak gösterdi. "Türk harem cariyesi Eurovision'a tat katacak" diyen The Times, Türkiye'nin en güçlü kadın şarkıcılarından şeklinde nitelendirdiği Erener'in Harem'de cariye giysileri içinde çekilen fotoğrafını kullandı. 
     
     'Bunlar aptalca' 
     Şarkının İngilizce olması ve çekilen kliple ilgili Türkiye'deki tartışmalara da yer veren The Times, Sertab Erener'in, "Bunlar son derece aptalca. Harem'de klip çekiyorsunuz, İngilizce şarkı söylüyorsunuz, R B şarkı yapıyorsunuz, etnik enstrümanlar kullanıyorsunuz, oraya gidip güzel bir şov yapıyorsunuz. Bütün bunlar Türkiye için iyi bir tanıtım değil mi İnsanlar fotoğrafın tümünü göremiyorlar" şeklindeki sözlerini aktardı. 
     Harem'de çekilen klibi, "egzotizmin pazarlanması" olarak nitelendiren The Times, Erener'in harem dairesinde klip çekme fikrini savunduğu ifadelerine yer verdi "Batı bunu egzotik buluyor. Böylece de şarkı Avrupa müzik marketlerinde yapabileceği en büyük patlamayı yapacak." Söz yazarı Demir Demirkan'ın ifadelerini de aktaran The Times, Avrupa'da Eurovision'un "potansiyel bir kariyer katili" olarak algılandığını, Türkiye'de ise Avrupa pazarına açılan bir kariyer başlangıcı olarak görüldüğünü belirtti. 
     
     Kimlik tartışması 
     Türkiye'nin önemsiz görünen konularda "yaygara koparmaya" yabancı olmadığını savunan The Times, "Batı ile Doğu arasında köprü konumundaki Müslüman ama laik ülke Türkiye'nin" yaşadığı kimlik krizine de yer verdi. Şarkı ve klip konusundaki tartışmaların yanı sıra türban krizini de okuyucularına aktaran The Times, Erener'in "Avrupalılar kadar iyi olabiliriz, ama biz Avrupalı değiliz. Kim olduğumuz konusunda rahat olmalıyız" dediğini yazdı. 
     

</TEXT>
</DOC>
