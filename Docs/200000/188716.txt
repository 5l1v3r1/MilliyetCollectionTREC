<DOC>
<DOCNO> 188716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yasam/yas04.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Taikonot'a canlı yayın 'sansürü ' 
</HEADLINE>
<TEXT>

   Çin, uzaya ilk kez 'insan' gönderecek. Ancak 'olası aksilikleri' düşünen Komünist Parti, fırlatma anını canlı yayımlamaktan vazgeçti 
      DIŞ HABERLER SERVİSİ 
   
   Çin, ilk insanlı uzay aracını bugün Gobi Çölü'nden fırlatmaya hazırlanırken, olayı 'milli gurur meselesi' olarak gören Çin hükümeti, 'Shenzhou - 5' uzay aracının fırlatıldığı anı, devlet televizyonunda canlı yayımlama planından 'terslik olabileceği' gerekçesiyle vazgeçti. 
   Uzaya ilk kez bir 'taikonot' göndermeye hazırlanan Çin yönetiminin, konuya 'milli gurur meselesi' olarak baktığı ve başarısız olunması halinde Komünist Parti'nin imajına zarar gelmesinden duyulan endişe nedeniyle canlı yayını iptal ettiği belirtiliyor. 
   
   14 tur atıp dönecek 
   Yeni Çin haber ajansına göre, Çin'in ilk insanlı uzay aracında, üç taikonot adayı arasından seçilen bir taikonot bulunacak, ancak yetkililer bu taikonotun kimliğini açıklamadı. Shenzhou - 5 uzay aracı, dünya çevresindeki yörüngesinde 14 tur attıktan sonra yeryüzüne dönecek ve Moğolistan'da hazırlanan bölgeye inecek. 
   Shenzhou - 5 uzay aracının fırlatılması sırasında düzenlenecek olan törende, Çin Devlet Başkanı Hu Jintao ve selefi Jiang Zemin de hazır bulunacak. 
   Yetkililer, geçtiğimiz hafta, Çin'in ilk insanlı uzay aracının, 15 - 17 Ekim günleri arasında havanın uygun olduğu bir günde fırlatılacağını açıklamıştı. Ancak bugün havanın açık olacağının önceden tespit edilmesi ve aracın son testinin dün yapıldığının açıklanması nedeniyle, Shenzhou - 5'in bugün fırlatılması bekleniyor. Shenzhou - 5 başarıyla uzaya fırlatılırsa, Çin, Rusya ve ABD'nin ardından uzaya insanlı araç gönderen üçüncü ülke olacak. 
   
   
</TEXT>
</DOC>
