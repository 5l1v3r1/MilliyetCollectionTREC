<DOC>
<DOCNO> 188572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko31.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Devlet, elektrik ticaretinden vazgeçmeli 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, ''Elektrikteki birincil aşama özelleştirme. Devletin bir an evvel elektrik üretiminden, elektrik dağıtımından, elektrik ticaretinden vazgeçmesi ve bunu özelleştirmesi kritik önem arz etmekte'' dedi. 
     Günay, enerji maliyetlerini düşürmek için yapılan çalışmalar konusunda Türkiye İhracatçılar Meclisi'ndeki TİM bilgilendirme toplantısına katıldı. 
     1993 yılında elektrik açığı ile karşı karşıya kalan Türkiye'nin karanlıkla pahalı elektrik arasında tercih yapmak zorunda kaldığını ve mecburen pahalı elektriği tercih ettiğini ifade eden Günay, ''Bunun temel nedeni, bütün görevlerin devlet tarafından yapılıyor olmasından kaynaklanıyor'' dedi. 
     Bunu yapan kamu görevlisinin hiçbir riski bulunmadığını dile getiren Günay, ''Şu anda serbest piyasa içinde risk kimin üzerinde ise tahminini de o yapacak. Eğer tahmininde isabetli olursa kazançlı çıkacak'' diye konuştu. 
     Yap-işlet-devret santralleri modeli içinde Türkiye'nin uzun dönemli bu anlaşmaları yapmak zorunda kaldığını söyleyen Günay, şu an enerji ve sağlık kelimelerini yan yana kullanmanın temelinde de bunun yattığını kaydetti. 
     Günay, Dünya Bankası'nın hesaplamalarına göre Türkiye'nin serbest piyasaya geçmesinin gecikmesi nedeniyle zararının yaklaşık 10 milyar dolar olduğunu söyledi. 
     EPDK olarak serbest piyasaya geçiş noktasında hukuki altyapıyı hazır hale getirdikleri bugünlerde önlerinde aşılması gereken dört temel aşama bulunduğuna dikkat çeken Günay, şunları kaydetti 
     ''Bunun iki tanesi elektrik, iki tanesi doğalgaz. Elektrikteki birincil aşama özelleştirme. Elektrik Piyasası Kanununun öngördüğü model içinde iletim dışındaki bütün görevler özel sektör tarafından yapılacak. Bu kapsamda devletin bir an evvel elektrik üretiminden, elektrik dağıtımından, elektrik ticaretinden vazgeçmesi ve bunu özelleştirmesi çok ciddi bir kritik önem arz etmekte.'' 
     
     FİLİSTİN'DE BİLE... 
     İşgal altında olan ve bir vatan kurmaya çalışan Filistin'in bile enerji piyasasını özelleştirmek üzere bir kurum oluşturduğunu anlatan Günay, bunun da Türkiye'nin hangi noktada olduğunu gösterdiğini anlattı. 
     Günay, ''Her gecikmemiz bu konudaki isteği, arzuyu dinamizmi azaltıyor. Ve bir sonraki yıllara kalıyor'' dedi. 
     Elektrik dağıtımını kamunun yapması nedeniyle yıllık kaybedilen ya da yıllık yüklenilen bedelin 1.5 milyar dolar olduğuna dikkat çeken Günay, ''Yani 4 birim enerjiden 1 birimini toplayamıyoruz. Kaçak olarak kullanıyoruz. Kayıp kaçaklarda OECD ortalaması yüzde 7-8'ler, AB'de yüzde 7'ler civarında. İngiltere'de 1991 yılında 100 birimlik bir elektrik faturası serbestleşmeden sonra 2000 yılında 60 birime düşüyor. yüzde 40 reel ucuzlama sağlanıyor'' diye konuştu. 
     Günay, elektrik fiyatlarına bakıldığında da Türkiye'nin OECD ülkeleri arasında en pahalı üçüncü ülke olduğunu, sanayide de en pahalı fiyatın Türkiye'de bulunduğunu anlattı. 
     Günay, ''OECD ülkelerinde sanayicinin kullandığı elektrik fiyatının ortalaması 5 cent, Türkiye'de 10 cent'' dedi. 
     
     FİYATIN TESPİTİ 
     Elektrikteki aşılması gereken ikinci aşamanın gerçek maliyetleri yansıtan bir tarife yapısı olduğunu dile getiren Günay, şu anki fiyatların nasıl tespit edildiğini şöyle anlattı 
     ''Hazine'nin yıllık elektrikten bir gelir öngörüsü var. Diyor ki 2004 yılında 10 katrilyon. Ne kadar yıllık tüketimimiz, 140 milyar metreküp. 1 kilovatsaat elektriğin değeri 140 bin lira. Peki bunun maliyeti ne Öyle birşey söz konusu değil. Devlet elektriği kaça üretiyor Devletin elektriği kaça ürettiği kesinlikle bilinmiyor. 1 kilovatsaat elektriğin devlete kaça mal olduğu kesinlikle şu an bilinmiyor. Biz tespit edemedik. Dünyada sanayicinin kullandığı elektrik fiyatı konutların kullandığının yarısıdır. Türkiye'de niye aynı Sanayici konutu sübvanse ediyor. Siz hala elektriği bir kamusal politika aracı olarak görürseniz belki mesken abone sayısı oy itibariyle daha fazladır. Bunun başka türlü izahını yapamazsınız.'' 
     
     DOĞALGAZ 
     Doğalgazdaki aşılması gereken aşamalara da değinen Günay, Türkiye'de yapılan doğalgaz ithalat anlaşmalarının talebin üzerinde olduğunun söylendiğini hatırlattı. 
     Kurum olarak her hafta bir ihale ile Türkiye çapında doğalgazın kullanımını yaygınlaştıracaklarını ifade eden Günay, etkin ve şeffaf bir ihale yöntemi hazırladıklarını kaydetti. Günay, ''İhaleler bu ülkede öyle yanlış algılandı ki ihale yapmakla yolsuzluk yapmak neredeyse aynı anlama geldi. Çok şükür biz kurum olarak bunu da yıktık'' dedi. 
     Ancak ihalelerde ortaya çıkan rakamla bu işlerin yapılamayacağını söyleyen seslerin ortaya çıktığını ifade eden Günay, sözlerini şöyle sürdürdü 
     ''Bu sesleri araştırdık baktık ki bu sesleri yükselten kamu görevlileri diyor ki Bu fiyata bu iş yapılmaz. Biz ancak şu fiyata yapabiliyoruz . Biz devlet olarak herhangi bir noktada bir fiyat tespiti yaparsak bunun doğru olmadığına inanıyoruz. Geçen hafta bir ihalede bir kamu görevlisinin ihaleye giren insanlara sakın ola düşük fiyat vermeyin dediği tespit edildi ve kısa sürede bunu ispatlama durumunda olacağımızı umuyorum ve savcılığa suç duyurusunda bulunacağım.'' 
     
     OLMAZSA OLMAZ KOŞUL... 
     Günay, doğalgazda serbest piyasa oluşturulmasında olmazsa olmaz koşulun kontrat devirlerinin yapılması olduğuna işaret ederek, şöyle konuştu 
     ''Bu Kasım ayına kadar asgari yüzde 10'luk BOTAŞ'ın ithal ettiği doğalgazın özel sektöre devredilmesi gerekiyordu. Biz kurum olarak bu konuda mevzuatımızı hazırladık. Türkiye'de eğer elektrik piyasasında ucuzlamadan bahsediyorsak, BOTAŞ'ın doğalgaz kontratlarının devredilmesi kadar acil ve zorunlu ikinci işimiz bu. Devredildiği takdirde asgari doğalgaz maliyetlerinde kamusal işletmecilikten kaynaklanan ilave yük kalkacağı için en azından üçte bire yakın doğalgaz fiyatlarında dolayısıyla bu ülkede elektriğin yüzde 45'inin doğalgazdan üretildiğini düşünürsek elektrik fiyatlarında bir ucuzlama gerçekleşecektir. Serbest piyasaya geçişte gecikme bu ülkeye pahalıya mal olacak.'' Irak'a elektrik ihracatı yapmak üzere bir özel sektör kuruluşuna lisans verdiklerini hatırlatan Günay, özel sektör kuruluşunun anlaşmayı yaptığını, Ürdün ile Suriye'nin devlet olarak bu anlaşmada geri kaldığını vurguladı. 
     Türkiye'nin kayıp kaçak oranının arttığına da dikkat çeken Günay, ''Bugünlerde yüzde 22'lik rakam oldu, yüzde 24 de olabilir. Devletin yaptığı dağıtım bölgesindeki kayıp kaçak oranları yüzde 22, bir özel sektör kuruluşunun Kayseri'de yaptığı dağıtımda kayıp oranı yüzde 7. Bu örnek bile bizim derhal dağıtımda özelleştirmeyi yapmamız için önemli bir gösterge'' dedi. 
     
</TEXT>
</DOC>
