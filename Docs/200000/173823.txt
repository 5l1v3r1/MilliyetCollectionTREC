<DOC>
<DOCNO> 173823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/ekonomi/eko01.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura işçiden fazla zam sinyali 
</HEADLINE>
<TEXT>

   Memur sendikalarıyla 2004 zammını belirlemek için masaya oturacak olan Başbakan Yardımcısı Şahin, "Gönlümden memura, işçilerden daha fazla zam verilmesi geçiyor" dedi 
      ELÇİN ERGÜN Ankara 
   
   Kamu işçileri ile toplu sözleşme görüşmelerini tamamlayan hükümeti memurların 2004 zam oranlarını belirleyecek olan toplu görüşmeler bekliyor. Hükümet adına görüşmeleri yürütecek Başbakan Yardımcısı ve Devlet Bakanı Mehmet Ali Şahin, "gönlünden geçenin" memurlara işçilerden daha yüksek zam verilmesi olduğunu belirterek, "Kaynağını bulursak zam oranında enflasyonun üzerine çıkabiliriz" dedi. 
   Hükümet, 1 milyon 750 bin memuru ilgilendiren 2004 yılı için yapılacak toplu görüşmelere hazırlanıyor. Hükümetin gündeminde 2004 yılı zam oranlarının yanı sıra memurlara toplu sözleşme hakkı verilmesi için yapılacak yasal değişiklikler de yer alıyor. 
   
   Taban ücret 400 milyon 
   Hükümet adına görüşmeleri yürütecek Şahin, kamu işçilerine verilen zam çerçevesinde memurlara zam yapıldığını vurgularken, "Kişisel olarak daha fazla zam verilmesini düşünüyorum. Görüşmeler öncesinde Maliye Bakanlığı ve Hazine Müsteşarlığı yetkilileri ile yapılacak toplantılarda verilecek zam oranları netleşecektir" dedi. 
   Seyyanen zammın gündemlerinde olabileceğini ifade eden Şahin, 2004 yılı içinde yapılacak toplu görüşme protokolüne en düşük seviyedeki memur maaşının 400 milyon liranın altında olmaması yönünde bir madde konacağını vurguladı. 
   
   Enflasyonu aşabilir 
   Verilecek zamlarda ekonomideki gidişatı dikkate alacaklarını vurgulayan Şahin, "Farkın kaynağını bulmak koşuluyla enflasyonun üstüne çıkabiliriz" diye konuştu. Şahin, yapılacak zamları karşılayabilmek için vergi oranlarında yeni artışlara gidilmemesi gerektiğini belirtti. 
   
   
</TEXT>
</DOC>
