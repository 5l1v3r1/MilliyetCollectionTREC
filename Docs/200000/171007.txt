<DOC>
<DOCNO> 171007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur21.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan grupta konuştu "Referandumu göze aldık" 
</HEADLINE>
<TEXT>

     Başbakan Recep Tayyip Erdoğan, faiz dışı fazlanın belirlendiği oranda gerçeklemesinde sıkıntı olmadığını, reel faizlerdeki değişimin ise piyasa kuralları içinde gerçekleşeceğini söyledi. 
     Erdoğan, AK Parti'nin Meclis Grubu toplantısında yaptığı konuşmada, Meclis'in genel teamüle aykırı olarak yoğun çalışmasını sürdürdüğünü belirterek, çalışmalarından dolayı milletvekillerini kutlayarak, teşekkür etti. 
     Bu tutumun siyaset ve demokrasi ilişkisinde unutulan dengeleri de sağlıklı bir zemine taşıdığını anlatan Erdoğan, şöyle konuştu 
     ''Yıllara yayılan ve gelenekleri giderek sağlamlaşan bir demokratik siyaset geleneğine sahibiz. Fakat bu gelenek içinde siyaset ve demokrasi ilişkisinin her zaman sağlıklı bir şekilde ele alındığı söylenemez. 
     Demokrasi ile siyaset arasında ayırım güden, ülkede güçlü bir siyaset olmadıkça güçlü bir demokrasi de olamayacağını anlayamayan zihniyet şemaları maalesef siyaset kurumu içinde de görülmüştür. Oysa demokrasinin ön şartı siyasettir. Siyaset demokrasinin adeta oksijenidir. Siyaset diri olmadan demokrasinin diri olması beklenemez.'' Erdoğan, AK Parti iktidarının demokrasinin güçlenmesinin de adresi haline geldiğini kaydetti. Daha önceki iktidarların daraltılmış siyaset alanı içinde birinci parti olmakla yetindiğini ve herkesin işine yarayacak şekilde siyasi alanın genişlemesine katkıda bulunmadıklarını anlatan Erdoğan, şöyle konuştu 
     ''Böylece siyaset zayıf, demokrasi güdük ve Türkiye'nin dengeleri kırılgan olmaya devam ederdi. Bundan nemalananlar da yollarını bulmaya bakarlardı. Fakat biz dar siyasi alanın bizi getirdiği ayrıcalıkları elimizin tersiyle bir kenara itiyoruz ve kimi kısır siyasi bakışlara göre aleyhimize olsa da siyasi alanı genişletmek için elimizden gelen çabayı ortaya koyuyoruz. Böylece güçlü siyaset ve güçlü demokrasi denklemi AK Parti iktidarının vazgeçilmez şiarı haline gelmiştir.'' 
     
     ''BEKLEMEYE TAHAMMÜLÜ YOK'' 
     Erdoğan, milletvekillerinin Meclis çalışmalarını sürdürmekle halka ve ülkeye karşı çok önemli bir katkı, anlamlı bir özveri gösterdiğini ifade ederek, şöyle konuştu 
     ''Çünkü halkımızın beklenti ve talepleri artık ertelenemez boyuttadır. Ülkemizin gerçekleri böyle gerektirmektedir. AB süreci başta olmak üzere dış politikadaki gelişmeler çok çalışmayı zorlamaktadır. Kaldı ki, hem ülke ihtiyaçlarının beklemeye tahammülü yoktur hem de çok çalışacağımıza dair halkımıza sözümüz vardır.'' 
     
     ''HALKIMIZ DAHA UMUTLUDUR'' 
     Çalışmaların semeresinin şimdiden görülmeye başlandığını anlatan Erdoğan, yoğun çalışmalara rağmen Ankara'ya kilitlenip kalmadıklarını kaydetti. Erdoğan, yurt programlarında Türkiye'nin her tarafında büyük bir heyecan yaşandığını, halkın Meclis ve Hükümet'in performansından memnun olduğunu söyledi. 
     Erdoğan, ''Bizim Türkiye'yi özgürleştirme ve kalkındırma heyecanımız bütün Türkiye'yi sarmış, bütün insanlarımıza ulaşmış bulunmaktadır. İnsanlar, artık Türkiye'nin geçmiş günlere dönmeyeceğini çok iyi biliyorlar. Halkımız düne göre daha emin ve geleceğinden daha umutludur'' dedi. 
     
     FAİZ DIŞI FAZLADA SORUN YOK 
     Bu tabloyu gittiği her yerde gördüğünü anlatan Erdoğan, sadece meydanların ve sokakların değil, ekonomik göstergelerin de Türkiye'nin ileri gittiğini, kısır döngüyü kırdığını gösterdiğini söyledi. 
     Türkiye'nin son iki ayda eksi enflasyonla karşılaştığını, her yıl ortaya çıkan krizlerin yerini büyüme heyecanına bıraktığını belirten Erdoğan, ''Yılın ilk üç ayında açkılanan büyüme oranı Çin 8.2 ile dünyada birinci, Türkiye ise 7.4 ile dünyada ikinci duruma gelmiştir'' diye konuştu. 
     ''Faiz dışı fazlanın belirlendiği oranda gerçekleşmesinde de bir sıkıntı yaşamıyoruz'' diyen Erdoğan, her şeyin istenilen seviyede olmadığını belirterek, şunları kaydetti 
     ''Örneğin belirli bir düşüş olmasına rağmen faiz oranları hala istenilen seviyelere gelmemiştir. Biz bunun daha alt seviyelere düşmesini istiyoruz. Eksi enflasyonun yaşandığı, döviz kurunun düşük seyrettiği bir ortamda mevcut faiz oranları hala yüksektir. Ancak unutmayın ki 3 Kasım'da yüzde 72 olan bu oran şu anda yüzde 47'lere inmiştir. Irak savaşını yaşadığımız halde bu olmuştur. Ve tüm bunlarla birlikte bu gelinen noktada biz hala memnun değiliz.'' Birçok göstergeler gibi faiz oranlarının da normale inmesi için güven ve istikrarın çok önemli olduğunu, Türkiye'nin 3 Kasım seçimi sonunda bunu sağladığını anlatan Erdoğan, ''Yaklaşık yedi aylık iktidar sürecinde yaptıklarımızla da istikrarı pekiştirme yolundayız'' dedi. 
     
     REEL FAİZLERDEKİ YÜKSEKLİK 
     Erdoğan, Türkiye'nin 2002 sonlarında yüzde 92, bu yılın başında yüzde 80 olan borç rasyosunun bu yılın sonuna yüzde 70'in altına ineceğini söyledi. Buna rağmen faiz oranlarının yüksek seviyesini koruduğunu anlatan Erdoğan, şöyle konuştu 
     ''Türkiye faizdeki bu kısır döngüyü atmak mecburiyetindedir. Türk ekonomisi yüzde 20, 25'ler seviyesinde olan reel faiz ödemesinden bir an önce kurtulmak mecburiyetindedir. Tabi ki bu değişim piyasa kuralları içinde gerçekleşecektir. Piyasanın doğal koşullarına müdahale etmeden bu değişimi gerçekleştirmek her zaman daha sağlıklı olacaktır. Buna inanıyoruz.'' Erdoğan, bu süreci hızlandırmanın herkesin elinde olduğunu belirterek, sisteme yeni kaynaklar dahil olmasının Hazine'nin yeni borçlanma gereğini azaltacağını bunun da faizlerin düşmesine önemli bir katkı sağlayacağını söyledi. 
     
     YENİ KAYNAKLAR 
     Sisteme yeni faiz yükü getirmeyen yeni kaynaklar gerektiğini anlatan Erdoğan, ülkenin sahip olduğu imkanlarla bu kısır döngüden kurtulmaya çalıştıklarını kaydetti. Erdoğan, şöyle konuştu 
     ''İşte üzerinde durduğumuz, hatta gerekirse referanduma gitmeyi göze aldığımız 2-B uygulaması ve benzerleri bunun için önem taşımaktadır. Örneğin 2-B uygulaması gerçekleşirse devletin karı sadece bu uygulamadan elde edeceği kaynakla sınırlı kalmayacaktır. Eğer bu tür kaynaklar olmazsa Hazine o kaynak miktarınca yeniden borçlanma ihtiyacı hissedecek, yeni bir faiz yükünün altına girecektir. İşte bu tür yeni kaynaklar Hazine'yi de yeni faiz borçlanmasından kurtaracaktır.'' Erdoğan, bankaların toplam mevduatının yüzde 70-75'ini sattığını, yeni kaynakların sağlanması durumunda daha fazla mevduatın özel sektöre satılabileceğini, bunun da piyasaları hareketlendireceğini söyledi. 
     
     2-B DEĞİŞİKLİĞİ 
     Başbakan Erdoğan, orman vasfını yitirmiş alanlara ilişkin Anayasa değişikliği konusuna da değinerek, milletvekillerinin Meclis çalışmalarına özen göstermesini istedi. Erdoğan, şöyle konuştu 
     ''Gerçi bir referanduma gitmeyi de göze aldık ama siz yeniden Meclis gündemine gelecek 2-B yasanını da üçte iki çoğunlukla Meclis'ten geçirerek, referanduma gitmeden yasalaşmasını sağlayacaksınız. Biz buna inanıyoruz. 
     Burada farklı yaklaşımlar olabilir. Yasa, bu noktada tabii ki böyle bir esneme payını ortaya koyuyor. Kaldı ki, önümüzdeki günlerde görüşeceğimiz ve yasalaşmasını sağlayacağımız tasarı sadece 2-B değil. Bu süreç içinde sizler, bundan önce olduğu gibi, bundan sonra da Türkiye'nin problemlerini çözecek, ülkemizin önünü açacak, Türkiye'nin tıkanmış yollarını birbirine bağlayacak yeni yasalar çıkaracaksınız, yeni kararlar vereceksiniz.'' 
     
</TEXT>
</DOC>
