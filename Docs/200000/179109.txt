<DOC>
<DOCNO> 179109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/ydilmen.html </URL>
<DATE> 2003/08/30/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ders 
</HEADLINE>
<TEXT>

   
   Beşiktaş'ı iki yıldır dikkatle izliyorum. Kazanırken düşündürdüğü ilk maç. Skor 3-0 iken 3-2 olmuş, ben o kısmına bakmıyorum. Konsantrasyon hatası, penaltının dışarıda oluşu, bunlar gerekçe. Ama asıl sorun, maçın tamamında en önemli özelliği olan oyun sisteminden uzak olmasıydı. Beşiktaş zaman zaman iyi oynamayan takımdır ama hep elinde bir kozu vardır. O da oyun disiplini ve top rakipteyken ligin en iyi takımı olmasıdır. Çok maç hatırlıyorum Cordoba'nın duş almadan evine gittiğini. Uzağa da gitmeyelim. Beş gün önceki Ankaragücü maçı canlı örnek. Kendi pozisyonu açısından yine klasik 6-7 pozisyon buldu. Üçünü de gol yaptı. Ama doksan dakikaya baktığımız zaman rakibin de pozisyonları var. Değerlendirebildiği iki gol... Tabii kazanırken ders almak, kaybederken ders almaktan daha güzel. Tahmin ediyorum Lucescu'nun en üzüldüğü galibiyetlerden birisi budur. 
   Maçın başında belli oldu ki, her iki takımın kanatlarından iş çözülecek. Denizli 4-5-1 oynadı. Orta sahayı kalabalık tutup futbolu didişmeye doğru götürmek istedi. Ama İbrahim ve Kaan Dobra ofansif yönde etkili oldu. Rakip açısından baktığımızda Denizlispor, Timuçin ile net pozisyonlar buldu. Hava çok sıcaktı. Temponun yüksek olmaması da normaldi. İkinci yarı Sergen girerek halı sahada oynar gibi ve okullarda ders olarak gösterilecek bir gol atarak maça seyir zevki getirdi. Beşiktaş'ta Ahmet Yıldırım, Tayfur ve iki kanat oyuncusu İbrahim ve Kaan ile Sergen iyi, üç forvet Ahmet Dursun, Ahmed Hassan, Sinan etkisizdi. Ronaldo'nun da ikinci yarıda olmayışı, Zago, Ahmet Yıldırım ve Emre'nin ilk kez birarada oynaması sıkıntı yaratmadı değil. Haa bu arada Beşiktaş'ın en iyilerinden biri de Cordobaydı. Bu aslında Beşiktaş'ın sıkıntısını ortaya çıkarıyordu. Hakem Selçuk Dereli maçı iyi yönetmedi. 
   
      
   
   
</TEXT>
</DOC>
