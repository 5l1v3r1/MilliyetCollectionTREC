<DOC>
<DOCNO> 192473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko18.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Geliri düşük iller için teşvik taslağı hazır... 
</HEADLINE>
<TEXT>

     Kişi başına milli geliri bin 500 doların altında kalan illere verilecek yatırım teşviklerine ilişkin Kanun Taslağı, bugün Başbakanlığa sevkediliyor. 
     Gelirler Genel Müdür Vekili Osman Arıoğlu, teşvik düzenlemesine son şeklinin verildiğini ve düzenlemenin bugün Başbakanlığa gönderileceğini bildirdi. 
     Arıoğlu, Kasım ayının vergi düzenlemeleri ile geçeceğini de belirterek, ''Enflasyon muhasebesi, teşvikler ve diğer vergi düzenlemelerini de Kasım ayı içinde çıkarmayı hedefliyoruz'' dedi. 
     Arıoğlu, motorlu taşıtlar vergisinde sistemi değiştiren ve verginin ağırlıklı olarak kasko değeri üzerinden alınmasını öngören düzenlemenin de diğer vergi değişiklikleri içerisinde yeralacağını söyledi. 
     
     36 İL TEŞVİK KAPSAMINDA 
     Bu arada edinilen bilgiye göre, teşvik paketinde kişi başına milli geliri bin 500 doların altında kalan 36 ile verilecek yatırım teşvikleri ile serbest bölgelerdeki vergi teşviklerinin sınırlandırılması bulunuyor. 
     Taslağa göre, kişi başına milli geliri bin 500 doların altında olan illere yönelik yatırım teşvikleri 2008 yılı sonuna kadar uygulanacak. 
     Bu illerde yatırım yapanlardan 2008 yılı sonuna kadar ücret stopajı alınmayacak. 
     İstihdam edilen kişiler için ödenen Sosyal Sigortalar Primlerine ait işveren hissesi de 2008 yılı sonuna kadar devletçe karşılanacak. 
     Daha önceki Teşvik Kanunu'nda yeralan yatırımcıya bedava Hazine arazisi ile yatırımla ilgili vergi ve harç istisnaları yeni düzenlemede de yeralacak. 
     
     İL SIKINTISI 
     Öte yandan yatırım teşviklerinin uygulanacağı iller konusu, çalışmalarda sıkıntıya neden oldu. 
     Doğuda Tunceli ve Elazığ, kişi başına milli gelir hesabı nedeniyle teşvik kapsamı dışında kalırken, batıda Afyon ve Uşak, teşviklerden yararlanacak iller arasına girdi. 
     Maliye Bakanlığı yetkilileri, bu konudaki değerlendirmenin Bakanlar Kurulu'na bırakıldığını, hükümetin gerekirse taslakta değişikliğe gidebileceğini belirttiler. 
     Kişi başına milli geliri bin 500 doların altında kalan iller şöyle sıralanıyor 
     Kırşehir 1.488 , Sinop 1.459 , Giresun 1.443 , Amasya 1.439 , Uşak 1.436 , Malatya 1.417 , Sivas 1.399 , Tokat 1.370 , Diyarbakır 1.313 , Afyon 1.263 , Batman 1.216 , Erzincan 1.158 , Osmaniye 1.157 , Düzce 1.142 , Çankırı 1.136 , Siirt 1.111 , Gümüşhane 1.075 , Ordu 1.064 , Bartın 1.061 , Erzurum 1.061 , Bayburt 1.017 , Şanlıurfa 1.008 , Mardin 983 , Aksaray 966 , Adıyaman 918 , Kars 886 , Van 859 , Iğdır 855 , Yozgat 852 , Ardahan 842 , Hakkari 836 , Bingöl 795 , Bitlis 646 , Şırnak 638 , Muş 578 , Ağrı 568 
     
     SERBEST BÖLGELER 
     Taslağa göre, serbest bölgelerdeki mevcut gelir ve kurumlar vergisi istisnaları sertifika süresince devam edecek. 
     Serbest bölgelerdeki yeni yatırımlarda ise istisnalar sınırlanacak. Bu çerçevede, gelir ve kurumlar vergisi istisnası yeni işletmelerde, sadece üretimden kaynaklanan satışlar için geçerli olacak. Ücret stopajları da ödenecek. 
     
</TEXT>
</DOC>
