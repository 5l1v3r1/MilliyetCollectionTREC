<DOC>
<DOCNO> 157276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun19.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan 20 Hintli mahkumu bırakıyor.. 
</HEADLINE>
<TEXT>

     Pakistan, Hindistan ile barış girişimleri kapsamında yarın 20 Hintli mahkumu serbest bırakacağını açıkladı. 
     Pakistan Dışişleri Bakanlığı'ndan yapılan açıklamada, mahkumların yarın TSİ 08.00'de Pakistan'ın doğusundaki Vagah sınır bölgesinde Hintli yetkililere teslim edileceği belirtildi. 
     Mahkumların serbest bırakılması talimatı, Hindistan ile gergin ilişkileri geliştirmeye yönelik bir dizi önlemi açıklayan Pakistan Başbakanı Zaferullah Han Cemali tarafından kısa süre önce verilmişti. 
     Hintli mahkumların aslında bugün teslim edilmesinin planlandığı, ancak ülkenin güneybatısındaki Keta kentinden onları getiren trenin geç kalması nedeniyle teslimin yarına ertelendiği kaydedildi. 
     Pakistan ve Hindistan, ilişkilerini geliştirme yolunda geçen ay adımlar atmaya başlamışlardı. 1947'den bu yana 3 kez savaşan iki komşu nükleer güç, bu ay başlarında yeniden tam diplomatik ilişki kurulmasını planladıklarını açıklamışlardı. 
     
</TEXT>
</DOC>
