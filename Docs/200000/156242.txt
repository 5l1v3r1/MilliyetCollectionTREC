<DOC>
<DOCNO> 156242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur20.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Aria işini akşama kadar bitirmeye kararlıyız" 
</HEADLINE>
<TEXT>

     Başbakan Recep Tayyip Erdoğan, İtalya Başbakanı Silvio Berlusconi ile gerek ikili ilişkilerde gerek iki ülkeyi yakından ilgilendiren uluslararası ve bölgesel konularda görüşlerinin büyük ölçüde örtüştüğünü gördüklerini söyledi. 
     Erdoğan, ''Kopenhag kriterleri konusunda hükümetimizin kararlı adım atışları nasıl şu ana kadar devam ettiyse, bundan sonra da devam edecektir'' dedi. 
     Başbakan Erdoğan, Aria konusunda bir gelişme olup olmadığı sorusunu, ''Akşama kadar sabırlı olmanızda fayda var. Akşama işi bitirmeye kararlıyız'' diye yanıtladı. Başbakan Erdoğan ve İtalya Başbakanı Silvio Berlusconi baş başa ve heyetlerarası görüşmelerin ardından çalışma yemeğinde biraraya geldiler. 
     Sheraton Oteli'ndeki yemeğin ardından Erdoğan ve Berlusconi ortak basın toplantısı düzenlendiler. 
     Başbakan Erdoğan, ''İtalya Başbakanı değerli dostum Sayın Silvio Berlusconi ve beraberindeki heyet üyelerini ülkemizde ağırlamaktan duyduğumu memnuniyeti ifade ile sözlerime başlıyorum'' dedi. 
     3 Kasım seçimlerinden sonra Avrupa Birliği AB üyesi ülkeleri ziyarete ilk olarak İtalya'dan başlandığını anımsatan Erdoğan, bu ziyaretin kendisi için hem tanışma toplantısı hem de AB üyeliği sürecini hızlandırmadaki ilk durağın Roma olduğunu söyledi. Bu ziyaretin kendisi için çok anlamlı olduğunu kaydeden Erdoğan, ''Bugün de Sayın Berlusconi AB dönem başkanlığına hazırladığı bir dönemde 59. Hükümet olarak Başbakan olduğum bu dönemde beni ilk ziyaret eden AB ülkeleri içerisindeki Başbakan oluyor. Bu bakımdan bu ziyaret çok anlamlı'' diye konuştu. 
     Başbakan Erdoğan, şöyle devam etti 
     ''Aramızda gerçekleştirdiğimiz başbaşa görüşmede ve çalışma yemeğinde gerçekten son derece verimli görüş alışverişinde bulunduk. Bugün memnuniyet verici bir düzeye ulaşan ilişkilerimizin her alanda daha da geliştirilmesi amacıyla atılması gereken adımları birlikte değerlendirdik. Şunu içtenlikle ifade etmeliyim ki iki Akdenizli Avrupa ülkesinin Başbakanları olarak birçok değerleri paylaştığımız Sayın Başbakanla gerek ikili ilişkilerimizde gerek ülkelerimizi yakından ilgilendiren uluslararası ve bölgesel konularda görüşlerimizin büyük ölçüde örtüştüğünü gördük. 
     Avrupa kıtasının ve Akdeniz'in stratejik noktalarında yer alan Türkiye ve İtalya arasındaki iyi ilişkiler esasen yüzyıllar öncesine gitmektedir. Son yıllarda ülkelerimiz arasındaki ikili gelişmelerde ve ikili ilişkilerde çok ciddi adımlar atılmıştır. Özellikle ekonomik ve ticari ilişkilerimiz yıllar içerisinde adeta stratejik bir işbirliğine dönüşmüştür. Buna birkaç örnek vermek gerekirse, İtalya 2002 yılında toplam 6.3 milyar dolar ticaret hacmi ile bir rekor kırarak Türkiye'nin ikinci büyük ticaret ortağı olmuştur. İtalya 2002 yılında Türkiye ile 242 milyon dolar tutarında doğrudan yatırım yaparak 2001 yılında olduğu gibi tekrar bir numaralı yatırımcı olmuştur.'' Başbakan Erdoğan, Türkiye'deki İtalyan firmalarına bakıldığında 1988 yılında 17 olan sayının, bugün 238'e ulaştığını bildirdi. 
     
     TÜRKİYE-AB 
     Berlusconi ile Türkiye-AB ilişkilerini tekrar ele aldıklarını ifade eden Erdoğan, Türkiye'nin bu konudaki kararlılığını gösterdiklerini, Berlusconi'nin bu konuda işin başından beri Türkiye'ye verdiği desteğin artarak devam edeceğinden emin olduğunu belirtti. 
     Erdoğan, Berlusconi'ye Türkiye'nin yaptığı reform çalışmaları hakkında da bilgi verdiğini anlatarak, ''Hepinizin bildiği gibi AB'ye giriş ile alakalı Kopenhag kriterleri konusunda hükümetimizin kararlı adım atışları nasıl şu ana kadar devam ettiyse bundan sonra da devam edecektir'' dedi. Gerek Kıbrıs gerekse Irak konusuyla ilgili olarak görüş alışverişinde bulunduklarını kaydeden Erdoğan, Ortadoğu'da İsrail Filistin arasındaki sıkıntıların giderilmesi konusunu da görüştüklerini söyledi. Erdoğan şunları kaydetti 
     ''Bütün görüşmelerimizde görüşlerimizin büyük oranda örtüştüğünü görmenin mutluluğunu yaşadık. Bu süreçle ilgili Türkiye ile İtalya arasında her an işbirliği yapmaya hazır olduğumuzun, bu işbirliğinin olabileceğini de görmüş bulunuyoruz. 
     Bu akşam Türk İtalyan İş Konseyi tarafından Sayın Berlusconi onuruna düzenlenen akşam yemeğine katılmak üzere İstanbul'a gideceğiz. Bu vesileyle özellikle ekonomik alandaki ilişkilerimizin daha da geliştirilmesi konusunu bu kez her iki ülkenin özel sektör mensuplarıyla birlikte ele alacağız.'' 
     
     ARİA KONUSU 
     Erdoğan ve Berlusconi, daha sonra gazetecilerin sorularını yanıtladılar. Yabancı bir gazetecinin Aria konusunda bir gelişme olup olmadığını sorması üzerine Erdoğan, akşam İstanbul'da yapılacak olan Türk-İstanbul İş Konseyi toplantısına kadar görüşmeleri bitirip açıklamayı yapacaklarını ifade etti. Erdoğan, ''Akşama kadar sabırlı olmanızda fayda var. Akşama işi bitirmeye kararlıyız'' dedi. 
     Erdoğan, basın toplantısından sonra Berlusconi'yi bir tablo hediye etti. Berlusconi de Erdoğan'a bir saat verdi. 
     
</TEXT>
</DOC>
