<DOC>
<DOCNO> 185153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo16.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlar Sultanlara... 
</HEADLINE>
<TEXT>

     Voleybolda bir mucizeyi gerçekleştirerek Avrupa Şampiyonası'nda finale yükselen bayan voleybolcularımız, Polonya karşısında tutunamadı ve şampiyonada ikinci oldu. Polonya final maçını set vermeden 3-0 kazanarak kupaya uzandı. 
     Seyircinin büyük desteği olmasına karşın karşılaşmaya kötü başlayan ve özellikle takımın şampiyonada finale dek yükselmesinde büyük rol oynayan Bahar, Neslihan ve Natalia'dan ilk sette bir türlü verim alamayan Türkiye, Polonya'nın yüksek oyuncularının kenar hücumlarına bloklarda yetersiz kaldı. 
     Ay-yıldızlılar, bir ara Aysun'un servisleriyle oyunu toparlasa da Polonya'nın ve sahanın en başarılı oyuncusu Glinka'nın hücumlarını bir türlü engelleyemedi. Özellikle savunma bölgesinin ortasına bırakılan toplarla etkili olan Polonya, Türk takımı manşetlerde de sorun yaşayınca ilk seti 25-17 önde tamamladı. 
     Tutuk oyununu 2. sette de sürdüren milliler, bu kez de Skowronska'nın etkili smaç servisleri karşısında çaresiz kaldı. Bu sette de farkın kapanmasına izin vermeyen Polonya, hücumda ve savunmada dağınık bir oyun sergileyen Türkiye karşısında fazla zorlanmadı. Neslihan'ın inişli çıkışlı grafiği ay-yıldızlılara bir ivme getirmezken, file üstünde Skowronska ve Glinka ile etkili oyununu sürdüren Polonya, 2. seti de 25-14 önde tamamladı. 
     2. setin başında takım dizilişinden yitirilen 1 sayı, kenar yönetiminin de en az oyuncular denli gergin olduğunun adeta bir göstergesi oldu. 
     Karşılaşma boyunca ilk kez 3. sette rakibine direnen ve hatta bir ara öne geçmeyi başaran Türkiye, savunma bloklarında ve hücum organizasyonlarında yakaladığı hareketlilikle setin ortalarına dek maçı dengede tutmayı başardı. Ancak takım olarak hücumda çok hızlı oynayan ve yüksek oyuncularını çok iyi kullananan Polonya, aradaki farkı yeniden açarak, seti 25-17, maçı da 3-0 kazanmayı başardı. 
     Hınca hınç dolu tribünler önünde oynanan maçta, Cumhurbaşkanımız Ahmet Necdet Sezer de tribündeydi. 
     Şimdiye kadar oynadığı 4 Avrupa Şampiyonası finalinden de boynu bükük ayrılan Polonya böylece ilk kez Avrupa Şampiyonu oldu. 

     

TÜRKİYE 0 - POLONYA 3 Salon Atatürk Hakemler Juraj Morky Slovakya xxx, Karin Zahorcova Çek Cumhuriyeti xxx Türkiye Bahar x, Esra xx, Özlem xx, Aysun xx, Natalia xx, Neslihan xx Gülden xx, Sinem x, Mesude x, Pelin x, Çiğdem x Polonya Skowronsko xxxx, Sliwa xxx, Glinka xxxx, Swieniewicz xxx, Mroz xx, Niemczyk xxx Lesniewicz xxx, Belcik xx, Liktoras xx Setler 25-17, 25-14, 25-17 Süre 58 Dakika 18, 22, 18      
</TEXT>
</DOC>
