<DOC>
<DOCNO> 167858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo22.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Avusturya'ya gitti... Petkoviç Trabzon'da kaldı... 
</HEADLINE>
<TEXT>

     Trabzonspor, lig hazırlıkları kapsamında yapacağı kamp için Avusturya'ya gitti. 
     Atatürk Havalimanı'nda gazetecilere kampa ilişkin açıklama yapan Teknik Direktör Samet Aybaba, birinci aşamanın ardından maçların yoğun olduğu ikinci kamp dönemine girdiklerini belirterek, ''6 maç oynayacağız. Oyuncuların temel kondisyonuyla ilgili neler yaptığımızı, katkılarını göreceğiz. Dönüşte de transfer çalışmalarına devam edeceğiz'' dedi. 
     Aybaba, futbolcuların bindiği uçağa bomba ihbarı yapılması nedeniyle İstanbul'a gelmeyen ve Avusturya kampı için takımla birlikte Viyana'ya gitmeyen Petkoviç'in durumunun sorulması üzerine de ''Onun da gelmesi lazımdı. Panik olabilir ama gelmesi gerekirdi. Takım arkadaşları nereye giderse onun da gitmesi gerekir. Kendisini uyararak cezalandıracağım'' diye konuştu. 
     Futbolculardan Gökdeniz, Trabzon'da uçağın kalkış için piste geldiği sırada pilotun bomba ihbarı yapıldığını duyurduğunu ve ardından da uçağı terk ettiklerini söyledi. 
     Gökdeniz, ister istemez bir panik yaşadıklarını belirterek, Petkoviç'in kendileriyle gelmediğini ifade etti. Gökdeniz, iyi bir kamp dönemi geçirmek istediklerini sözlerine ekledi. 
     Omar da kendisinin de çok korktuğunu, ancak yapacak bir şey olmadığını anlatarak, Avusturya kampında yapacakları maçların hepsini kazanmak istediklerini söyledi. 
     Fatih de bomba ihbarına ilişkin korkacak bir şey olmadığını, konuyla ilgili görevlilerin gerekeni yaptığını ifade etti. 
     Trabzonspor kafilesi daha sonra THY'nin tarifeli uçağıyla saat 15.30'da Viyana'ya gitti. 
     
</TEXT>
</DOC>
