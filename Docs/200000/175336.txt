<DOC>
<DOCNO> 175336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/ekonomi/eko07.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DYH'nin reklam geliri temmuzda yüzde 49 arttı 
</HEADLINE>
<TEXT>

   Doğan Yayın Holding reklam gelirleri temmuzda yüzde 49 artarak 24.8 milyon dolara ulaştı 
   
   Önde gelen medya gruplarından Doğan Yayın Holding'in DYH reklam gelirleri, Irak Savaşı sonrası reklam sektöründe başlayan hareketliliğin devamına bağlı olarak, temmuzda geçen yıl aynı döneme göre dolar bazında yüzde 49 oranında artarken, hisse senetleri de dün yüzde 7.81 prim yaptı. Piyasa uzmanları, Doğan Grubu şirketlerinin yüksek primlerine dikkat çekerken bu hareketin belirgin bir nedeni olmadığını ancak hisselerin endeksin gerisinde kalmış olması nedeniyle şimdi yükselişe geçtiğini belirttiler. 
   
   'Hareketlilik sürecek' 
   DYH, temmuz ayında 24.8 milyon dolarlık reklam geliri elde etti. Medya şirketlerinin en önemli gelir kaynağı olan reklam ve ilan gelirlerinin düzeyi, ekonomide talebin ve canlanmanın bir göstergesi olarak görülüyor. Holdingten yapılan açıklamaya göre, DYH'nin bu yıl ilk yedi ayda reklam geliri yüzde 10 arttı. 
   Yapılan açıklamada, reklam sektöründeki hareketliliğin artan bir hızla devam etmesinin beklendiği belirtilerek, sektörde 2003 yılı reklam yatırımlarının geçen yıla göre yüzde 17 artarak yıl sonunda 855 milyon dolar olmasının tahmin edildiği kaydedildi. 
   Açıklamada, Doğan Medya Grubu bünyesindeki şirketler şöyle sıralandı 
   "Hürriyet Gazetecilik, Milliyet Gazetecilik, Gözcü, Radikal, Posta, Fanatik, Finansal Forum, Kadal D, Euro D, Doğan Daily News, CNN Türk, DMG International, Radyo D, Radyo Foreks, Doğan Online, Doğan Egmont." 
   
   
</TEXT>
</DOC>
