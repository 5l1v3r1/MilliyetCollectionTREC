<DOC>
<DOCNO> 185725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/gureli.html </URL>
<DATE> 2003/10/01/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kaba güç ve silah, hukuk ve siyaset 
</HEADLINE>
<TEXT>

   
   Dünyada bireysel silahlarla yılda ölen 500 bin kişinin yakınları arasında üç kişiydiler o gün Taksim Meydanı'nda. 
   Bu yıl Foça'da arabasında mışıl mışıl uyurken serseri bir kurşunla yaşamını yitiren 2.5 yaşındaki oğulları gibi başka Alistair'lerin hayatlarının yok olmaması için Özlem - David Grimason çifti Bireysel Silahlanmaya Hayır kampanyasına İngiltere'de imza toplayıp gelmişti. 
   Yedi yıl önce İskoçya'da bir ilkokula düzenlenen saldırıda kızı Sophie'nin ölmesiyle başlattığı kampanyada Mick North 30 bin imza toplamış ve ülkesinde yasaların değiştirilmesini sağlamıştı o da Taksim'deydi. 
   Nazire Dedeman 10 yıl önce 17 yaşındaki oğlu Umut'un arkadaşının kurşunuyla can vermesinden sonra kurduğu Umut Vakfı'yla mücadelesini kitlesel olarak sürdürüyordu. 
   Her üçü de - yakınları başıboş kurşunların kurbanı olmuş öteki insanlarla birlikte - 28 Eylül Bireysel Silahsızlanma Günü'nde Taksim Meydanı'ndaydı. Nazire Dedeman, oğlunun ölümünden sonra başlattığı hukuk mücadelesinden bir sonuç alamadığını vurguluyor "yasaların yeniden düzenlenmesi, yargı ve yürütmenin gözden geçirilmesi, yurttaşların birbirlerinin hakkına saygı duyacak şekilde bilinçlenmesi" istemini 10 yıldır kim bilir kaçıncı kez dile getiriyordu. 
   Umut Vakfı'nın uluslararası alana taşan mücadelesi çeşitli yarışma, seminer ve sanat etkinlikleriyle kitlesel biçimde genişliyordu. Mücadele alanı artık "hak ve hukuka saygılı kuşaklar yetiştirmeyi, hukukun üstünlüğünü egemen kılmayı" kapsıyordu. Umut'un Annesi soruyordu 
   "Yurttaşın yargıya güveni kalmamışken, gençleri hukukun üstünlüğüne nasıl inandıracaktık " 
   Biz de soruyoruz Bir seçim zorunluluğu karşısında yasaların gereğini bir yana itip "kaos olur" diye siyaseti hukuka üstün kılmak isteyen yetkililerin olduğu bir ülkede yurttaşlar hukukun egemenliğine nasıl inansın Yargıdan ve hukuktan umudunu kesen yurttaş hakkını kaba güçle aramaya kalkmayıp da ne yapsın 
   
   Bir güzellik    Bunca "kaos"un arasında yine de güzellikler yaşanıyor. Barlarda göbek kıvırmayı dans sanatı sayanların yaşadığı bir ülkede, gerçek dans sanatçıları Hülya Aksular ile Mişa Kolozin'in Taksim Meydanı'nda Bireysel Silahsızlanma Günü'nünde sundukları Maurice Ravel'in Bolero'su bir harikaydı. Soprano Gülderen Erdoğmuş'un Nazire Dedeman'ın sözlerini yazdığı müzik dinletisi ayrı bir güzellikti. 
   
   Bir şiir    Bu haftaki dizelerimiz sanal dünyadan Çocuğun Biri'nin "Beni seviyor musun " başlıklı şiirinden 
   "Sorma sevdamı sonsuzluğu resmeden bulutları sorma. Sorma güneşi, toprağı, suyu, evreni sorma Anlatıp aldatma, sorup söyletip ağlatma beni." 
   
      
   
</TEXT>
</DOC>
