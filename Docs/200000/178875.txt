<DOC>
<DOCNO> 178875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/ysenay.html </URL>
<DATE> 2003/08/29/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Maç seyretmek yasak 
</HEADLINE>
<TEXT>

   
   Yooo lanet olsun böyle mantıksız ve de kötü niyetli cezayı Fenerbahçe taraftarına uygulamak isteyen TFF Ceza Kurulu'na... Bence, federasyon ve yan kurullarındaki Fenerbahçe sevgisizliği, hatta kıskançlığı, bu sezon işte Trabzon maçı cezasıyla yeniden tetiklenmeye başladı... Bakın gelecek hafta ve aylarda daha ne oyunlar oynanacak ligdeki zirve entrikaları adına... 
   Adamlar Futbol Federasyonu Ceza Kurulu değil de, faşist bir eylem grubu sanki... Yahu biz de 10 yılın üzerinde hizmet verdik Türk futbolunun yücelmesi adına... Hem de ne şartlar altında... Bazı milli seyahatlerde futbolcunun uçak - otel paralarını dahi kendi cebimizden ödeyerek. O zaman da ceza kurullarımız vardı. Acaba seyirciyi cezalandıran tek kararımızı örnek olarak koyabilirler mi önümüze 
   Geçen sezonun son haftalarında, milleti futbola lanet ettiren açık şike olaylarını görmezlikten geleceksin, sonra da yeni sezonun ikinci haftasında Trabzon'da bir araba dayak yiyen Fenerbahçeliler'i görmezlikten gelerek, koca bir camianın en masum taraftarının takımını seyretmesine mani olacaksın... Vaay ceza kurulu vaay... Sevsinler sizin futbol anlayışınızı, toplum psikolojisi bilgisizliğinizi 
   Baylar kabahatli olsalar dahi 100 - 150 kişi için 50 - 60 bin kişiyi cezalandırma yetkisini nasıl bulabiliyorsunuz kendinizde. Yarın öbür gün bambaşka kentlerimiz ve stadlarımızda da benzer olayların olacağı hiç tartışılmaz. Yani siz yine masum taraftarları mı cezalandırmayı yeğleyeceksiniz Sevsinler sizin ceza anlayışınızı 
   Ayrıca kulüplerin özel locaları için yıllık kombine bilet alanlara ve peşin para ödeyen taraftarlarına hiç mi saygınız yok sizlerin Yani bir - iki kendini bilmez cahilin hareketinden yola çıkıp, koskoca bir Fenerbahçe ailesine "Maç seyretmek yasak" kararı alacaksınız... 
   Bence ayağına futbol ayakkabısı giymemiş sizler, bu oyunun ne psikolojisinden ne de tribün dengelerinden haberdarsınız... Sahadaki yarışmanın temaşasını sağlayan en yüce unsur tribünlerdeki seyircidir beyler... Ayrıca kulüp bütçeleri bu maçların hasılat hesapları üstüne oluşur... Sizin bir kulübe yüz milyarlarca ceza vermeye ne hakkınız olabilir ki 
   Umarım sizin bu uygarlık dışı kararınızı Tahkim Kurulu iptal eder de, onların lütfuyla siz de futbol tarihinize "Yanlı cezacılar" olarak geçme lekesinden kurtulursunuz... 
   Ayrıca siz İstanbulspor'a ilk haftada yenilen Fenerbahçe seyircisinin galip takımı nasıl takdirle ve ayakta alkışladıklarını görmediniz sanırım. Çünkü görebilseydiniz o çirkin kararı asla almazdınız. 
   
   
</TEXT>
</DOC>
