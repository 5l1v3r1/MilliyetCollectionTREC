<DOC>
<DOCNO> 187305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo11.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor süper başladı 
</HEADLINE>
<TEXT>

     Birinci Süper Ligi takımı Denizlispor, en başarılı sezonlarından birini yaşıyor. 
     Geride kalan 8 haftayı 4 galibiyet, 2 beraberlik ve 2 yenilgiyle kapatıp, topladığı 14 puanla klasmanın 6. sırasına yerleşen yeşil-siyahlılar, Beşiktaş 6 ile birlikte ligin en az gol yiyen 2. takımı durumunda. Denizlispor kalesinde 8 maçta sadece 7 gol gördü. 
     Denizlispor, geçen sezon Alman Heinen'in koruduğu kaleyi, bu sezon Kamerunlu Hamido Souleymanou'ya teslim etti. Souleymanou, son haftalarda başarılı bir grafik çizerken, kalesini de gollere kapadı. 
     Souleymanou, ligin 2. haftasında Çaykur Rizespor'dan 1, 3. haftada Samsunspor'dan 2, 4. haftada Beşiktaş'tan 3 ve 5. haftada Ankaragücü'nden 1 gol yedi. Başarılı file bekçisi, son 3 haftada ise, rakip forvetlere geçit vermeyerek, kalesini gollere kapadı. 
     Denizlispor Futbol Şubesi Başkanı Turgut Dalaman, ligde mütevazi bir kadro ile mücadele verdiklerini, buna rağmen iyi sonuçlar elde ettiklerini belirterek, şunları söyledi 
     ''Geçen sezon UEFA Kupası'nda mücadele eden kadrodan Ali Tandoğan, Mustafa Özkan, Hakan Çimen, Bencik, Kabat, Kaleci Heinen ve son olarak Servet ayrıldı. Aramıza yeni katılan futbolcuların uyum sorunu ortadan kalktıkça, oynadığımız futbolun kalitesi artıyor. Son haftalarda bu da tabelaya yansımaya başladı. 4 maçta elde ettiğimiz 10 puan da bunun bir göstergesi.'' 
     
</TEXT>
</DOC>
