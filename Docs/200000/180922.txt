<DOC>
<DOCNO> 180922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/ekonomi/eko06.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılara grev yolu açılıyor 
</HEADLINE>
<TEXT>

   Hazırlanan yeni yasa tasarısıyla grev ve lokavt yasaklarının kapsamı daraltırılken bankacı ve noterlere greve gidebilme hakkı getiriliyor 
   SEÇKİN ÜREY Ankara 
   
   Hazırlanan yeni bir tasarıyla grev ve lokavt yasaklarının kapsamı daraltılırken, bankacılar ve noterlere greve gidebilme yolu açıldı. Sendikaların toplu iş sözleşmesi imzalayabilme yetkisi çerçevesinde yüzde 10'luk baraj yüzde 5'e çekildi. Bakanlar Kurulu'nun grev ve lokavt ertelemesine Danıştay'dan mütalaa koşulu geldi. 
   2822 sayılı Toplu İş Sözleşmesi Grev ve Lokavt Kanunu'nunda değişiklik öngören tasarı, grev ve lokavt yapılamayacak işlerin listesini kısalttı. Tasarının yasalaşması halinde, can ve mal kurtarma işlerinde, cenaze ve tekfin işleri, kamu tarafından yürütülen itfaiye hizmetileri ile su, elektrik, havagazı, doğalgaz ve petrol sondajı - üretimi - tasfiyesi - dağıtımı işlerinde grev ve lokavt yasağı devam edecek. 
   
   Danıştay mütalaası lazım 
   Böylelikle banka ve noterlerin yanı sıra kamu tarafından yürütülen şehiriçi deniz, hava, demiryolu, raylı toplu taşıma işlerine uygulanan grev ve lokavt yasağı kalkmış oldu. Termik santrallere kömür veren linyit üretim işlerinde grev ve lokavtın önü açıldı. 
   Tasarı, Bakanlar Kurulu'nun grev ve lokavt erteleme yetkisine de sınırlama getirdi. Mevcut uygulamada Bakanlar Kurulu, bir grev veya lokavtı genel sağlığı veya ulusal güvenliği bozucu nitelikte olduğu gerekçesiyle 60 gün erteleyebiliyor. Tasarıda ise erteleme kararı almadan önce Danıştay'dan mütalaa alması gerektiği belirtildi. 
   
   
</TEXT>
</DOC>
