<DOC>
<DOCNO> 186733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yazar/congar.html </URL>
<DATE> 2003/10/06/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Hangi sıcak takip 
</HEADLINE>
<TEXT>

   
   Washington'daki yetkililer, Türkiye'deki Irak bağlantılı tartışmaları "ağızları açık" izliyorlar. 
   Ankara'dan yükselen sesleri işittikçe, Türk devletinin kendi coğrafyasını hiç mi hiç anlamadığı kuşkusuna kapılıp şaşırıyorlar. 
   Dahası, Ankara'nın demokratik hazımsızlıktan kaynaklı şizofrenik karakterinin, Irak bağlamında, kendileri için hangi aşamada, nasıl yeni bir sürpriz doğurabileceği konusunda bir türlü net öngörüde bulunamamanın da sıkıntısını yaşıyorlar. 
   Hele son günlerde, kimi asker - sivil ağızlardan çıkan açıklamaları işittikçe, Türk başkentinde, günlük gazete haberlerinin en basit bir analizini bile yapamazmış gibi görünmeyi içine sindirebilenler olduğunu anlıyorlar şaşkınlıkları iyice artıyor. 
   
   Komşumuz Amerika...    ABD'nin Ankara kaynaklı şaşkınlıklar silsilesine son katkı, Türk Genelkumayı'ndan geldi. 
   En tepedeki askeri yetkililerin, 8,5 milyar dolarlık ABD kredisiyle Irak'a asker gönderme meselesini ilişkilendirmenin yanlış olduğu ve kendilerinin de zaten bu kredinin koşullarını bilmedikleri yönündeki sözleri, Washington'ı gerçekten de şaşırttı. 
   Şaşırdılar zira kredinin koşulları ABD Kongresi kararıyla belirlenmiş ve açıklanmıştı. Bu karar, Türkiye'nin Irak'taki çokuluslu güce asker vermesini şart koşmuyordu, ancak Türk askerinin tek taraflı olarak yani ABD'nin onayı ve eşgüdümü dışında Irak'a herhangi bir müdahalede bulunmasına karşıydı. 
   Askerlerin açıklamalarına tepkisini sorduğum bir ABD'li yetkili, "Basına yansıyanlara bakınca, Türk generallerinin neyin kaygısını duyduklarını tam anlayamadık" dedi bana. 
   Ve şöyle devam etti "Bu kredinin, Türk askerinin, Irak'ta istikrar gücü görevi yapıp yapmayacağıyla bir ilişkisi yok. Ama Türkiye'nin Irak'a askeri müdahalede bulunup bulunmayacağıyla ilgisi tabii ki var. Türkiye tek başına böyle bir müdahalede bulunacak olsa krediyi veremeyiz, zira bu konuda Kongre'nin görüşü net. Gerçi böyle bir müdahale olacağına hiç ihtimal vermiyoruz ya, diyelim ki oldu. O zaman da gündemdeki sorun zaten kredi olmaz sorun, ABD askerlerinin Türk askerlerini nerede nasıl durduracakları olur." 
   Bu sözler, yoruma hacet bırakmıyor. Türk askeri tek taraflı olarak Irak'a müdahale etmeye kalksa, zaten karşısında ABD askerini bulacak. Çünkü o zaman Türk askeri, Irak'taki siyasi ve askeri otoriteye, yani Amerikan otoritesine müdahale etmiş sayılacak. Dolayısıyla da böyle tek taraflı bir askeri girişim aslında mümkün değil. 
   Ankara'nın, güney komşusuyla ilgili herhangi bir güvenlik sorununu, fiilen güney komşusu olan Washington'la işbirliği halinde çözmekten başka gerçekçi seçeneği yok. Zaten PKK konusunda süren Türk - Amerikan diyaloğu, bu işbirliğinin bir yandan yürüdüğünün kanıtı. Kuzey Irak'taki PKK militanlarının bölgeden çıkarılmasını, Ankara gibi, Washington da öngörüyor. ABD yetkilileri, "PKK'nın orada kalmayacağı" yönünde net güvence veriyorlar. Gerekirse askeri önlemleri de içerebilecek bir çözüm planı üzerinde ikili çalışmalar sürüyor. 
   
   Geçmişte kalanlar...    Durum bu kadar açıkken, Türk Genelkurmayı'nın krediyle ilgili kaygı belirten sözlerinin geri planında bir "sıcak takip" hesabı olabilir mi İnanması güç. 
   Ancak CHP'den bu yönde yükselen seslere kulak verenlerimizin, sanki böyle bir "sıcak takip hakkı" varmış da, şimdi AKP hükümeti ABD'den kredi almakla bu hakkından vazgeçiyormuş izlenimine kapılması mümkün. 
   Hangi sıcak takip hakkı Böyle bir hak, dün de yoktu, bügün de yok. 
   Türkiye'nin 1990'lar boyunca, Irak'taki PKK militanlarına karşı sınırötesi operasyonlar düzenleyebilmesi, mevcut bir haktan değil, fiili durumdan kaynaklıydı. Bu operasyonlar, hem Kürt gruplarının ve Saddam yönetiminin, hem de Avrupa başkentlerinin tepkisini çekerken, Washington "zamanı ve kapsamı sınırlı kalmak kaydıyla" Ankara'nın müdahalelerine fazla ses çıkarmıyordu. Zira PKK'yı oldum olası "terörist" sayan ABD, Bağdat'ın bu örgüte destek olduğunu biliyor, kuzeydeki Kürt gruplarının da PKK'yı bölgeden atma yönünde tam bir otorite kullanmadıklarını görüyordu. 
   Kısacası, Irak'ta bir "otorite boşluğu" vardı. Zaten Ankara'da sıcak takip operasyonlarını, "Irak'ın toprak bütünlüğüne yönelik bir iddia içermeyen, otorite boşluğunu Türkiye'ye saldırmak için kullanan teröristleri etkisiz kılmakla sınırlı bir önlem" olarak meşru gösteriyordu. 
   Saddam yönetiminin eli kolu bağlıydı K. Irak'taki fiili otonomi, Türkiye'nin Kuzeyden Keşif'e verdiği desteğe muhtaçtı ABD ise hem PKK'ya karşı önlemleri meşru görüyor, hem de Türkiye'nin Kuzeyden Keşif'i devam ettirmesini istiyordu. Velhasıl konjonktür, Türkiye'ye "sıcak takip imkanı" tanıyordu. Şimdi, bu konjonktür "di'li geçmişte" kaldı. 
   Evet, bölgede PKK militanları hala var. Ancak bölgenin bugünkü sorumlusu ABD, bu varlığa son vereceğini söylüyor ve Washington'daki işaretler, bu yöndeki adımların fazla gecikmeyeceği yönünde. 
   Gelelim tezkere meselesine... Türkiye'nin, Irak'taki istikrar gücüne asker katkısı yapıp yapmayacağı, Washington'ın Ankara'ya vereceği krediyi etkiler mi Türkiye asker göndermez ise ABD, PKK'yı derdest etmekten vazgeçer mi 
   Kongre'nin belirlediği "Irak'ta işbirliğinin devamı" koşulunun karşılanması için Ankara'dan ne beklediklerini sorduğum bir ABD'li diplomat, "Statüko, yani şu anda Türkiye'nin yaptıkları ve yapmadıkları, aslında bu koşulu karşılıyor. Irak'taki işbirliğimiz genişlerse daha da iyi. Ama mevcut durum, kredinin verilmesi için yeterli" dedi. 
   Özetle, Bush yönetimi Ankara'ya, "Asker göndermezsen, sana para yok" ya da "Asker göndermezsen, PKK'ya dokunmam" demiyor. Sadece "Irak, bugün benden sorulur" diyor ve AKP hükümeti de haklı olarak, Washington'dan bunun gereğini yapıp PKK varlığına son vermesini bekliyor. Tartışmanın geri kalanı, abesle iştigaldir. 
   
      
   
</TEXT>
</DOC>
