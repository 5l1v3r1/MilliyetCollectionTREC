<DOC>
<DOCNO> 196226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/gun01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
O yaşıyor ama artık tek gözü görmüyor... 
</HEADLINE>
<TEXT>

   Neve Şalom'daki patlamadan hemen sonra çekilen fotoğraftaki bu yaralı, astsubay emeklisi Oktay Gemici. Sol gözünü kaybeden Gemici, yoğun bakımda 
      Ayşegül Aydoğan 
   
   Patlamadan hemen sonra Neve Şalom Sinagogu'na giren Alp Sime'nin görüntülediği kişinin emekli astsubay Oktay Gemici olduğu ortaya çıktı. Türkiye ve dünya Gemici'yi, fotoğraf sanatçısı Alp Sime'nin objektifinden yansıyan ve patlamanın simgesi haline gelen bu kareyle tanıdı. 
   46 yaşındaki astsubay emeklisi Gemici, iki yıldır Pronet Güvenlik Şirketi'nde çalışıyordu. Sinagogun güvenlik görevlilerinden biri olan, iki çocuk babası Gemici, patlama günü Sime'nin yardımıyla İstanbul Tıp Fakültesi Hastanesi'ne kaldırıldı. Beş saat süren plastik cerrahi ameliyatının ardından Amerikan Hastanesi'ne nakledilen Gemici, burada da yine üç saat süren bir göz ameliyatı geçirdi. Ancak sol gözü tüm müdahalelere rağmen kurtarılamadı. 
   
   Ailesi Sime'ye teşekkür etti 
   Yüzünün sol tarafı büyük hasar gören Gemici'nin tedavisi, yoğun bakım ünitesinde devam ediyor. Doktorlar, çene kemiği kırılan Gemici'nin üç ay konuşamayacağını belirtiyor. 
   Gemici'yi tüm dünyaya tanıtan fotoğrafa imzasını atan Alp Sime'yi dün hastanede yakınlarıyla buluşturduk. Sime'yi coşkuyla karşılayan ve ellerine sarılan yakınları, "Oktayımızın hayatını sana borçluyuz" diye duygularını ifade ettiler. 
   Gemici'nin ev hanımı olan eşi Nilüfer Gemici de "Oktayımı çocuklarıma sen bağışladın" diyerek Alp Sime'nin boynuna sarıldı. Enfeksiyon riskine karşı yoğun bakım ünitesine girmeyen Sime, en kısa zamanda Gemici'yi tekrar ziyaret edeceğini söyledi. 
   Öte yandan, Hahambaşı İsak Haleva, dün ziyaret ettiği Oktay Gemici'nin tedavisiyle ilgili ellerinden gelen her türlü yardımı yapabileceklerini ailesine iletti. Haleva'nın Gemici ailesine yurtdışında tedavi önerdiği belirtildi. 
   
   
</TEXT>
</DOC>
