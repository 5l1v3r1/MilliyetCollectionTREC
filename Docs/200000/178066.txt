<DOC>
<DOCNO> 178066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur21.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkmenlere yapılanları kabul etmemiz mümkün değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta Türkmenlerin karşı karşıya kaldıkları davranışların kabul edilemez olduğunu belirterek, bununla ilgili her türlü girişimin yapıldığını söyledi. 
     Gül, Başbakanlık'ta Irak Türkmen Cephesi'nin ITC Türkiye temsilcisi Ahmet Muratlı ve Londra temsilcisi Asıf Serttürkmen'i kabulünde yaptığı açıklamada, son günlerde Kerkük'te meydana gelen olayları kaygıyla izlediklerini belirtti. 
     Washington, Bağdat ve Ankara'da, Irak'ın otoritesini sağlayan ABD ile devamlı temas halinde olunduğunu belirten Gül, ''Oradaki huzurun sağlanması için üstlerine düşeni en iyi şekilde yapmaları gerektiğini hatırlattık'' dedi. 
     Gül, bölgede huzur ve istikrarın sağlanmasının herkesin arzusu olduğunu kaydederek, ''Hepimizin arzusu, hiç kimsenin provokasyonlara gelmemesidir. Şunu kimse unutmasın ki, oradaki herkes birbirinin akrabasıdır, dolayısıyla bizim de akrabamızdır. Oradaki çeşitli kışkırtmalar, tahrikler olabilir. Bunlara fırsat vermemek gerekir. Bundan fayda umanların da kendilerine çekidüzen vermeleri gerekir'' diye konuştu. 
     ''Irak'ta bir an önce huzur ve barış sağlansın diye uğraşılırken, tam tersine orada huzursuzluk çıkarmanın kimseye faydası olmadığını'' belirten Gül, ''Türkmenlerin son günlerde karşı karşıya kaldıkları muameleleri kabul etmemiz mümkün değildir, bununla ilgili her türlü girişimi yapıyoruz'' ifadesini kullandı. 
     Bölgedeki herkes kendi ülkesinde mutlu olsun diye uğraşıldığını belirten Gül, ''Aldığımız bilgilere göre olaylar şu anda yatışmış vaziyette, ama herkesin dikkatli olmak zorunluluğu var'' diye konuştu. 
     Gül, ''ABD'nin Türkmen bürosuna yaptığı baskını Ankara'ya haber verip vermediği'' sorusunu yanıtlarken, karşılıklı birçok bilgilendirmenin söz konusu olduğunu belirterek, ''olup biten her şeyin detayının böyle kritik bir durumda dışarıda söylenemeyeceğini'' kaydetti. 
     
</TEXT>
</DOC>
