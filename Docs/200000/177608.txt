<DOC>
<DOCNO> 177608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/ykocaomer.html </URL>
<DATE> 2003/08/23/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Dünya Atletizm Şampiyonası 
</HEADLINE>
<TEXT>

   
   Dokuzuncu Dünya Atletizm şampiyonası bugün Fransa'nın başkenti Paris'te başlıyor. Biz de orada olacağız. Tabii ki Süreyya Ayhan'ı izleyip, onun Dünya şampiyonluğunu birlikte kutlayacağız. Ama esas amacımız, Dünya şampiyonasının içine serpiştirilen engelliler yarışmalarını izlemek. 
   Geçen yıl Münih'te yapılan Avrupa şampiyonasında, uluslararası Atletizm Federasyonu bir ilke imza atarak, 100 ve 200 metre bayanlar ve erkeklerde, tek bacağı protez olan yarışmacıların katıldıkları yarışmaları organize etti. 
   100 metrede şampiyon olan Alman Marcus Ehm'den tek bacağı diz altından itibaren protezlidir , Avrupa şampiyonu olan İngiliz Dwain Chambers'ın da sadece 1.64 saniye daha iyi bir derece koşması ve izleyicilerin bu yarışlara büyük ilgi göstermesi üzerine, bu kez program genişletildi. 
   Körler 100 ve 200 metre yarışları 27 Ağustos'da yapılacak. 100 ve 200 metre tekerlekli sandalye yarışları ise 28 Ağustos'da Dünya şampiyonlarını belli edecek. 800 ve 1500 metre tekerlekli sandalye yarışmaları ise 29 Ağustos'da yapılacak. 
   Böylece Stade de France'ı dolduracak on binlerce seyirci, engelli atletizm yarışmalarını izleme olanağı bulacak. Umudumuz, ülkemizde de bu branşlarda Dünya şampiyonasına katılacak atletlerin yetişmesi. Bunun için de Bedensel Engelliler ve özellikle Görme Engelliler Spor Federasyonu bu konuda ciddi bir çalışma içine girmek zorunda. Ayrıca tüm Dünya'da olduğu gibi, ülkemizde de Atletizm Federasyonunun bu çalışmalara destek olması, Dünya çapında engelli atletlerimizin yetişmesini hızlandıracaktır. Şu anda İzmir'de Nurullah Kart isminde tek bacağı ampute olan bir sporcumuzun protezinin takılması için çalışmalar devam etmektedir. 
   Bundan sonraki uluslararası şampiyonalarda, Avrupa ve Dünya şampiyonalarında engelli atletlerimizi yarışırken görmek, ülkemizde sporun tüm branşlarının geliştiğinin bir göstergesi olacaktır. 
   
      
   
</TEXT>
</DOC>
