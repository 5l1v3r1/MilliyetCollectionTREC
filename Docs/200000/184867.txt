<DOC>
<DOCNO> 184867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko07.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasadaki döviz bolluğu kayıtdışından kaynaklandı 
</HEADLINE>
<TEXT>

   Merkez Bankası ve bankalar piyasadan döviz çekiyor. Döviz mevduatları artıyor. Ama piyasada döviz bol. Bu durum kayıtdışına bağlanıyor 
   ANKARA Anka 
   
   Temmuzda 2 milyar doları aşan dış ticaret açığıyla birlikte bu yıl 8 milyar dolara yakın cari işlemler açığı vereceği anlaşılan Türkiye'nin, bu olumsuz gelişmeye rağmen yaşadığı döviz bolluğunun kaynağı bulunamıyor. 
   Merkez Bankası'nın piyasadan son altı ayda 7.6 milyar dolar çekmesine, bankaların da rezervi artmasına karşın ortaya çıkan döviz bolluğunun kayıtdışından geldiği tahminleri yapılıyor. 
   
   Bavulla döviz mi geldi 
   Yaşanan döviz bolluğunun sadece Türkiye'deki yastık altı döviz tasarruflarının sisteme girmesiyle açıklanmayacağı nı belirten analistler, bu durumun mali sistemden geçmeden yurt dışından bir anlamda bavulla getirilen dövizlerden kaynaklanabileceğini ileri sürülüyor. Bu gelişmede, "nereden buldun" uygulamasının yılbaşına kaldırılmış olmasının da etkisi olduğu ifade ediliyor. 
   Merkez Bankası düzenli döviz alım ihaleleri ve dalgalanmalar nedeniyle yapılan müdahaleler yoluyla 7.6 milyar dolar çekti. Böylece döviz rezervleri yılbaşından bu yana 4.7 milyar dolar artarak 19 Eylül itibariyle 31.5 milyar dolarla rekor kırdı. Dövizin kaynağı olması gereken bankaların döviz rezervi de martta 7.8 milyar dolar iken 3.5 milyar dolar kadar artarak 5 Eylül itibariyle 11.3 milyar dolara yükseldi. 
   Döviz bolluğu döviz tevdiat hesaplarındaki DTH çözülmeden de kaynaklanmadı. Sıcak paranın girişinin en önemli kalemi olan yabancıların Türkiye'deki hisse senedi ve tahvil - bono portföyünde de döviz kurundaki düşüşün etkisi dışında fazla büyüme gözlenmedi. 
   
   3.5 milyar dolar girdi 
   Veriler, Türkiye'ye son aylarda yaşanan sıcak para girişinin önceki dönemlerin aksine mali sistemden değil, kayıtdışından yaşandığını ortaya koydu. Merkez Bankası'nın ocak - haziran dönemine ilişkin ödemeler dengesi verileri, kayıt dışından 3.5 milyar dolarlık bir döviz girişi olduğunu gösterdi. 
   Merkez Bankası'nın müdahaleleri kayıt dışından sisteme döviz girişinin temmuz, ağustos ve eylül aylarında da sürdüğünü gösteriyor. 
   
   
   
</TEXT>
</DOC>
