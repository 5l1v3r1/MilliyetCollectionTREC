<DOC>
<DOCNO> 151422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo37.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma Türkiye'den özür diledi... 
</HEADLINE>
<TEXT>

     Beşiktaş'ın Fenerbahçe'yi 2-0 yendiği karşılaşmada attığı golden sonra yaptığı hareket nedeniyle tepki çeken siyah-beyazlıların Fransız futbolcusu Pascal Nouma, yaptığı hareket nedeniyle herkesten özür diledi. 
     Nouma, attığı golden sonraki hareketi ile bugün Türkiye'nin gündemine oturdu. Hukukçular, şikayet olması halinde Nouma'nın 1 aya kadar hapis cezasına mahkum olabileceğini söylüyor. 
     Nouma o kadar gündem oluşturdu ki RTÜK bile devreye girip görüntülerin inceleneceğini açıkladı. Beşiktaş yönetimi ise şaşkın görünüyor. Kamuoyunda bir görüş Nouma'nın sözleşmesinin feshedilip hemen ülkesine geri gönderilmesi. Bir başka grup ise sezon sonunun beklenmesini öneriyor. Ancak Beşiktaş'ın derbi galibiyeti değil Nouma'nın hareketi konuşuluyor. 
     İşte bu ortamda Nouma, BJK Ümraniye Tesisleri'nde, Asbaşkan Kıvanç Oktay ve Menajer Sinan Engin ile düzenlediği basın toplantısında, yapılmaması gereken bir hareket gerçekleştirdiğini belirterek, ''Ne Fenerbahçe'ye, ne Galatasaray'a ne de başka bir kulübe yapılmış bir hareket değildir. Sadece kendime özel bir sevinç gösterisiydi. Türkiye'yi yaraladıysa özür diliyorum'' dedi. 
     Uzun zamandır gol atamadığını ve Fenerbahçe gibi bir rakibe karşı attığı golün kendisi için büyük bir zevk olduğunu anlatan Nouma, şöyle konuştu 
     ''Bu maç bizim için çok önemliydi. Fenerbahçe'ye gol atmak benim ve seyircimiz için güzel bir olay. Böyle büyük maçlarda gol attığınız zaman kimse bizim hissettiklerimizi hissedemez. Kelimelere dökmek çok zor. Golden sonra insanlar ne yaptıklarının farkına varmıyor. Bugün gerçekten çok üzgünüm. Herkesten özür diliyorum. Amacım bu değildi. Fenerbahçe'de de arkadaşlarım var, onlara karşı böyle bir hareketim olamaz.'' 
     
     OKTAY ''TASVİP ETMİYORUZ'' 

     Beşiktaş Kulübü Asbaşkanı Kıvanç Oktay ise Fenerbahçe karşısında aldıkları güzel galibiyetin hoş olmayan bir hareketle gölgelendiğini söyledi. 
     Oktay, Nouma'nın yaptığı bu hareketin Türk örf ve geleneklerine aykırı olduğunu ifade ederek, ''Kesinlikle tasvip etmiyoruz. Ama tamamıyla sevinç gösterisidir. Fenerbahçe'ye veya Beşiktaş'taki herhangi bir gruba karşı yapılmamıştır. Herkesin bunu göz önünde bulundurmasını istiyoruz. Nouma, Türkiye'de uzun süre bulunmasına rağmen, yabancı olduğu için bu hareketin farkında değil. Kendi alışkanlıklarına göre davranıyor'' diye konuştu. 
     Daha önce de futbol maçlarında buna benzer hareketlerin olduğunu anlatan Kıvanç Oktay, şöyle devam etti 
     ''Büyük bir kulübümüzün başkanı protokol tribününde buna benzer bir hareket yapmıştır. Sonra özür diledi ve herkes o anki sinirine bağladı. O hareketin anlam olarak Nouma'nın hareketinden farkı yok. Bazı futbolcular da sevinç gösterisi olarak şortlarını yukarı çekiyorlar. Bunların hepsi anlam olarak aynı yere çekilebilir. Bu olayı fazla büyütmeyelim. Özür dileyerek kapanacak bir olay. Beşiktaş şampiyonluk yolunda devam ediyor. Lütfen bu önümüzde bir engel teşkil etmesin.'' Oktay, Nouma'nın olayını bu akşam yönetim kurulunda görüşeceklerini, ceza yönetmeliklerine göre Fransız futbolcunun ceza alabileceğini kaydetti. 
     
     ENGİN ''KONU ARTIK BURADA KAPANSIN'' 

     Menajer Sinan Engin de Nouma'nın özür dileyerek büyük bir erdemlilik gösterdiğini dile getirerek, bu konunun fazla büyütülmemesini ve kapatılmasını istedi. 
     Herkesin çeşitli sevinç gösterileri yaptığını kaydeden Engin, ''Galatasaraylı futbolcuları şortlarını yukarı çekerken gördüm. Nouma'nın hareketi rakibi tahrik edici bir olay değil. Disiplin Kurulu'ndan çok önemli ceza alacağını sanmıyorum. Bu konu artık burada kapansın'' diye konuştu. 
     
</TEXT>
</DOC>
