<DOC>
<DOCNO> 167787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun11.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Washington Türkiye'yi affetmedi... 
</HEADLINE>
<TEXT>

     Fransa'da yayımlanan gazeteler, Türkiye ile ABD arasında, 11 Türk askerinin Irak'ta Amerikan askerlerince gözaltına alınmasından sonra ortaya çıkan gerginliğe bugün geniş yer verdiler. 
     Liberation gazetesi, ''Türk askerleri Irak'ın kuzeyinde tutuklandı'' başlığıyla verdiği haberde, ''ikinci Körfez savaşından sonra gerginleşen ikili ilişkilerin, Türk askerlerinin tutuklanmasıyla daha fazla sarsıldığı'' ifade edildi. 
     Başbakan Recep Tayyip Erdoğan ve Dışişleri Bakanı Abdullah Gül'ün ABD'yi eleştiren açıklamalarına yer veren gazetede, ''bir süre önce insani yardım konvoyundaki Türk askerlerinin silahlarına el konulmasından sonra bu tutuklamaların, Türkiye için açık bir uyarı teşkil ettiği'' yorumu yapıldı. 
     Liberation'un haberinde, ''Washington, savaştan önce ABD askerlerinin Irak'ın kuzeyine geçmesine izin vermeyen, NATO'daki sadık müttefiki Türkiye'yi affetmedi'' ifadesi kullanıldı. 
     Le Figaro gazetesi de, ''Kerkük'te Türkler ile Amerikalılar karşı karşıya'' başlığıyla verdiği haberde, ''Irak'ın kuzeyinin, Ankara ile Washington arasında yeni bir gerginliğin temelini oluşturduğu'' yorumunu yaptı. 
     ABD'nin ''Kürtler ile Türkmenler arasındaki etnik gerginliği artırdığı gerekçesiyle Türkiye'den şüphelendiği'' öne sürülen haberde, Türk yetkililerin sert açıklamalarına da geniş yer verildi. 
     Haberde, ABD'nin desteğini arkasına alan Irak Kürdistan Yurtseverler Birliği peşmergelerinin, Türkiye'nin bölgedeki varlığından giderek daha fazla rahatsız olduğu iddia edildi. 
     Haberde, ''Iraklı Kürtlerin ABD'den, Türkiye'ye bölgedeki askerlerini geri çekmesi için baskı yapmasını istedikleri'' kaydedildi. 
     BR 
</TEXT>
</DOC>
