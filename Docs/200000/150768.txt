<DOC>
<DOCNO> 150768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo08.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe durulmuyor... 'Başkanlar Zirvesi'ne tepki... 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın, geçen günlerde eski başkanlar ve camianın önde gelen bazı isimleriyle gerçekleştirdiği toplantıya, eski yöneticilerden Gürbüz Refioğlu'dan tepki geldi. 
     Aziz Yıldırım döneminde daha önce başkanvekilliği yapan Gürbüz Refioğlu, yaptığı yazılı açıklamada, kısa bir süre önce Aziz Yıldırım'ın gitmesini isteyen insanların bu toplantıda destek sözü verdiğini ifade ederek, ''Bugün söylediklerini ertesi gün değiştirenler, nabza göre şerbet verenler, camiaya birlik ve beraberlik getiremez. En büyük başkanlar ve Aziz Yıldırım'ın bizzat davet ettiği birkaç şakşakçıdan oluşmuş toplantıdan başka bir sonuç çıkmasını beklemiyordum'' diye konuştu. 
     Yıldırım'ın, maddi olarak Fenerbahçe Kulübü'nü çökerttiğini ileri süren Refioğlu, şöyle devam etti 
     ''Vaatlerle camiayı kandırmıştır. Camianın ve medyanın bütün ikazlarına rağmen 'Alman köylüsünü' teknik direktör olarak getirmiştir. Olmadı, inat uğruna teknik direktörlük diploması bile olmayan stajyer bir hocayı getirerek sonuçta hem Fenerbahçe'nin, hem de hocanın geleceğiyle oynamış, Fenerbahçe'yi daha da küçültmüştür.'' 
     
     ''ŞEREFLİ MAĞLUBİYETLER DEVRİ BAŞLAYACAK'' 
     Fenerbahçe camiasının beraberliklerde bile artık şampiyon olmuş gibi sevinmeye başladığını kaydeden Refioğlu, ''Sanıyorum yakında şerefli mağlubiyetler devri başlayacak'' dedi. 
     Camianın Aziz Yıldırım'a güvenini yitirdiğini ileri süren Refioğlu, şunları kaydetti 
     ''Fenerbahçe, bu başkanla hiçbir yere varamaz. Verilen sözlerin arkasında durmak lazım. 'Aday çıksın kongreye gideceğim' deyip de sayın Davut Dişli'nin adaylığını açıklamasının ardından, bu sözlerinden dönenlerin samimiyetinden şüphe etmek gerekir. Çıkan aday hakkında 'Araştırmaktayız, Fenerbahçe Başkanlığı'nı kaldırabilir mi ' diye beyanat verme hakkını size kim verdi Buna karar verecek merci genel kuruldur. Sizler bunu sorgulayamazsınız. Kendinizi genel kurulun üstünde mi görüyorsunuz Fenerbahçe sizin tapulu malınız mı Bunca denemeden sonra sayın Aziz Yıldırım ne zaman bırakacak O'na göre başarısızlığın tarifi nedir Küme düşmek midir '' 
     





</TEXT>
</DOC>
