<DOC>
<DOCNO> 197292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo14.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor - Galatasaray maçının ardından... 
</HEADLINE>
<TEXT>

     Denizlispor Teknik Direktörü Giray Bulak, Galatasaray önünde mükemmel bir oyun sergileyerek kazanmasını bildiklerini söyledi. 
     Bulak, maçın ardından yaptığı açıklamada, üst seviyede profesyonel futbolculardan kurulu bir takıma karşı oynamanın bilinciyle sahaya çıktıklarını belirterek, şunları söyledi 
     ''Tempolu oynayıp alan daraltarak, mücadele ettik. Bu bizim genelde oyun sistemimiz. Zaman zaman Galatasaray'ın da üstün olduğu bölümler var. Bu anlarda skoru korumaya çalıştık. Ancak daha sonra toparlanıp galibiyete giden golü bulduk. Hazır olmadığımız dönemlerde kazandığımız bu puanlar, önümüzdeki haftalar için bize daha da güven verdi.'' Galatasaray Teknik Direktörü Fatih Terim ise maçtan sonra basın toplantısı düzenlenen salona gelmedi. 
     
     TARAFTARLAR, KOLTUKLARI SÖKEREK SAHAYA ATTI 
     Denizlispor-Galatasaray maçı sonrası, sarı kırmızılı taraftarlar olay çıkardı. 
     Takımlarının sahadan yenilgiyle ayrılmasının ardından sinirli tavırlar sergileyen sarı-kırmızılı takımın taraftarları, stattaki koltukları sökerek sahaya atmaya başladı. Güvenlik güçlerinin müdahalesiyle olaylar büyümeden engellendi. 
     
</TEXT>
</DOC>
