<DOC>
<DOCNO> 174869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur09.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yabancı turiste ucuz, yerliye pahalı fiyat" iddiası 
</HEADLINE>
<TEXT>

     Akdeniz ve Ege kıyılarındaki konaklama tesislerinin yabancı turiste çok ucuza, yerli turiste çok yüksek fiyatlarla pazarlandığına ilişkin ''iddia'', turizm yayıncısı Ekin Yazım Merkezi'nin 468 konaklama tesisi üzerinde yaptığı bir araştırmayla yıkıldı. 
     Ekin Yazım Merkezi Araştırma Merkezi'nin, Akdeniz Turistik Otelciler Birliği'nin AKTOB yayın organı ''Resort'' için yaptığı araştırmada, otel ve tatil köylerinin, yerli turiste, yabancılardan daha pahalıya değil, aksine, az da olsa daha ucuza pazarlandığını ortaya koydu. 
     ''Yurtiçi Yurtdışı Fiyat Karşılaştırması Araştırma Sonuçları'' adıyla yayınlanan raporda, Türkiye'nin turizmde gelişmesini sağlıklı bir zeminde sürdürebilmesi için, iç turizm pazarını da geliştirmesi gerektiği belirtildi. Raporda, iç turizm pazarının önündeki önemli engellerden birinin, halkın tatil yapabilir gelir düzeyine sahip olmayışı ise bir diğer engelin de bu alanda oluşmuş yanlış önyargılar olduğuna yer verildi. Bu önyargılardan birinin ''Türkiye'de yerli müşteriye pahalı, yabancıya ucuz fiyat verildiği'' inancı olduğuna işaret edilen raporda, ''Oysa turizmde yabancıya ucuz yerli müşteriye pahalı fiyat verilmesinin söz konusu olmadığı, yapılan araştırmayla ortaya çıktı'' denildi. 
     
     468 TESİSİ KAPSAYAN ARAŞTIRMA 
     Araştırma, Ayvalık'tan Alanya'ya kadar uzanan kıyı boyunca, 468 tesisin yurtdışındaki tur operatörlerinin çıkardığı kataloglar ile yurtiçinde gazetelere verilen ilanlarda yer alan fiyatlar karşılaştırarak yapıldı. 
     Turizmde ''yüksek sezona giriş'' olarak kabul edilen haziran ayının ilk hafta fiyatlarının değerlendirmeye tabi tutulduğu araştırmada, tesislerde fiyat dönemleri aynı tarihe gelen ve yurtiçinde de yurtdışında da ''her şey dahil'', ''yarım pansiyon'' gibi sistem uygulamaları dikkate alındı. 
     Araştırmada 1997 yılından bu yana, yurtdışındaki kataloglarda yer alan fiyatlar ile yurtiçinde gazetelerde ilan edilen fiyatlar karşılaştırıldı. Buna göre izlemeye alınan tesislerden 2002 yılı fiyatları karşılaştırılan 136 tesisten 98'inin yurtdışı fiyatının, yurtiçinden daha yüksek olduğu belirlendi. 2002'de yurtdışı fiyatları yurtiçi fiyatlarından daha yüksek olan tesislerin fiyat farkı, ortalama 9,5 euro olarak belirlendi. 
     Araştırmada, öne sürülen iddiaları doğrulayacak nitelikte olmamakla beraber, yurtiçi fiyatı yurtdışı fiyatından pahalı olan tesisler olduğu da ortaya çıktı. Araştırmada, yurtiçi fiyatları yurtdışına göre daha yüksek olan çeşitli bölgelerden toplam 48 tesis bulunduğu belirlendi. Ancak bu farkın 10 euro'yu geçmediği görüldü. 
     Araştırma kapsamındaki 468 tesisin bölgelere göre dağılımında da yurtiçi fiyatlarla yurtdışı fiyatlar arasında büyük bir fark olmadığı belirlendi. 
     
     ''DOĞRU BİLİNEN BİR YANLIŞ'' 
     Araştırma sonuçlarını değerlendiren Ekin Yazım Merkezi Direktörü Fehmi Köfteoğlu, araştırma sonuçlarının yalnız tatilcileri değil, sektör mensuplarını da şaşırtacak sonuçlar ortaya koyduğunu belirterek şunları söyledi 
     ''Araştırma sonuçları, turizmde çok tartışılan bir konunun, bütün kesimlerde yeniden ele alınmasını gerektirecek niteliktedir. Araştırmadan, şaşırtıcı sonuçları ve bunun nedenleri konusunda farklı yorum ve değerlendirmeler yapılabilir. Bunlardan biri de yurtiçi fiyatlarıyla yurtdışı fiyatları arasındaki farkın kapanmasının, bu yıl döviz kurundaki düşüşten kaynaklanabileceğini akla getiriyor.'' 
     
     ''İDDİALAR NEREDEN ÇIKIYOR '' 
     Fehmi Köfteoğlu, araştırma sonuçlarının da ortaya koyduğu gibi, ''Turizmde yerliye pahalı yabancıya ucuz'' iddiasının gerçek olmadığını vurgulayarak, ''Peki zaman zaman gazetelere de yansıyan 300 dolara Moskova-Antalya uçakla gidiş-geliş, 5 yıldızlı bir tesiste bir hafta tatil'' haberleri nereden çıkıyor Bu haberler doğru değil mi '' diye sordu. 
     Bu haberlerin, doğru olmakla birlikte eksik olduğunu anlatan Köfteoğlu, şu bilgileri verdi 
     ''Her ülkede, her sektörde zaman zaman çeşitli promosyonlar yapılıyor. 300, hatta 199 dolara 1 haftalık tatil haberleri de tesislerin özel durumlarda, belirli süre içinde uyguladığı promosyon fiyatlarıdır. Buradaki sorun, belirtilen fiyatların özel bir kampanya için verildiği ve istisna olduğunun bilinmemesidir. Dolayısıyla sanki bütün satışların bu fiyatlar üzerinden yapıldığının sanılmasıdır.'' 
     
     ''300 DOLARA ANTALYA VARSA, 269 EURO'YA PARİS VAR'' 
     Köfteoğlu, Türkiye'den yurtdışına yönelik turlarda da zaman zaman kampanyalar düzenlendiğine dikkati çekerek, ''300 dolara Antalya varsa, 229 Euro'ya Budapeşte, 249'a Mısır ve Dubai, 269 Euro'ya Paris de var'' diye konuştu. 
     Türkiye'nin turizmde sağlıklı bir gelişme izleyebilmesi için, yurtdışından turist getirme kadar yurtiçi pazara da önem vermesi gerektiğine işaret eden Fehmi Köfteoğlu, yurtdışında hızla yayılan son dakika satışları sisteminin yurtiçinde de geliştirilmesine ihtiyaç olduğunu bildirdi. Köfteoğlu, sözlerini şöyle tamamladı 
     ''Gerçekte yurtdışına yönelik belirli dönemler için özel indirimli fiyatlar, yurtiçi pazarda da son dönemlerde gelişmeye başladı. Nitekim yüksek sezonun ortası olarak kabul edilen ağustos ayının ilk haftasında, gazetelerdeki fiyatlar incelendiğinde yerli müşteriye yönelik Fethiye, Marmaris, Kuşadası ve diğer bölgelerde günlük 20 ile 45 milyon lira arasında, ucuz sayılabilecek fiyatlarla çok sayıda tesisin de yer aldığı görülüyor.'' 
     
</TEXT>
</DOC>
