<DOC>
<DOCNO> 178750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo26.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhun Eriş Ankaragücü'nde... 
</HEADLINE>
<TEXT>

     Ankaragücü, Fenerbahçe'den geçen sezon ayrılan futbolcu Ceyhun Eriş ile 1 yıllık sözleşme imzaladı. 
     Ankaragücü Gökçe Tesisleri'nde yapılan imza töreninde, Ankaragücü Kulübü İkinci Başkanı Kemal Ünsal, Basın Sözcüsü Recep Uzelli ve Ceyhun hazır bulundu. 
     Törende konuşan Kemal Ünsal, Türkiye'nin en genç yeteneklerinden biriyle sözleşme imzaladıkları için mutlu olduklarını belirterek, ''Ceyhun Türkiye'nin starlarından biri. Kendisi henüz 26 yaşında. Umarım başarıları Ankaragücü'nde de devam edecektir. Ceyhun da diğer arkadaşları gibi Avrupa'da yıldızı parlayan futbolculardan olacaktır'' dedi. 
     Ceyhun'un gecikmiş bir şekilde Ankaragücü'ne geldiğini ifade eden Ünsal, ''Ceyhun, Fenerbahçe'den önce de bize gelmek istiyordu. Bundan sonraki hedefimiz belli. Türkiye ve Avrupa'da başarılı olmak istiyoruz'' diye konuştu. 
     Ceyhun ise transferinin biraz geciktiğini vurgulayarak, ''Ankaragücü camiasının büyüklüğünü biliyorum. Bana çok sıcak davrandılar. Bu da benim buraya gelmemde çok etkili oldu. Benim için Ankaragücü çok farklı olacak. Bu sene bazı şeyleri kanıtlamak zorundayız. Zaman her şeyi gösterecek'' dedi. 
     Sakatlığı hakkındaki soruları da yanıtlayan Ceyhun, antrenman eksiğinin ve bazı küçük sorunlarının olduğunu, ama takımla birlikte çalışmalara katılacağını söyledi. 
     Öte yandan Ceyhun, bu sezon Ankaragücü'nde 7 numaralı formayı giyecek. 
     
</TEXT>
</DOC>
