<DOC>
<DOCNO> 171185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko45.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel sektörün devleri ne diyor 
</HEADLINE>
<TEXT>

     Arçelik ve Vestel, İstanbul Sanayi Odası'nın 500 Büyük Sanayi Kuruluşu araştırmasında özel sektörde ilk üç sırayı paylaştı. 
     Arçelik, 2002 yılında gerçekleştirdiği 1 katrilyon 558 trilyon liralık üretimden satışla özel sektör sıralamasında birinci, genel sıralamada ise üçüncü büyük şirket oldu. 
     Arçelik, bugüne kadar 17 defa yapılan İSO 500 araştırmasında 14. kez özel sektörün en büyük şirketi oldu. 
     Arçelik Genel Müdürü Nedim Esgin yaptığı yazılı açıklamada, Arçelik'in uluslararası bir şirket konumuna geldiğini vurgulayarak, şöyle dedi 
     ''Arçelik Grubu, Avrupa ve Türkiye'deki 9 markası ve üretim tesisleriyle 2003 yılında toplam konsolide cirosunu 1.9 milyar Euro'ya çıkartmayı hedefliyor. 2005 ciro hedefimiz ise 3 milyar Euro.'' 
     
     VESTEL 
     Vestel de İSO'nun araştırmasında üretimden satışlara göre sıralamada özel sektör firmaları içinde 1.4 katrilyon lirayla ikinci ve kamu kuruluşlarının da yer aldığı genel sıralamada dördüncü, ihracata göre sıralamada da 783 bin dolarla birinci olarak yer aldı. 
     Vestel Şirketler Grubu İcra Kurulu Başkanı Ömer Yüngül yaptığı yazılı açıklamada, bu önemli başarıdan büyük gurur duyduklarını dile getirdi. 
     Yüngül, gerek ihracat şampiyonu olmalarının, gerekse üretimden satışlar genel listesinde 9. sıradan 4. sıraya yükselmelerinin katettikleri hızlı yolun göstergesi olduğu gibi gelecek yıllarda daha büyük başarılara imza atma yolunda kendilerini motive eden sonuçlar olduğunu belirtti. 
     Başarılarının ardında Vestel'in dünya firması olma vizyonu çerçevesinde izlediği dünya pazarlarına açılma politikasının büyük payı olduğunu düşündüklerini kaydeden Yüngün, açıklamasında şöyle dedi 
     ''Biz sadece iç pazarda değil, dış pazarlarda da büyüme stratejimizi yıllar önce oluşturduk ve bugüne kadar başarı ile uyguladık. 
     Bugün 108 ülkeye ihracat yapan, 1999 yılından bu yana istikrarlı bir şekilde ihracat şampiyonluğuna koşan Vestel, dünya pazarlarında elektronik devleriyle başa baş rekabet etmektedir. Yıllık 7 milyon adet TV üretimimizin yüzde 90'dan fazlasını ihraç ediyoruz. Vestel'in Avrupa TV pazarındaki payı yüzde 25'lere kadar ulaşmıştır.'' Vestel'in listedeki birçok köklü şirket arasından sıyrılarak ulaştığı bu yerin tesadüflere bağlı olmadığını, planlı çalışmanın eseri olduğunu vurgulayan Yüngül, Vestel'in AR-GE'ye yaptığı yatırımları, ABD'den İngiltere ve Hong Kong'a uzanan bir coğrafyada kurduğu şirketleriyle Türkiye'yi dünya pazarlarında temsil ettiğini kaydetti. 
     
</TEXT>
</DOC>
