<DOC>
<DOCNO> 186443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan, İngiltere'ye gidiyor... 
</HEADLINE>
<TEXT>

     Devlet Bakanı Ali Babacan, 10 Ekim'de Londra'da, Dış Ekonomik İlişkiler Kurulu DEİK Türk İngiliz İş Konseyi tarafından düzenlenen ''Türkiye'de Sermaye Piyasaları ve Yatırım'' konulu konferansa katılacak. 
     DEİK'ten yapılan açıklamaya göre, Londra'da, The Inter-Continental Hotel'de gerçekleştirilecek olan konferansta Babacan, uluslararası yatırımcılara, Türkiye ekonomisi ve yatırım ortamı hakkında bilgi verecek. 
     Maliye Bakanı Kemal Unakıtan'ın da katılması beklenen konferansa, Türk-İngiliz İş Konseyi Eş Başkanları Tezcan Yaramancı ve Bill Alexander, Hazine Müsteşarı İbrahim Çanakcı, Merkez Bankası Başkanı Süreyya Serdengeçti, BDDK Başkanı Engin Akçakoca, SPK Başkanı Doğan Cansızlar, YASED Başkanı Şaban Erdikler, Hazine Müsteşarlığı Yabancı Sermaye Genel Müdürü Melek Us ile yabancı yatırım bankası uzmanları katılacak. 
     
</TEXT>
</DOC>
