<DOC>
<DOCNO> 189130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur28.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de, kurultaya doğru Genel Başkan adaylığı zorlaştırılıyor... 
</HEADLINE>
<TEXT>

     CHP Kurultayı'nda ''blok liste'' dışında başka bazı tüzük değişikliklerinin de gündeme getirilmesi planlanıyor. 
     Genel başkan adayı göstermek için gerekli olan imza sayısının artırılmasına yönelik bir çalışma yapıldığı öğrenildi. 
     Alınan bilgiye göre, 23-24 Ekim tarihlerinde toplanacak CHP Kurultayı'nın ilk gününde görüşülecek tüzük değişikliği önerileri ''blok liste'' ile sınırlı kalmayacak. Mevcut tüzüğe göre, kurultayda genel başkan adayı olabilmek için delegelerin yüzde 5'inin imzasını taşıyan bir dilekçeyle başvuru gerekiyor. 
     Bu oranının artırılmasına yönelik bir tüzük değişikliği üzerinde ilkesel olarak uzlaşmaya varıldığı ancak oranın ne olacağı konusunda farklı görüşler bulunduğu öğrenildi. Parti yönetiminden bazı isimlerin bu oranın yüzde 20'ye çıkarılmasını istediği ancak yüzde 10 rakamının da tartışılan öneriler arasında olduğu belirtildi. 
     Yürürlükteki tüzüğe CHP Kurultayı'nda genel başkanlığa aday olacaklarını açıklayan Erol Tuncer, Cemal Özdemir ve Bedri Baykam'ın 1314 delegeden 66'sının imzalarını taşıyan bir dilekçeyle başvuruda bulunmaları yeterliyken, tüzük değişikliğiyle bu oranın yüzde 20'ye yükseltilmesi durumunda 262 delegenin imzası gerekecek. 
     Planlanan başka bir tüzük değişikliğine göre ise bir kişiyi aday göstermek için imza veren delegelerin bir başka aday için imza vermeleri mümkün olmayacak. Örgütlerden ve milletvekillerinden gelecek yeni önerilerin de değerlendirmeye alınacağı ve hafta başında kurultayda gündeme getirilecek tüzük değişikliği önerilerinin netleştirileceği belirtildi. 
     Bu arada CHP Genel Başkanı Deniz Baykal blok listeye yönelik tüzük değişikliği önerisinin gerekçelerini anlatmak ve destek sağlamak için yarın İstanbul, Cumartesi günü İzmir, Pazar günü de Ankara'da kurultay delegeleriyle bir araya gelecek. 
     
</TEXT>
</DOC>
