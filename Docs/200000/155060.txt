<DOC>
<DOCNO> 155060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun30.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyonu solda olan araçlar da Rum kesimine geçebilecek 
</HEADLINE>
<TEXT>

     KKTC Bakanlar Kurulu'nun 21 Nisan'da aldığı kararla 23 Nisan'da başlayan serbest geçişler sürerken, Kıbrıslı Türkler, kendi araçlarıyla 10 Mayıs'tan itibaren Rum tarafına geçebilecek. 
     Kıbrıslı Türklerin, Rum kesimine direksiyonu solda bulunan araçlarla Rum kesimi geçmelerine de izin verileceği ve trafikte sorunsuz seyredebileceği açıklandı. 
     Rum Meclis Başkanı Dimitris Hristofyas, Kıbrıslı Türklerin 10 Mayıs Cumartesi gününden itibaren Rum tarafına araçlarıyla geçişi konusunda yaptığı açıklamada, ''Direksiyonu solda bulunan araçların geçişinde sorun olmayacak'' dedi. 
     Kıbrıslı Türklerin 10 Mayıs'ta Rum tarafına araçlarıyla geçişlerine olanak sağlayacak yasal düzenlemenin yarın Rum meclisinde görüşülerek karara bağlanacağını bildiren Hristofyas, bu kararın Cuma günü kamuoyuna açıklanacağını ve Cumartesi günü Kıbrıslı Türklerin araçlarıyla Rum kesimine geçmeye başlayacağını kaydetti. 
     Hristofyas, bu düzenlemenin direksiyonu solda olan araçları kapsayıp kapsamayacağının sorulması üzerine, ''Bu araçlar konusunda herhangi bir sorun yok. Bu araçların geçişi de mümkün olacak' dedi. 
     Dimitris Hristofyas, taşıt pulu konusuna ilişkin soruya karşılık da Kıbrıslı Türklerin Güney Kıbrıs'a araçlarıyla geçişleri sırasında hem araçların sigortalanması işleminin yapılacağını, hem de geçici taşıt pulu verileceğini kaydederek, ''O konuda da herhangi bir problem yok'' diye konuştu. 
     Bu arada Rum basını, KKTC'den Rum kesimine geçecek ve direksiyonu solda olan araçların sigorta bedelinin direksiyonu sağda bulunanlara göre daha pahalı olacağını yazdı. 
     KKTC ve Kıbrıs Rum kesiminde trafik, İngiltere'de olduğu gibi sağdan akıyor. KKTC'de araçların direksiyonu ağırlıklı olarak sağdayken, direksiyonu solda olan araçlar da bulunuyor. 
     
</TEXT>
</DOC>
