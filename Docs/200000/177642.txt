<DOC>
<DOCNO> 177642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yazar/sazak.html </URL>
<DATE> 2003/08/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak vizyonu 
</HEADLINE>
<TEXT>

   
   MGK toplantısı öncesinde Ankara'da Dışişleri Bakanı Abdullah Gül ile yaptığımız söyleşi, hükümetin 'Irak vizyonu'nu önemli ölçüde netleştirdi. 
   Gül, Türkiye'nin Irak'ın yeniden yapılanması sürecine kayıtsız kalamayacağı inancında. Asker gönderilmesi de dahil, Türkiye'nin bölgedeki gücünü en etkili şekilde kullanmasından yana. 
   Dışişleri Bakanı Gül'ü, 1 Mart tezkeresi öncesinde Başbakanlığı dönemine göre Irak politikasında ABD'nin beklentilerine daha yakın gördüm. Genelkurmay Karargahı da, Bosna, Kosova ve Kabil'e olduğu gibi Bağdat'a da 'barışçı' amaçlarla gidilmesine dönük hazırlıklarını sürdürüyor. 
   Asker tezkeresi kabinede görüşüldükten sonra, eylül ortasında Meclis'te oylanacak. ABD, 'sualname'de kendini bağlamadan önce tezkerenin Meclis'ten geçtiğini görmek istiyor. 
   Hükümet, 1 Mart tezkeresindekine benzer kazaya uğramamak için bu defa 'kılı kırk' yarıyor. Asker, sivil tüm kurumlar arasında uzlaşı sağlamaya çalışıyor, AKP Grubu'nun yanı sıra CHP liderliği de bilgilendirilecek. Gül'ün önümüzdeki günlerde Baykal'ı ziyareti bekleniyor. 
   Mart - eylül arasında geçen altı ayda ne değişti de Türkiye, Irak'ta 'ikinci tezkere seferi'ne hazırlanıyor 
   'Savaş ve barış' arasındaki fark bunda en büyük etken. Gül'e göre 1 Mart tezkeresinin Meclis'ten geçmeyişinde en önemli etken, 65 bin kişilik ABD ordusunun Türkiye'de konuşlanacak olmasıydı. Bu defa Türk ordusu Bağdat'ta konuşlanacak. Böylece, 'dışlanmışlık' duygusu aşılacak. 
   Abdullah Gül, Irak'ta bulunmanın Türkiye'nin stratejik çıkarları açısından önemini son günlerin tartışma konusu 'Anadolu'ya hapsolma' tezleri bağlamında da değerlendiriyor. Türkiye'nin tarihsel bağları ve bölgenin 'asli gücü' olması nedeniyle ulusal çıkarları açısından bu coğrafyaya sıkışma keyfiyeti bulunmadığı görüşünde. Ancak bunu 'yeni Osmanlıcılık' serüvencilik dürtüsüyle söylemiyor. Kuzey Irak petrolleriyle de ilişkilendirmiyor. Terör bağlamında 'sınır ötesi' gelişmelere kayıtsız kalınamayacağı düşüncesinde. Güvenlik kaygıları ağır basıyor. 
   Doğrusu da budur. 
   Türkiye bu coğrafyada 80 yıldır, Mustafa Kemal'in 'Yurtta barış, dünyada barış' ilkesinden sapmadan varlığını ve gücünü koruyor. 
   Kıbrıs'a uluslararası garantörlük anlaşmaları çerçevesinde, kendi soydaşlarını korumak için çıkan Türkiye, 'Barış Harekatı'nı otuz yıldır kalıcı bir anlaşmaya bağlayamıyor. AB sürecinde Kıbrıs'ta çözüme zorlanıyor. 
   Dolayısıyla, Türkiye'nin 'Irak vizyonu' ne petroldür ne de ileride üçe bölünmesi kaçınılmaz Irak'ın kuzeyine göz dikmek olabilir. 
   Türkiye Irak'ta normalleşmeyi arıyor. Ancak ABD'nin 'tek başına' yıktığı Irak'taki enkaz ve kurtarma çalışmalarına 'Türk askeri'ni ortak etmenin maliyeti iyi hesaplanmalıdır. 
   Ölen her gencin hesabı sorulur 
   
      
   
</TEXT>
</DOC>
