<DOC>
<DOCNO> 155430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur04.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan yarın KKTC'ye gidecek... 
</HEADLINE>
<TEXT>

     Başbakan Recep Tayyip Erdoğan, temaslarda bulunmak üzere yarın Kuzey Kıbrıs Türk Cumhuriyeti'ne KKTC gidecek. 
     Erdoğan, KKTC'de, Atatürk ve Dr. Fazıl Küçük anıtlarına çelenk koyacak, ardından KKTC Cumhurbaşkanı Rauf Denktaş ile görüşecek. Görüşmeye, KKTC Başbakanı Derviş Eroğlu ile KKTC Başbakan Yardımcısı, Turizm ve Çevre Bakanı Serdar Denktaş da katılacak. 
     Denktaş'ın vereceği öğle yemeğini takiben, Cumhurbaşkanlığı'nda heyetlerarası görüşmeler gerçekleştirilecek. Erdoğan, heyetlerarası görüşmeler sonrasında düzenlenecek basın toplantısının ardından, KKTC Meclis Başkanı Vehbi Zeki Serter ile görüşecek. 
     Kıbrıs Türk Barış Kuvvetleri Komutanı Korgeneral Ahmet Özteker'i de ziyaret edecek olan Başbakan Erdoğan, Girne Limanı'nda yapacağı incelemelerin ardından akşam saatlerinde Türkiye'ye dönecek. 
     
</TEXT>
</DOC>
