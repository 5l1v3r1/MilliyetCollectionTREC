<DOC>
<DOCNO> 162420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun10.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM silah denetçilerinin şefi Blix "Pentagon bana iftira attı" 
</HEADLINE>
<TEXT>

     BM silah denetçilerinin şefi Hans Blix, ''alçaklar'' olarak nitelediği bazı Pentagon görevlilerinin kendisine iftira attıklarını belirtti. 
     Birkaç hafta içinde emekliye ayrılmaya hazırlanan Blix, İngiliz The Guardian gazetesine yaptığı açıklamada, 3 yıl çok önemli bir görevi yerine getirmeye çalıştığı sırada ABD Savunma Bakanlığı'ndaki bazı ''alçakların'' kendisini lekelemeye çalıştığını kaydetti. 
     Bu iftiraları sivri sinek ısırığına benzeten Blix, ''Gece rahatsız ediyor, sabaha da sizi sinir eden bir iz bırakıyor'' ifadesini kullandı. 
     Amerikan yönetiminin, silah denetçilerinin hazırladığı Irak raporunda daha sert ifadeler kullanılması için kendisine ve diğer denetçilere baskı yaptığını savunan Blix, bazı Pentagon görevlilerinin kendisiyle ilgili karalama kampanyası başlattıklarını, hakkında çeşitli dedikodular çıkardıklarını bildirdi. 
     Blix ayrıca, BM denetçilerinin, Irak'ta tansiyonun yükseldiği sırada daha çok şey bulamamasından Washington'un mutsuz olduğunu kaydetti ve ''Onlara BM desteğini sağlayacak gerekçeyi yaratamadığımız için bize kızgınlar'' iddiasında bulundu. 
     
</TEXT>
</DOC>
