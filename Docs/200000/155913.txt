<DOC>
<DOCNO> 155913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/spor/spo04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon bölündü 
</HEADLINE>
<TEXT>

Teknik Direktör Samet Aybaba'nın bir yıl daha imza atması, futbolcuları ikiye ayırdı. Forma şansı bulanlar ümitlerini artırırken, Macit, Serkan Özsoy, Erman Güraçar ile Metin ayrılma sinyali verdi 
     İmzaya üzüldüler 
     SAMET Aybaba'nın Trabzonspor ile sözleşme yenilemesi, bazı futbolcularda sevinç yaratırken, bazıları ise karalar bağladı. Bordo - Mavili ekipte Aybaba ile forma şansı bulanlar, gelecek için umutlanırken, Macit, Serkan Özsoy, Erman Güraçar ve Metin gibi oyuncular ise "Samet hoca kaldığına göre biz kesin gideriz'' diyerek ayrılma sinyali verdi. Yine kadroya alınan Selahattin ise gelecek sezona iyimser baktığını ifade etti. 
     
     Güveneroğlu ayrılıyor 
     AYBABA, yardımcısı Ulvi Güveneroğlu ile de yollarını ayırıyor. Yıllardır kader birliği eden Güveneroğlu'nun kendi isteğiyle görevden ayrıldığı öğrenildi. Yardımcısının bu kararı çok önceden verdiğini belirten Aybaba, "Artık kendi başına birşeyler yapma isteği ve yeni projeleri olduğu için ayrılmak istedi. Sezon sonuna kadar bizimle olacak, sonra kendi ekibini kurup teknik direktörlük yapmak istiyor." 
     
     Sümer'den Terim'e sitem 
     GALATASARAY Teknik Direktörü Fatih Terim'i olaylardan dolayı eleştiren Trabzonspor Başkanı Özkan Sümer, eski öğrencisine sitem etti. Onun hakkında kötü konuşmak istemediğini vurgulayan Sümer, "Maça gelemedim. Ama Trabzon'daki hiçbir maçtan sonra bir rakip antrenör bu şekilde tepki de görmemiştir. Bu kez verilen çirkin mesajlar var. Çünkü yaşanmış çirkin olaylar var. Maalesef futbolumuz yara aldı" yorumunu yaptı. 
     
     "Aurelio'ya acıyorum" 
     MARCO Aurelio'nun transferiyle ilgilenen Trabzonsporlu yönetici Kenan Sönmez, "Bu çocuğa acıyorum. Ortada kalacak" diye konuştu. Brezilyalı futbolcunun aralık ayında kendilerine imza attığını söyleyen Sönmez, "İkinci devrenin başında Gençlerbirliği'ne de imza atmış. Bu da yetmemiş, Fenerbahçe'ye hem imza atmış, hem de bir miktar dolar almış deniyor. Bu çocuğun işi artık bir çıkmaz. Aurelio artık Türkiye'de futbol oynayamayacak'' dedi. 
     

</TEXT>
</DOC>
