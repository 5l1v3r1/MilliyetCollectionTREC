<DOC>
<DOCNO> 187670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo00.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaylım ateş 
</HEADLINE>
<TEXT>

   Ada gazeteleri, boykota kalkışan milli takım futbolcularını yerden yere vurdu. Daily Mirror, "Kendinizi ne b.. sanıyorsunuz" diye başlık attı 
      NEVSAL ELEVLİ LONDRA 

   
   "Şımarıklık" 
   İNGİLİZ basını, Türkiye maçını boykot etmek isteyen, ancak son anda ikna edilen milli futbolcuları yerden yere vurdu. Daily Telegraph gazetesi spor sayfasının yorum bölümünde, oyuncuların boykot tehdidini ağır dille eleştirdi ve "Bu olanlara İngiliz futbolcuların zenginliği ve bunun getirdiği şımarıklıkları yol açtı" diye yazdı. Daily Mirror ise birinci sayfadan verdiği haberinde, oyuncuların kafa fotoğraflarını yayınlayarak herbirinin üzerine "Türkiye" yazdı. 
   
   "Hindiler" 
   DAİLY Mirror "İngiltere'nin yıldızları büyük kibarlık edip, oynamayı kabul ettiler. Bizde diyoruz ki 'Kendinizi ne b.. sanıyorsunuz. Aslında bu yaptıkları taraftara bir hakarettir" yorumunda bulundu. Gazete iç sayfalarında çocukların İngiliz bayrağı eşliğinde "Sven, onlar oynamazsa, biz oynarız" pankartını taşırken fotoğrafını yayınlayarak, "Bu kendini beğenmiş ve çok ücret alan hindiler, bunu nasıl yaparlar" diye yazdı, "Utanın" başlığıyla tepkisini dile getirdi. 
   
   "Küçük düşürdüler" 
   MİRROR, İstanbul'daki Türkiye kampıyla, Londra'daki İngiltere kampından çekilmiş fotoğraflara yer verirken "Aradaki farkı bulun" esprisini yaptı. Fotoğraflarda rahat ve mutlu görünen Türk futbolcularına karşılık, İngiliz yıldızlar James ve Neville'in gergin görüntüleri yer aldı. Daily Express gazetesi rahatlayan Türkiye için hayatın piknikten ibaret olduğunu belirtti. Daily Mail de "Kendini beğenmiş futbol yıldızları ülkelerini küçük düşürdü" başlığını attı. 
   
   Owen da çıkarıldı    Sakatlığı geçmedi 
   İNGİLTERE Milli Takımı'nda sakatlığı geçmeyen golcü futbolcu Michael Owen, kadrodan çıkartıldı. 53 kez milli olan ve İngiltere'ye bu maçlarda toplam 24 gol kazandıran genç golcünün yokluğunun, Türkiye ile yapılacak önemli maçta Teknik Direktör Sven Goran Eriksson'u bir hayli sıkıntıya sokacağı belirtiliyor. Owen'in yerine Aston Villalı Vassel, Liverpoollu Heskey veya Evertonlu Rooney'in oynaması bekleniyor. 
   
   Herkes kızdı    İNGİLİZ futbolcuların Türkiye maçını boykot etme düşüncesi, FIFA ve UEFA'yı da "çileden çıkardı". FIFA Başkanı Sepp Blatter, "Bu durum kabullenilecek gibi birşey değil. Futbola yeterince disiplin ve saygı gösterilmiyor. Eğer bunu göremezsek, futbolun nerelere gideceğini de tahmin edemiyorum" dedi. UEFA Basın Sözcüsü Mike Lee de, "İngiliz Federasyonu'nun, Ferdinand'a uyguladığı yaptırımı memnuniyetle karşılıyoruz. Eğer İngiliz takımı maçı oynamasaydı ciddi yaptırımlar sözkonusu olacaktı" diyerek gözdağı verdi. 
   
   
</TEXT>
</DOC>
