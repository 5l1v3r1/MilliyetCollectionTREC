<DOC>
<DOCNO> 169964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun11.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz SKY TV'si "asparagas" yapan muhabirini işten çıkardı 
</HEADLINE>
<TEXT>

     İngiltere'de yayın yapan SKY televizyon kanalı, Irak savaşı sırasında asparagas haber yaptığı gerekçesiyle bir muhabirini işten çıkardı. 
     Muhabiri James Forlong'un, bir denizaltının cruise füzesi atmadan önce yapılan hazırlıklar ve füzenin ateşlenmesiyle ilgili uydurma haberinin, aynı gemide bulunan bir başka televizyon ekibinin hazırladığı belgesel sayesinde ortaya çıktığı belirtildi. 
     Savunma Bakanlığı'ndan izin alarak bir denizaltına girmeyi başaran Gorlong'un, denizaltının limanda demirli halde bulunması nedeniyle cruise füzesinin hazırlık ve ateşleme aşamasını çekemeyeceğini anlayarak uydurma bir sahne yarattığı kaydedildi. 
     The Guardian gazetesinde bugün yer alan haber öncesinde, durumdan dün gece haberdar olan televizyon yönetiminin, hemen soruşturma yaptığı ve muhabiri işten attığı bildirildi. 
     Muhabirin yaptığı asparagas haberin ayrıntılarının, aynı gün gemide çekim yapmakta olan BBC2 televizyonunun ''Fighting in the War'' adlı belgeselinde yayınlanacağı, bu belgeselde HMS Splendid adlı İngiliz deniz altısından atılan gerçek bir cruise füzesinin görüntülerinin de yer alacağı açıklandı. 
     
</TEXT>
</DOC>
