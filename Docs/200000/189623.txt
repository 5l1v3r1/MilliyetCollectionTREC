<DOC>
<DOCNO> 189623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/spo03.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir adam Hakan 
</HEADLINE>
<TEXT>

   Galatasaraylı Hakan Şükür'ün burnu kariyerinde 3. kez kırıldı. Nefes alamıyor, acısı büyük, ameliyat olması şart. Ancak Olympiakos maçı nedeniyle bıçak altına yatmasına izin çıkmadı 
      
   Ağrıları fazla 
   GALATASARAY'DA Hakan Şükür seferberliği yaşanıyor. Çaykur Rize maçında 3. kez burnu kırılan tecrübeli futbolcu, nefes almakta zorlanıp, acı çekmesine karşın teknik kadrodan ameliyat için izin alamadı. Bakırköy Acıbadem Hastanesi'nde dün röntgeni çekilen Hakan'ın burun sol iç kemiğinde kırık tespit edildi. Doktorlar bıçak altına yatmasının şart olduğunu açıkladı. 
   
   En zorlu viraj 
   HAKAN Şükür'ün, Olympiakos karşılaşmasında maskeyle oynamasının gündemde olduğu bildirildi. Galatasaray Teknik Direktörü Fatih Terim, "Önümüzde çok önemli maçlar var. Şimdilik ameliyat olmayacak. İlk fırsatta bunu değerlendireceğiz" dedi. Bu açıklama üzerine kulüp doktorları golcünün Şampiyonlar Ligi sınavına yetiştirilmesi için kollar sıvandı. 
   
   Çözüm aranıyor 
   KULÜP Doktoru Bülent Bayraktar, Hakan'ın sorununun burun hava yollarında olduğunu açıkladı. Bayraktar, "Hem takımı, hem de futbolcuyu zora sokmayacak bir çözüm arıyoruz. Bu maske olabilir. Olympiakos karşılaşmasından sonra ameliyat tarihi belirleyeceğiz" dedi. Bu arada zorlu maçta Orhan'ın forma giyemeyeceği, De Boer ve Cihan'ın ise takımdaki yerlerini alabileceği açıklandı. n ERHAN TELLİ 
   
   'Tekmeleri sayamıyorum'    Galatasaray'ın yıldızı Hasan, sert futbola isyan etti, "Türkiye'de oynamak çok zor bir iş. Çünkü rakipler direkt ayağa vuruyor" dedi 
   
   'Erkek oyunu ama' 
   ÇAYKUR Rizespor maçının ilk yarısında sol ayak bileğine aldığı darbe nedeniyle maçı yarıda bırakan Hasan Şaş, atılan tekmeleri artık sayamadığını açıkladı. Yıldız futbolcu, "Futbol erkek oyunu ama bu kadar sertlik olmaz. Türkiye Ligi dünyanın en zor ve sert ligi. Her tarafım yara içinde" dedi. 
   
   Aradaki farklar 
   HASAN Şaş, Avrupa'da futbol oynamanın Türkiye'de sahaya çıkmaktan daha kolay olduğunu iddia etti. Tecrübeli oyuncu şunları söyledi "Orada da sertlik üst düzeyde ama arada farklar var. Türkiye'de nedense direkt ayağa vuruyorlar. Bu da futbol oynamayı imkansız bir hale getiriyor." 
   
   Fabio Pinto kadro dışı    GALATASARAY, Fabio Pinto'dan umudunu tamamen kesti. Rize kafilesine alınmayan Brezilyalı futbolcu, dün yapılan antrenmana da çıkmadı. Pinto, hazırlıklarını salonda sürdürürken, menajeri Everton, İstanbul'a çağırıldı. Kulüp doktoru Bülent Bayraktar, futbolcunun her hangi bir sakatlığının olmadığını, idmana çıkmamasının idari kadronun kararı olabileceğini belirtti. 
   
   Soğuk bir espri 
   Canaydın'ın sitemi 
   GALATASARAY Başkanı Özhan Canaydın, Divan Kurulu toplantısında yaptığı "Medya benim ölmemi istiyor" açıklamasının espri olduğunu savundu. Canaydın, muhabirlere bu konu yüzünden kırgın olduğunu belirterek, "Ben o sözlerimle şaka yapmıştım. Ama bunu ciddiye aldınız. Hatta bu sözlerden sonra sizlere dönüp gülümsemiştim. Sizlere kırgınım, artık espri de yapmayacağım" dedi. 
   
   Lisede buluştular 
   SARI - Kırmızılı kulübün 98. kuruluş yıldönümü Galatasaray Lisesi'nde yapılan etkinliklerle kutlandı. Başkan Özhan Canaydın, az sayıda genel kurul üyesi ile çeşitli branşlardaki sporcularının katıldığı tören, Atatürk Anıtı'na çelenk konulmasıyla başladı. En eski üye Kadri Dağ yaş kütüğüne 98. yıl çivisini çakarken, kazanılan kupalar sergilendi ve geleneksel pilav yendi. 
   
   Galatasaray Günlüğü    'Üç puan şart' 
   İKİNCİ Başkan Ali Dürüst, Olympiakos ile oynayacakları kritik maçı kazanmak zorunda olduklarını açıkladı. Dürüst, "Rakibimizin de iki yenilgi alması maçın önemini artırıyor. Taraftarımıza ihtiyacımız olacak" dedi. 
   
   Bülent iddialı 
   KAPTAN Bülent her geçen gün takımın istenen düzeye gelmeye başladığını söyledi. Tecrübeli futbolcu, Şampiyonlar Ligi'ndeki şanslarının sürdüğünü de iddia ederek, "Bizim için bitti diyenler görecekler" diye konuştu. 
   
   Dikkat çekti 
   FATİH Terim, Olympiakos maçı öncesinde Bülent ve Prates ile birebir görüşmeler yaptı. Terim'in Rize maçındaki savunma anlayışını beğendiğini belirtip, dikkat edilmesi gereken faktörleri tek tek anlattığı öğrenildi. 
   
   Ağları yırttı 
   ÇAYKUR Rize karşısında ikinci yarıda oyuna girmesine karşın etkisiz bir performans sergileyen Baliç dünkü idmanda ağları yırttı. Tecrübeli futbolcunun Aykut'un koruduğu kaleye attığı sert şut, fileleri delip geçti. 
   
   Yüzler güldü 
   SARI - Kırmızılılar'da, Rize galibiyeti neşeleri yerine getirdi. İdmanda en büyük ilgiyi Fatih Terim'in Prates taklidi çekti. Terim'in, Sambacı gibi koşup, onun stilinde frikik atmayı denemesi gülüşmelere neden oldu. 
   
   
   
</TEXT>
</DOC>
