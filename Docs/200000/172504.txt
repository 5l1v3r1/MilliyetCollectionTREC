<DOC>
<DOCNO> 172504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "Saddam'ın ölü veya sağ yakalanması kendisine bağlı" 
</HEADLINE>
<TEXT>

     Pentagon yetkililerine göre, Irak'ın devrik devlet başkanı Saddam Hüseyin'in ölü veya sağ yakalanması kendisine bağlı. 
     ABD ordusu Birleşik Komutası Operasyonlar Direktörü Norton Schwartz, Pentagon'da düzenlenen basın toplantısında, ''Saddam'ın ölü mü yoksa sağ mı ele geçirilmesini tercih edeceği'' konusunda kendisine yöneltilen soruyu şöyle yanıtladı 
     ''Bu taktik ve çok karmaşık bir mesele. Bu konu hedefin niteliği ve alınan savunma tedbirleriyle ilişkili. Olay bölgesinde komutan kendisi için hazırlanan düzen sırasına göre esir almaya veya öldürmeye kendisi karar verir''. 
     ABD istihbaratının, Saddam'ın köşeye sıkıştırılması durumunda teslim olacağına ya da savaşacağını ilişkin bir tahmininin bulunmadığına işaret eden Schwartz, ''Halkımız her iki duruma da hazırlıklı olacaktır'' diye konuştu. 
     Saddam'ın yeri hakkında bilgiler edinmeye devam ettiklerini belirten Schwartz, kendilerine ulaşan her bilgiyi değerlendirerek Saddam'ı sonunda yakalayacaklarını ifade etti. Schawartz, Pentagon yetkililerinin Saddam'ın, bir gizli yerden diğerine, her 3-4 saatte bir hareket ettiğine inandıklarını sözlerine ekledi. 
     Öte yandan, ABD Savunma Bakanı Donald Rumsfeld'in özel yardımcısı Lawrence Di Rita, Rumsfeld ile Irak'taki ABD'li komutanlar arasında, Saddam'ın ölü veya sağ yakalanması konusunda görüşmeler yapıldığına ilişkin bir bilgisinin olmadığını söyledi. Rita, Saddam'ın sağ olarak yakalanması durumunda yargılanabileceğini veya gizli kitle imha silahları hakkında sorguya çekilebileceğini kaydetti. 
     Saddam'ın iki oğlunun ''ABD askerlerine ateş açarak kendi akıbetlerine kendilerinin karar verdiğine'' işaret eden Rita, 55 kişilik arananlar listesinde bulunan kişilerin çoğunun sağ ele geçirildiklerine dikkati çekti. 
     Rita, ''Çoğunlukla eğer takip edilen kişi sağ ele geçmek istemiyorsa bu kişinin verdiği karar galip gelir. Pek çok durumda bu kişileri sağ ele geçirmek zordur'' dedi. 
     
</TEXT>
</DOC>
