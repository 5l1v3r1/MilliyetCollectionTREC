<DOC>
<DOCNO> 166866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko31.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Bütçede tedbire gerek yok, faiz dışı tuttu 
</HEADLINE>
<TEXT>

     Maliye Bakanı Kemal Unakıtan, Bütçe üzerinde ek tedbir almaya gerek duyulmadığını, ekonomik göstergelerin iyi durumda olduğunu belirtti. 
     TBMM Kulisi'nde gazetecilerle sohbet eden Unakıtan, çeşitli soruları yanıtladı. Bir gazetecinin ''ekonomik durum kötü mü '' sorusu üzerine, ekonomik göstergelerin son derece iyi olduğunu kaydeden Unakıtan, ''Ekonomi bir hesap bilimidir. Yorumlara itibar edilmemelidir'' dedi. 
     Yüzde 6.5 faiz dışı fazlanın tutturulduğunu, bununla ilgili sorun yaşanmasına izin vermeyeceklerini anlatan Unakıtan, IMF'in 5. Gözden Geçirme için çıkarılmasını istediği BAĞ-Kur ve SSK yasa tasarılarının da heyetin geleceği 9 Temmuz'a kadar çıkarılacağını söyledi. 
     Unakıtan, bütçe üzerinde ek tedbir almaya gerek olmadığını belirterek, kamu işçilerine yapılacak zammın da soruna yol açmayacağını ifade etti. Unakıtan, ''Biliyorsunuz IMF, Vergi Barışı'ndan 750 trilyon geleceğini öngörüyordu ama biz 2.4 katrilyon liraya ulaştık. Dolayısıyla 1.7 katrilyonluk bir gizli rezervimiz var. Sorun yaşamayız'' diye konuştu. 
     
</TEXT>
</DOC>
