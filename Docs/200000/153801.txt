<DOC>
<DOCNO> 153801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo31.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Aybaba ile yoluna devam ediyor 
</HEADLINE>
<TEXT>

     Trabzonspor, sezon sonunda sözleşmesi sona erecek olan Teknik Direktör Samet Aybaba ile yoluna devam edecek. 
     Kulüp Başkanı Özkan Sümer, yaptığı açıklamada, Aybaba ile dün bir görüşme yaptığını belirterek, "Aybaba ile geleceğin hazırlığını yapıyoruz. Bu demektir ki gelecekte de birlikte çalışacağız. Birbirimizi kabullendik. Önümüzdeki hafta resmi akit yapacağız. Çünkü birbirimizi benimsiyor ve önemsiyoruz" dedi. 
     Bordo-mavili kulübün iç transferde fazla bir sorun yaşamayacağını da ifade eden Sümer, "Gökdeniz'i satmak gibi bir düşünce söz konusu olamaz. Sadece, Aurelio konusunda rahatsızlığımız var. Bir hafta içerisinde bu futbolcunun da durumu netlik kazanır. Mehmet Yılmaz'ın da bonservisini almaya çalışıyoruz" diye konuştu. 
     Sümer, Galatasaray maçının kendileri açısından bir prestij maçı olduğunu kaydederek, "Oyuncular, bu maçta gergin olmayacaklar ve istekli olacaklardır. Teşvik primi yönünden bazı gazetelerde yer alan ifadeleri kınıyorum. Trabzonspor için böyle ifadeler kullanmak kimsenin haddine değildir" dedi. 
     




</TEXT>
</DOC>
