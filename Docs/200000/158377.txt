<DOC>
<DOCNO> 158377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/spor/spo01.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba'ya yeni görücü 
</HEADLINE>
<TEXT>

Kolombiyalı kaleciye, Barcelona'dan sonra Arsenal de talip oldu. İngiliz yöneticilerin yakın takibe aldığı Cordoba, "İlk önce Beşiktaş ile görüşeceğim" cevabını yolladı 
     'Daha sonra gelin' 
     BEŞİKTAŞ ile anlaşmasına rağmen bonservis sorunu yüzünden sözleşmesi bir türlü yenilenemeyen Oscar Cordoba'ya, İspanya'dan sonra bir teklif de İngiltere'den geldi. Ada'nın ünlü kulübü, Arsenal Kolombiyalı eldiven ile temasa geçti. Cordoba'nın, İngiliz kulübüne "Beşiktaş'taki durumum netlik kazansın, ondan sonra görüşelim" karşılığını verdiği öğrenildi. 
     
     Datcu'dan övgü 
     KALECİ antrenörü Datcu ise Cordoba konusunda ilginç açıklamalarda bulundu. Cordoba'nın Dünya'nın sayılı eldivenlerinden biri olduğuna dikkat çeken deneyimli çalıştırıcı, "Fenerbahçe maçında Barcelona, Rüştü, Tuncay ve Ümit'i izlemek için gelmişti. Ancak maç sonrası Cordoba'ya teklifte bulundular. Bu yüzden bonservisini hemen almalıyız" dedi. 
     
Kalbi de büyük Sahadaki performansıyla tam not alan Beşiktaşlı Zago, yardımseverlikte de ilk sırayı kimselere kaptırmadı, Darülaceze'ye anlamlı bir ziyaret yaptı 
     Yardımda bulundu 
     KARTAL'IN Brezilyalı oyuncusu Zago dün Darülaceze'yi ziyaret ederek, gıda yardımında bulundu. Zago, çeşitli gıda maddelerinin bulunduğu kamyonetle gittiği Darülaceze'de yaşlılarla uzun süre sohbet etti, çocuk yuvası dahil bütün bölümleri gezdi. Zago, "İmkanı olan insanlar 5 dakika zaman ayırsınlar ve buraya gelsinler" diye konuştu. 
     
     Teşekkür mektubu 
     YALNIZCA Türkiye'de değil, her yerde bu tür faaliyetlerde bulunduğunu söyleyen tecrübeli oyuncu, "Sinema oyuncusu, şarkıcı ve futbolcu herkesin gelmesi gereken bir yer burası. Burada örnek alınacak işler yapılıyor" diye konuştu. Bu arada Zago'ya, ziyaretinden dolayı Darülaceze Sosyal Hizmet Uzmanı Murat Konak, teşekkür mektubu verdi. 
     
'Beni Kartal'a alın'      SÜPER Lig'e veda eden Kocaelispor'un başarılı kalecisi Ahmet Şahin, menajer Sinan Engin'i arayarak, gelecek sezon Beşiktaş'ta oynamak istediğini söyledi. Bonservisi elinde olan genç file bekçisi, "Beni hemen alın. Siyah - Beyazlı formayı giymeye hazırım" derken, Engin transfere yeşil ışık yaktı. 
     
Şikesiz şampiyonluk      KEMER Koleji'nin düzenlediği panele katılan Ali Eren, Kaan Dobra ve Serdar, öğrencilerin sorularını yanıtladı. Ali Eren, şampiyonluk yolunda büyük bir emek harcadıklarını belirterek, "Şike yok. Alınteriyle bunu hakediyoruz" dedi. Serdar ise "İlhan Mansız neden bu kadar agresif" sorusunu, "İlhan Mansız bize göre biraz daha fazla medyatik. Bu da zaman zaman kendisini rahatsız ediyor ve farklı davranıyor. Ama özümüzde hepimiz iyiyiz" diye yanıtladı. 
     
Ahmet sevinci      BEŞİKTAŞ'IN önceki gün yaptığı antrenmanda sakatlanan Ahmet Dursun'un, Galatasaray maçında oynayabileceği açıklandı. Kulüp doktoru Ayhan Optur, yıldız futbolcunun ciddi bir problemi bulunmadığını söyledi. Beşiktaş, hazırlıklarını dün tek antrenmanla sürdürürken, futbolcuların bir hayli hırslı oldukları gözlendi. 
     
Rekora iki var      BEŞ sezon aradan sonra yuvasına dönen ve 27 maçta 10 gol atan Sergen, kariyerinin en başarılı dönemini geçiriyor. Lig'de 12. sezonunu yaşayan yıldız futbolcu 1995 - 96 sezonunda attığı 11 golü geride bırakmak istiyor. Sergen'in 100'ler kulübe girebilmesi için de 13 gole ihtiyacı bulunuyor. 
     
     

</TEXT>
</DOC>
