<DOC>
<DOCNO> 166374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko13.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Halkbank'ı kapatmak ihanetle eşdeğer 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''2004'ten sonra IMF ile devam etmeyeceğiz'' demek için çok erken olduğunu söyledi. Hisarcıklıoğlu, Halk Bankası'nın kapatılmasının da ''ihanetle eşdeğer'' olacağını savundu. 
     Çok sayıda milletvekili ve işadamı ile birlikte İtalya'nın Napoli kentinde açılan Uluslararası Ticaret Fuarı'nda incelemelerde bulunan Hisarcıklıoğlu, burada basın mensuplarına çeşitli konulara ilişkin değerlendirmeler yaptı. 
     IMF'nin Türkiye'ye ''ben geleyim'' demediğini, biz istediğimiz için IMF'nin geldiğini kaydeden Hisarcıklıoğlu, hükümet yetkililerinin ''2004'ten sonra IMF ile devam etmeyeceğiz'' açıklamalarını bir niyet olarak gördüğünü vurguladı. 
     Bunun sağlacak olanın da mevcut iktidar olacağını belirten Hisarcıklıoğlu, ''Ama 2004'ten sonra IMF ile devam etmeyeceğiz demek için çok erken. İnşallah, 2004'ün 6. ayına kadar ekonomi sağlıklı hale gelir, IMF'ye ihtiyaç duymadan borçlar çevrilir. Uluslararası kuruluşlara ihtiyaç olmadan borçlanılır. Ancak bu söz için çok erken'' dedi. 
     
     ''1991'DE SONRA DEĞİŞİM VE DÖNÜŞÜM DURDU'' 

     TOBB Başkanı, Türkiye'nin 1991'e kadar büyük bir dönüşüm ve değişim gerçekleştirdiğini, ancak bunu daha sonra sürdüremediğini ifade etti. 
     Değişim ve dönüşümü, ''kurumların ve kuralların hakim olduğu bir Türkiye'' için istediklerini anlatan Hisarcıklıoğlu, ''Şahsi ilişkilerin olduğu bir ülke değil, devlet denetleyici ve yol gösterici olacak. Bugün ise ekonomiyle içiçe bir devlet, adaletin işlemediği bir ülke... Oysa insanları kalkındıran değil, herkese fırsat eşitliği verin bir Türkiye olmalı'' diye konuştu. 
     Değişimin sancılı olacağını dile getiren Hisarcıklıoğlu, ancak bunun mutlaka yapılması gerektiğine dikkati çekti. Bu çerçevede kamunun bir an önce yeniden yapılandırılmasının zorunlu olduğunu kaydeden TOBB Başkanı, şöyle devam etti 
     ''Hükümetin kurulmasından bu yana, 8 ay olmasına rağmen kamunun yeniden yapılandırılması için ortaya ciddi hiçbir şey gelmedi. 15 gün önce Prof. Ömer Dinçer'in bir sunuşu oldu. Omurga sunuldu. Ama omurga, sadece yapıyormuş gözüküp yapmıyora benziyor. Köklü değişim lazım. AK Parti'nin geçmişten ders alması lazım. Geçmiş dönemde değişimi yapamayanların seçimle gittiğini gördük. 
     Kamuyu yeniden yapılandırmak mecburiyetindeyiz. Ama ortada hiç somut bir şey yok. Yetkisini kullananlar bu yetkiyi vermek istemiyor. İktidarların zenginler yarattığı dönemin artık bitmesi lazım.'' 
     
     HALKBANK OLAYI 

     TOBB Başkanı Hisarcıklıoğlu, Halk Bankası'nın kapatılması ya da Ziraat Bankası ile birleştirilmesine de karşı çıktı. Bu bankanın 1 milyon KOBİ ve müşteri profili ile iyi bir birikime sahip olduğunu kaydeden Hisarcıklıoğlu, şunları söyledi 
     ''Halkbank'ı kapatmak ihanetle eşdeğerdir. Bu bankanın devam etmesi lazım, özelleştirilebilir. Ama IMF'nin istediği gibi Ziraat Bankası ile birleştirilmesi de çok büyük yanlış olur. Bugün dünyada halk bankaları var. Bizde de Halkbank devam etmeli. 
     Bize görev düşerse, mikro ölçüsüne, kimlere kredi verileceğine karışmayız. Ama makro politika belirlenmesine gireriz. Bize teklif var. Belli bir yüzde ile ortaklık olabilir. Öyle yüzde 51'ini almamız gibi bir şey olmaz. Biz bankacı değiliz, biz makro politikaları belirleme çerçevesinde oluruz.'' 
     
     ''ABD'DE YATIRIM-TİCARET MERKEZİ KURUYORUZ'' 

     ABD'deki son temasları hakkında da bilgi veren Hisarcıklıoğlu, bir ay öncesine göre, Türkiye-ABD iletişim kanallarının daha sağlıklı çalıştığını belirtti. 
     Bunda Dışişleri Bakanlığı Müsteşarı Uğur Ziyal'ın ABD ziyaretinin etkili olduğunu vurgulayan TOBB Başkanı, yeni dönemde ABD'nin İran ve Suriye'ye değil, Ermenistan ve Kıbrıs konusuna yoğunlaştığını gördüklerini kaydetti. 
     Bundan sonraki sürecin ABD'nin tek güç olarak bütün dünyada etkin olacağı bir dönem olacağını vurgulayan Hisarcıklıoğlu, Türkiye'nin de bu ülke ile ekonomik ilişkilerini geliştirmesi gerektiğinin altını çizdi. 
     Hisarcıklıoğlu, kendilerinin bu amaçla Washington'da ''Türk Yatırım ve Ticaret Merkezi'' kuracaklarını, Los Angeles ve New York da şubeleri de açılacak bu merkezle hem masada yer alacaklarını hem de yatırımcılara yol göstereceklerini bildirdi. 
     Türkiye'de büyüme oranı artarken istihdamın düştüğüne de işaret eden Hisarcıklıoğlu, bunun son derece tehlikeli bir gelişme olduğunu kaydetti. 
     
     DÖVİZ KURLARI VE KRİZ 

     TOBB Başkanı, döviz kurlarıyla ilgili görüşleri açıklarken de, bu işin piyasa şartlarıyla oluştuğunu anlattı. 
     '' Merkez Bankası dövize müdahale etsin. O zaman Merkez Bankası Kanunu'ndan bihaberiz'' diyen Hisarcıklıoğlu, bu bankanın sadece faizle ilgili yetkisi bulunduğunu bildirdi. 
     Bunu da, uygulanan ekonomik programa göre yürüttüğünü söyleyen Hisarcıklıoğlu, programa göre Merkez Bankası'nın kurlara müdahalesinin olamayacağının altını çizdi. 
     Hisarcıklıoğlu, ekonomik programa güven geldikçe, krizin gelmeyeceğine inanıldıkça dolardan liraya geçiş olacağını vurguladı. Kriz söylentileri konusunda da sorumluluları dikkatli olmaya çağıran Hisarcıklıoğlu, şöyle konuştu 
     ''Sorumlu kişiler, konuşmalarında dikkatli olmak durumunda. Biz, krizi çağrıştıracak nedenlerde bile haklı söylemlerimizi kamuoyu önünde yapmıyorsak, oturduğumuz koltuğun sorumluluğundandır. İlk 5 aydaki göstergeler de olumlu. Büyüme de yüzde 5'in üzerinde çıkacak görünüyor. Faiz dışı fazla olumlu gidiyor, enflasyonda yüzde 20'yi tutturmak mümkün gibi görünüyor. 
     Bugün Türkiye'nin en büyük sıkıntısı borçların vadesi ve faiz oranları. Faizler hep 46'ların üstünde seyrediyor. Bundan sonra altında olmalıki yıl ortalamasında 46 tutturulabilsin. Enflasyon yüzde 20, borç faizi yüzde 50. Bu tefeci faiziniden de üste. Hükümetin dikkat etmesi gereken nokta burası. Sağlıklı ekonomi için faizler mutlaka aşağıya çekilmeli.'' 
     
     BENZİN FİYATLARI VE KAÇAKÇILIK 

     Yatırım girdilerinin pahalı olmasından da yakınan TOBB Başkanı, ham petrolün varili 32-33 dolardan 22 dolarlara, dolar kuru da 1 milyon 400 bin liraya düşerken, benzin fiyatının düşürülemediğine işaret etti. 
     ''Nasılki petrol ve dolar yükselirken benzine, mazota zam yapılıyor. Düşerken de bunlar düşmeli'' diyen Hisarcıklıoğlu, akaryakıt ürünlerinde de kaçakçılığın boyutlarını da şöyle anlattı 
     ''BP Genel Müdürü, Türkiye'de 5 milyar dolarlık kaçak benzin, mazot olduğunu söyledi. Bu ürünlerin üzerinde yüzde 78 vergi var. Yüzde 78 hepimizin cebinden uçtu. İstanbul, akaryakıt kaçakçılarının noktalarından biri. İstanbul'da balıkçılar, balıkçılık yapmıyor. Açıktaki teknelerden kaçak mazot alıp geliyor. Daha çok para kazanıyor. Bunu da herkes biliyor.'' 
     
     ENFLASYON MUHASEBESİ NE OLDU 

     Hisarcıklıoğlu, vergi düzenlemelerinin belirtilen tarihlerde gerçekleştirilmemesini de eleştirdi. 
     Maliye Bakanı Unakıtan'ın enflasyon muhasebesinin 30 Haziran'a kadar çıkarılacağını söylediğini kaydeden Hisarcıklıoğlu, ''Bu çıktığında mükellef önünü görecek ve kayıtdışı kesimin kayıt altına alınması için baskı uygulayacaktı. Sayın Bakanı, genel anlamda çalışmalarında başarılı buluyoruz ama Bakan kayıt içinde bir ekonomi istiyorsa bu sözünü tutmalıydı'' dedi. 
     
</TEXT>
</DOC>
