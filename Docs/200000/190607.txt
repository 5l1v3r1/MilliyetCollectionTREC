<DOC>
<DOCNO> 190607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo02.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatıştırıcı hap 
</HEADLINE>
<TEXT>

   Fenerbahçe, Tuncay'ı eski görüntüsüne çekmek için formül buldu. Sözleşmesinde iyileştirmeye gidilen yıldız futbolcunun transfer problemi de iki hafta içinde çözülecek 
      YUSUF KOBAL 

   
   Daum araya girdi 
   SARI - Lacivertli yönetim, Daum'un da isteğiyle, son haftalarda inişe geçen form grafiği ve hırçınlığı ile adından söz ettiren Tuncay'ın transfer çalışmasını hızlandırma kararı aldı. Kasım ayının ilk haftasında bu oyuncu ile masaya oturmayı tasarlayan yönetim, böylece başta Arsenal olmak üzere, Avrupa'nın önde gelen kulüplerinin takibinde olan Tuncay'ın transfer konusunda yaşadığı endişelere de son vermeyi hedefliyor. 
   
   Üç yıllık imza 
   GENÇ oyuncuya seneliği yaklaşık 1 milyon Euro'dan üç yıllık sözleşme imzalatmayı planlayan yönetim, böylece kendisini isteyen Arsenal ile olası transfer görüşmesinde de kozları elinde bulunduracak. Tuncay'ın bonservisi için 10 milyon euroluk bir fiyat biçileceği öğrenildi. Tuncay'ın Menajeri Erdinç Şehit ile görüşen yöneticiler, yıllık 200 bin dolar olan eski sözleşmede de ayarlamaya giderek, iyileştirme yaptılar. 
   
   Daum'un başarı iksiri    Almanya'nın en yüksek tirajlı gazetesi BİLD, yarın 50. yaş gününü kutlayacak olan Teknik Direktör Christoph Daum ile özel bir röportaj dizisi yaptı. Sevgilisi Angelica ve oğlu Jean - Paul ile bir gün boyunca İstanbul'u gezen Daum benimsediği "Yere düşmek utanılacak bir şey değil, ancak düştükten sonra sürekli ayağa kalkmalısın" yaşam felsefesiyle kariyerinde büyük başarılar kazandığını söyledi. 
   
   'Tuncay'la kardeşiz'    FATİH, Luciano ve Aurelio, dün Olıvium Center'da zihinsel engeli çocuklar yararına düzenlenen etkinlikte taraftarlara imza dağıttı. Bursa maçı sonrası Tuncay ile tartışan Fatih, "Ufak tefek olayları büyütmenin anlamı yok. Tuncay ile kardeşiz. Aile içinde iki kardeş kavga eder. Bu böyledir, böyle de kalacak" dedi. Forma satışlarından 570 milyon lira gelir elde edildi. 
   
   Revizyona alıştı    Daum, Adanaspor maçında yine farklı bir kadroyu sahaya sürecek. Kemal ve Semih'in yanı sıra Yusuf ya da Hakan'a forma verecek 
   
   Yeni uygulamalar 
   SARI - Lacivertli takım, Adanaspor karşılaşmasının hazırlıklarını dün akşam Şükrü Saracoğlu Stadı'nda yaptığı taktik antrenmanla sürdürdü. Daha önce kasetleri tek başına izlemeyi tercih eden Christoph Daum, ilk kez Bursaspor maçının bandını oyuncularıyla birlikte izledi. Daum ayrıca daha önceki uygulamalarının aksine, akşam yerine, takımı kampa bu sabahtan itibaren alma kararı aldı. 
   
   Ümit yedeğe 
   DAUM, Adana önünde orta alanda kendisiyle birlikte cuma yaş gününü kutlayacak olan Kemal'e şans vermeyi planlıyor. Rebrov'un ise yine kenara çekilmesi bekleniyor. Kadıköy'de Adanaspor üstünde baskı kurmayı hedefleyen Daum, üç forvetle çıkıp, Hooijdonk'un yanında Semih'e görev verecek. Orta alanda da performansı düşen Ümit'i yedeğe çekip, Yusuf ya da Hakan'ı sahaya sürecek. 
   
   Marco Aurelio mutsuz iddiası    FENERBAHÇE ile üç yıllık sözleşme imzalayan Aurelio'nun Trabzonspor'dan ayrıldığı için pişman olduğu ileri sürüldü. Brezilyalı oyuncunun kendisini ziyarete giden dostlarına, "Trabzon'u ve Trabzonspor'u özledim. Geri dönmek istiyorum. Para için geldim. Her yıl 700 bin dolar alacağım. Ama her şey para değilmiş. Trabzon memleketim gibi olmuştu. Herkes sevgi doluydu. Ne yazık ki burada aynı ortamı bulamadım. Takımda arkadaşlık çok zayıf" dediği öğrenildi. DHA 
   
   Özlem bitiyor    SÜPER Lig'de yarın Adanaspor'u ağırlayacak olan Fenerbahçe, 39 gün sonra seyircisinin önüne çıkacak. Şükrü Saracoğlu Stadı'na son maçını 14 Eylül'de Gaziantepspor ile yapan Sarı - Lacivertli takım, bu sınavın ardından Galatasaray, Konyaspor ve Bursaspor karşılaşmalarını rakip sahalarda, Gençlerbirliği müsabakasını ise cezası nedeniyle İzmir'de yaptı. Maça büyük ilgi gösteren taraftarların stadı tıklım tıklım doldurması bekleniyor. 
   
   
   
</TEXT>
</DOC>
