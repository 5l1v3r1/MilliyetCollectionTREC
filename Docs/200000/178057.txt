<DOC>
<DOCNO> 178057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur12.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 106 yeni okul eğitime başlıyor... 15 bin derslik eksik 
</HEADLINE>
<TEXT>

     İstanbul'da 2003-2004 eğitim ve öğretim döneminde hayırseverlerin de katkılarıyla 106 yeni okul açılacak. 
     İl Milli Eğitim Müdürü Ömer Balıbey, bu yıl ilköğretim birinci sınıfa 220 bin öğrencinin kayıt yaptırmasını beklediklerini söyledi. 
     İstanbul'da 15 Eylül'de yaklaşık 2 milyon 100 bin öğrencinin dersbaşı yapacağını vurgulayan Balıbey, kentteki öğrenci sayısının her yıl 50-60 bin arttığına dikkat çekti. Balıbey, bu yıl 67'si ilköğretim olmak üzere 106 yeni okul açılacağını, bu okullarda 2127 derslik bulunduğunu bildirdi. 
     Bu okulların maliyetinin yaklaşık 135 trilyon lira olduğunu vurgulayan Balıbey, bu yatırımın bir kısmının hayırseverler tarafından karşılandığını anlattı. 
     Bunun yanı sıra inşaatı devam eden 83 okulda 2003 derslik bulunduğunu belirten Balıbey, bunların 72'sinin ilköğretim okulu olduğunu söyledi. 
     
     15 BİN YENİ DERSLİK 

     Tekli eğitimle sınıf mevcutlarını 40 ve 40'ın altına indirmek için çalıştıklarını ifade eden Balıbey, ''Bunun için İstanbul'da 15 bin yeni dersliğe daha ihtiyacımız var'' dedi. 
     Sınıf mevcutlarının bazı okullarda 60'ı bulduğunu belirten Balıbey, ''Hayırseverlerin de katkısıyla her yıl 5 bin derslik yaparak, 3 yıl sonra İstanbul'da ikili öğretim kalmamasını hedefliyoruz'' diye konuştu. 
     Balıbey, ihtiyaç olan 15 bin yeni dersliğin bugünkü inşaat maliyetlerine göre 900 trilyon liraya malolacağını da vurguladı. 
     ''Hayırseverler okullara isimlerini yazdırarak, çocuklarına çok önemli bir miras bırakabilirler'' diyen Balıbey, hayırseverleri okul yaptırma seferberliğine çağırdı. 
     
</TEXT>
</DOC>
