<DOC>
<DOCNO> 170073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur24.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı Dil Sınavı birincisi "Başarımı Fransız TV'sine borçluyum" 
</HEADLINE>
<TEXT>

     Yabancı Dil Sınavı'nda YDS birinciliği iki kişiyle paylaşan ve Fransa'da dil okulunda bulunan Anıl Telcioğlu, sınav için özel bir hazırlık yapmadığını ancak Fransız TV-5'ini çok izlediğini ve Fransızca dergiler okuduğunu söyledi. 
     İzmir Özel Tevfik Fikret Lisesi mezunu Telcioğlu, sınav sonucunda böyle bir başarı beklemediğini, çok fazla çalışmadığını ve düzenli bir çalışma grafiği olmadığını belirterek, ''Ben dilden tercih yapmayı hiç düşünmemiştim'' dedi. 
     Sınav için özel bir hazırlık yapmadığını ama okulda da Fransızca dersinde başarılı olduğunu anlatan Telcioğlu, ''TV-5 başta olmak üzere Fransız televizyonlarını izlediğini ve Fransızca dergiler okuduğunu'' kaydetti. Telcioğlu, ''Açıkçası sınavın formatını bile bilmiyordum. Ne kadar gramer ne kadar kelime sorusu çıkar bilmiyordum ama bence sorular çok zor değildi. Bazı sorularda çelişkiye düştüm, biraz da mantığımı kullandım ama şansım yaver gitti'' diye konuştu. 
     Yabancı dilden bir tercih yapmayı düşünmediğini kaydeden Telcioğlu, eşit ağırlıklı puanının da umduğundan çok iyi geldiğini söyledi. Telcioğlu, Boğaziçi İşletme ya da Uluslararası İlişkiler bölümlerini tercih etmeyi düşündüğünü belirtti. 
     Telcioğlu, Fransız Kültür Merkezi'nin bursunu kazanarak Fransa'nın Besançon kentinde dil kursuna geldiğini söyledi. Fransızca'nın yanı sıra İngilizce de konuşabildiğini ancak yeterli olmadığını belirten Telcioğlu, İngilizce'yi üniversitede geliştirmeyi bunun yanı sıra da İspanyolca öğrenmek istediğini anlattı. 
     
</TEXT>
</DOC>
