<DOC>
<DOCNO> 153511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko29.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Dünya devleri Tüpraş'ın özelleştirilmesini takip ediyor 
</HEADLINE>
<TEXT>

     Maliye Bakanı Kemal Unakıtan, Türkiye'nin özelleştirme programıyla ilgili Londra'da yapılan Roadshow'a yabancı yatırımcıların gösterdiği ilginin, tahminlerinin çok ötesinde gerçekleştiğini belirtirken, ''ben bu kadarını beklemiyordum'' dedi. 
     Üç günden bu yana Londra'daki ünlü aracı finans kuruluşu Citigroup'un düzenlediği program çerçevesinde Tüpraş, Petkim, Milli piyango ve Tekel'in özelleştirmelerine ilgi duyan yabancı yatırımcılarla gün boyu süren görüşmeler gerçekleştiren Bakan Unakıtan, özellikle Tekel ve Tüpraş konusunun, görüşmelerde öncelikli ağırlık kazandıklarını ifade etti. 
     Milli Piyango konusunun da yabancı yatırımcıların gündeminde bulunduğunu belirten Unakıtan, bu kuruluşun da özelleştirme kapsamına alınması konusunda çalışıldığını hatırlattı. Bu konuda bir strateji belirlemeye gayret ettiklerini kaydeden Unakıtan, kurumun özelleştirilmesinde halka arz ya da lisans yönteminin benimsenebileceğine dikkat çekti. 
     Bu konuda kendileriyle görüşmek isteyen pek çok yatırımcı bulunduğunu belirten Unakıtan, bu özelleştirmelerin kendileri için önemini bir kez daha vurguladı. 
     Bakan Unakıtan, dünya devlerinin Tüpraş'ın özelleştirilmesini yakından takip ettiklerini, BP ve Shell'in de bu şirketler arasında bulunduklarını kaydetti. 
     
     BUGÜN SİGARA DEVLERİYLE GÖRÜŞÜLDÜ 
     Bu arada Bakan Unakıtan'ın heyetinde bulunan yetkililer de, yapılan görüşmelerle ilgili bilgi verirken, bugün özellikle sigara devleriyle görüşmeler yapıldığını bildirdiler. 
     Bu şirketler arasında Imperial Tobacco, Altadis, BAT, JTI, Philip Morris ve Gallahar'ın bulunduğunu belirten yetkililer, şu anda halen Fas ve İtalyada da tekel sektöründe özelleştirme çabalarının sürdüğüne dikkati çektiler. 
     Sektörün bu özelleştirmelerin tümünü ilgi duyduğunu, bunların aynı dönemde yapılacak özelleştirmeler olduğunu anlatan yetkililer, ''ancak bizim pazarımız büyük potansiyele sahip. Bizim Tekel'imiz daha iyi bir kuruluş. Tabii yatırımcılar da güçleri yeterse bizim kini almak isteyeceklerdir'' dediler. 
     Yerli yatırımcılarla da aynı konuda görüşmelerin sürdüğünü ifade eden yetkililer, sektörün 3-4 büyük kuruluşuyla ve daha önce sektörde deneyimi olmayan bazı kuruluşlarla da görüştüklerini anlattılar. 
     Hem içki hem de sigaraya ilginin büyük olduğunu belirten yetkililer, yerli-yabancı ortaklıklarının da kendilerini memnun edeceğini belirttiler. 
     
     YERLİ ÜRETİCİDEN TÜTÜN ALIMI 
     Bu arada Tekel'in özelleştirmesi sırasında, yerli üreticiden tütün alımıyla ilgili olarak bugün varolan şartların 5 yıl süreyle geçerli olması konusundaki kararlılıklarını vurgulayan yetkililer, ''yatırımcı bunu tercih etmeyebilir ama biz üretimimizi desteklemek için bunu yapmak zorundayız'' dedi. 
     Bakan Unakıtan temaslarını yarın da sürdürecek. Unakıtan'ın yarın akşam saatlerinde Londra'dan ayrılması bekleniyor. 
     




</TEXT>
</DOC>
