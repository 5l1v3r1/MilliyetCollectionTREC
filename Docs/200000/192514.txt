<DOC>
<DOCNO> 192514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo18.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Karadeniz seferi başlıyor 
</HEADLINE>
<TEXT>

     Birinci Süper Futbol Ligi'nde 2 Kasım Pazar günü deplasmanda Akçaabat Sebatspor ile karşılaşacak Fenerbahçe, yarın Trabzon'a gidecek. 
     Sarı-lacivertli ekip, hazırlıklarını yarın yapacağı antrenmanla tamamladıktan sonra akşam saatlerinde, Kurtköy Sabiha Gökçen Havaalanı'ndan özel uçakla Trabzon'a hareket edecek. 
     Trabzon'a ulaştıktan sonra karayoluyla Maçka'ya geçecek olan sarı-lacivertli kafile, Büyük Sümela Otel'de kampa girerek maç saatini bekleyecek. 
     
     DERBİ MAÇ BİLETLERİNE YOĞUN İLGİ 
     Dün satışa çıkarılan ligin 14. haftasındaki Fenerbahçe-Beşiktaş maçının biletlerine taraftarların yoğun ilgi gösterdiği bildirildi. 
     Kulüpten yapılan açıklamada, taraftarların 30 Kasım'da yapılacak derbi maçın biletlerine ilk günden yoğun talep gösterdiği belirtilirken, aynı ilginin ligin 12. haftasındaki Fenerbahçe-Çaykur Rizespor maçının biletlerine gösterildiği de ifade edildi. 
     
</TEXT>
</DOC>
