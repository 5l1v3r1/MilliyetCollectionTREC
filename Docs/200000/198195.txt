<DOC>
<DOCNO> 198195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo13.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Lazio, artık pamuk ipliğine bağlı 
</HEADLINE>
<TEXT>

     İtalyan basını, Avrupa Şampiyonlar Ligi G Grubu'nda dün akşam yapılan ve 1-1 sona eren SS Lazio-Beşiktaş maçına ilişkin haberlerinde daha ziyade SS Lazio'nun durumuna değindi. 
     Corriere dello Sport gazetesi, Olimpiyat Stadı'ndaki 1-1 beraberliğin ardından, ''Lazio bu işe inan'' diye manşet attı. Spotta ise ''Beşiktaş'la 1-1 beraberlik. Lazio'nun şimdi Prag'ta galip gelmesi ve Chelsea'nin yenilmemesi için dua etmesi lazım'' denildi. 
     İç sayfada ise Beşiktaş lehine verilen penaltı kararının yanlış olduğu savunuldu. 
     Soğuk algınlığı nedeniyle maça gelemeyen Teknik Direktör Mancini'nin yardımcısı Fernando Orsi'nin maç sonundaki değerlendirmesi de ''Orsi Penaltı kuşkuluydu'' başlığıyla özetlendi. Orsi'nin açıklaması, ''Galibiyeti hak etmiştik ama rakibimiz kapandı. Şimdi Prag'a kazanmak için gideceğiz'' şeklinde aktarıldı. Bir başka haber başlığında ise ''Lazio için Muzzi'nin büyüsü yeterli olmadı'' denildi ve SS Lazio'nun turu geçmesinin artık şansa bağlı olduğu belirtildi. 
     La Gazzetta dello Sport, ilk sayfadaki anonsunda, ''Lazio Beşiktaş'la berabere kaldı. Avrupa artık pamuk ipliğine bağlı'' ifadesini kullandı. 
     İç sayfada ise ''Lazio canlı ama boşlukta sallanmakta'' başlığı altında, ''Muzzi'nin sağladığı beraberlik yeterli değil. Prag'ta turu geçerek dönmek de mümkün, UEFA şansını kaybederek dönmek de mümkün'' spotları yer aldı. 
     La Gazzetta dello Sport, Alman hakemin penaltı kararının isabetli olduğunu savunarak, ''Sergen'e yapılan müdahale nedeniyle penaltı verilmesi doğruydu'' başlığını kullandı. Bir başka haber başlığında ise ''Mancini'nin ateşi düşmüyor'' ifadesi kullanıldı. 
     Tuttosport gazetesi ise ''Muzzi sayesinde Lazio'nun umudu halen sürüyor'' diye başlık attı. Spotta ise 32 yaşındaki golcü Roberto Muzzi'nin, ''Prag'da kazanacağız'' sözüne yer verildi. 
     
</TEXT>
</DOC>
