<DOC>
<DOCNO> 195082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo18.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat antrenmanı yarıda bıraktı 
</HEADLINE>
<TEXT>

     Fenerbahçe, Samsunspor ile deplasmanda yapacağı lig maçının hazırlıklarını sürdürürken, Serhat sağ ayak bileğinden sakatlanarak çalışmayı yarıda bıraktı. 
     Antrenman maçı sırasında Erhan Albayrak ile çarpışan Serhat, bir anda kendini yerde buldu. Saha içinde tedavisi yapılan genç futbolcu, daha sonra masörlerin kucağında tesislere götürüldü. Sakatlandığı bölgeye buz tedavisi uygulanan futbolcunun durumunun, yapılacak kontrollerden sonra açıklık kazanacağı bildirildi. 
     Bu arada sarı-lacivertliler, Teknik Direktör Christoph Daum yönetiminde Samandıra Tesisleri'nde yaklaşık 2 saat süren idmanda, kondisyon ve taktik çalışması yaptı. Alman teknik adam, futbolcuları ikişerli gruplara ayırıp, yarı sahada prese dayalı maç yaptırdı. 
     Daum, bu maçlar sırasında futbolcularından sürekli pres yapmalarını ve rakiplerini kaçırmamalarını istedi. 
     Kasığında hafif ağrıları bulunan Yusuf'un koşu yapmakla yetindiği idmana, milli takım kamplarında bulunan 11 futbolcu katılmadı. 
     Öte yandan, Christoph Daum'un Almanya ile Türkiye arasında oynanacak Ümit Milli maçını izlemek için bu akşam Almanya'ya gideceği bildirildi. 
     Sarı-lacivertliler, yarın yapacakları tek antrenmanla Samsunspor maçının hazırlıklarını sürdürecek. 
     
     FENERBAHÇE'NİN TRANSFERE İHTİYACI VAR MI 
     ''www.fenerhaber.net'' isimli internet sitesi, ''Fenerbahçe'nin transfere ihtiyacı var mı '' konulu anket düzenledi. 
     Ankete katılan 2447 kişinin yüzde 87.99'u 21 kişi ''Evet var'' derken, yüzde 12.01'i ise 294 kişi ''Hayır yok'' yanıtını verdi. 
     
</TEXT>
</DOC>
