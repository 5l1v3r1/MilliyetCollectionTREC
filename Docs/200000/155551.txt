<DOC>
<DOCNO> 155551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun07.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li milletvekilinden Wolfowitz'e sert eleştiri.. 
</HEADLINE>
<TEXT>

     ABD Kongresi'nde ''Türk dostluk grubunun'' kurucularından, Milletvekili Robert Wexler, ABD Savunma Bakan Yardımcısı Paul Wolfowitz'in söylemini eleştirmekle birlikte, Türkiye'nin de, ABD ile ilişkileri düzeltme sorumluluğunu üstlenmesi gerektiğini söyledi. 
     Wexler, Amerikanın Sesi Voice of America radyosuna verdiği demeçte, Wolfowitz'in sözlerinin, Amerikan yönetiminin dış politikada izlediği ''küstah'' tavrı sembolize ettiğini savundu. 
     Robert Wexler, Türkiye'nin de, ABD ile arasında oluşan havayı yumuşatmak için, İsrail'i ziyaret etmek, Suriye ve İran'a demokrasi mesajları iletmek, yeni Filistin hükümetiyle ilişki kurmak gibi yöntemlerle, tutumunu açıkça ortaya koyması gerektiğini de vurguladı. 
     Son iki ayda iki kez Türkiye'yi ziyaret eden Wexler, Türkiye ile ABD arasındaki ilişkilerin önemli olduğuna ve düzenlediği ziyaretlerle, bu ''yıpranan bağların'' onarılmasına çalıştığını söyledi. 
     Wexler, şöyle dedi 
     ''Wolfowitz'in söylemek istediklerini sunuş tarzına, dikkatle yaklaşmak gerek. Wolfowitz'in, Türkiye'nin bir anlamda özür dileyerek ya da hatasını kabul ederek, Amerika'nın yanına geçip birlikte hareket etmesi gerektiğini söylemesi, ne yazık ki bu hükümetin diplomaside devam eden küstah tavrını sembolize ediyor. Irak'ta askeri zafer elde ettik. Simdi, Amerika'nın her yerde köprüleri kurması gerek, yıkmaya devam etmesi değil. Bunu yapmanın yolu da yaptığınız söyleşilerle parmağınızı karsınızdakinin gözüne sokmak değildir.'' Milletvekili Wexler, buna karşın, Wolfowitz'in Türkiye ile ilgili olarak Washington'daki bazı gerçekleri de dile getirdiğini belirterek, ''Türkiye'nin de bu noktada ilişkileri düzeltmek için sorumluluk alması gerektiğini anlaması gerek. Ankara ile Washington arasında isler yolunda değil. Türkiye, parlamentoda bu konuda tartışma açmalı ve ne tür bir politika izlemek istediğini saptamalı'' dedi. 
     Robert Wexler, Türkiye'ye tavsiyelerini de şöyle sıraladı 
     ''Türk parlamentosu birkaç sembolik adım atsın ve Amerikan Kongresi'ne, Türk-Amerikan ilişkilerini, kendilerinin ne kadar önemli gördüğüne dair olumlu mesajlar versin. İsrail Dışişleri Bakanı birkaç hafta önce Türkiye'ye gitti. Dışişleri Bakanı Gül de İsrail'e gitmeli. Türkiye ayrıca Suriye, İran ve yeni Filistin hükümetiyle de ilişki kurmalı. Suriye'ye, teröre desteğini kesmesi, İran'a da reform yanlılarını desteklemesi mesajını vermeli.'' 
     
</TEXT>
</DOC>
