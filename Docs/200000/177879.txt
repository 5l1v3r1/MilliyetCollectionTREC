<DOC>
<DOCNO> 177879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur27.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Fakir velilerden rencide edici paralar istemeyin 
</HEADLINE>
<TEXT>

     Milli Eğitim Bakanı Hüseyin Çelik, ''İdarecileri uyarıyorum fakir aile çocuklarını okula kaydederken, o insanları rencide edici paralar istemek gibi durumlarla karşı karşıya bırakmasınlar. Bu konuda bize şikayet geldiği zaman kesinlikle ilgililer aleyhine işlem yapılacaktır'' dedi. 
     Van'dan uçakla geldiği Atatürk Havalimanı VIP Salonu'nda basın mensuplarının çeşitli sorularını yanıtlayan Çelik, öğretmen atamalarıyla ilgili bir soru üzerine, daha önce öğretmen adayların çeşitli eziyetlere katlanıp ve belli bir ücret ödeyerek başvuruda bulunduklarını hatırlattı. 
     Bu yıl ücreti kaldırarak, başvuruları internet ortamında kabul ettiklerini söyleyen Çelik, dün akşamdan itibaren 37 bine yakın müracaat yapıldığını bildirerek, ''Önümüzdeki günlerde medyanın huzurunda, bilgisayar ortamında adayların yaptığı tercihe göre atamalar yapılacak. Bu yıl bir tercih yaptırıldı. Adaylar eğer bu tercihe yerleştirilemezlerse, boş bulunan yerlere Bakanlık tarafından atanacaklar. Şu an için herhangi bir ek kontenjan da söz konusu değil'' dedi. 
     Okul kayıtlarında velilerden ''kayıt parası'' istenmesine ilişkin yöneltilen bir soruya da Çelik, Van da yaptığı konuşmasıyla ilgili bir gazetede ''Milli Eğitim Bakanı bağış zorunlu dedi'' şeklinde haber yer aldığını belirterek, bunun çok yanlış bir haber olduğunu, kendisinin böyle bir ifade kullanmadığını bildirdi. 
     Çelik, ''Demek istediğim şuydu devlet, okullarımızın personel ücretlerini karşılıyor ve yakıt parası gönderiyor. Bunun dışındaki ihtiyaçlar için ödenek ayrılamıyor. Okul aile birlikleri, okul dernekleri zaman zaman yaptıkları faaliyetlerle okullara katkı sağlamaya çalışıyorlar. Hali vakti yerinde olan insanların çocuklarını gönderdiği okula katkıda bulunması kadar da tabi bir şey olamaz. Ama bu gönüllü olmalı ve fakir fukaradan da bu para alınmamalı. Bunu defalarca söyledik'' dedi. 
     Her yıl bu konuyla ilgili genelgeler yayınlandığını hatırlatan Çelik, şöyle devam etti 
     ''Her noktadaki okulu her an kontrol etmek mümkün değil. Genelge yayınlamakla birçok şeyi çözebileceğimizi zannediyoruz ama yıllardır yayınlanan genelgeler var ve sorun devam ediyor. Bu sene biz böyle bir genelge de yayınlamadık. Bağış adı altında para toplanması, hele hele bunun 'zorunlu bağış' diye alınması olmaz. Öncelikle bağışın zorunlusu olmaz. Bağış olması için zorunlu olmaması lazım. Bunu hep söyledim şimdi yine söylüyorum. Buradan da idarecileri uyarıyorum özellikle fakir ailelerin çocuklarını okula kaydederken, o insanları rahatsız ve rencide edici paraları onlardan istemek gibi durumlarla karşı karşıya bırakmasınlar. Bu konuda bize şikayet geldiği zaman kesinlikle ilgililer aleyhine işlem yapılacaktır.'' 
     
     ÖSS SİSTEMİNDE ÇARPIKLIKLAR VAR 
     ÖSS sınavı sonucunda çok sayıda okul birincisinin açıkta kalmasıyla ilgili görüşü sorulan Bakan Çelik, ''ÖSS sisteminde çarpıklıklar var diyoruz, ama bunu maalesef özellikle yetkili olanlara duyuramıyoruz'' dedi. 
     Çelik, bakanlığı tarafından, ÖSS sonuçlarının ve tercihlerin çok detaylı bir analizinin yapılacağını belirterek, ''ÖSS'de okul birincileri niçin açıkta kaldı Bu bir tercih hatası mıdır, yoksa işin içinde başka şeyler mi var Bütün bunlarla ilgili ciddi anlamda analizler yapılacak. Bunların sonucunda da yapılması gereken ve atılması gereken adımlar atılacak'' şeklinde konuştu. 
     Bunun gerçekten büyük bir talihsizlik olduğunu dile getiren Çelik, şunları kaydetti 
     ''6 bin küsur lisenin 2 bin 150'sinin birincisi herhangi bir yükseköğretim programına yerleşememiş. Bunun gibi birçok eksiklik, aksaklık var. Biz bunu düzeltmek için varız. Bunu yapmak için de şunları yapalım, bunu edelim dediğimiz zaman da herhalde birilerine dokunmuş olmalı ki hemen itirazlar yükseliyor. Eğer bir sistemde bu kadar çok sıkıntı varsa, o sistemde işlemeyen bir taraf var demektir. Biz ona işlerlik kazandırmak zorundayız.'' Çelik, okullarda ücretsiz kitap dağıtımında herhangi bir sorun olup olmadığının sorulması üzerine de, bu konuda hiçbir problemin bulunmadığını belirterek, ''80 milyona yakın ücretsiz kitap dağıtıyoruz. 36 merkeze bunlar teslim edildi. Bunlar harmanlanarak, Sayın Başbakan'a ve bana ait birer mesajla birlikte öğrencilerimize ulaştırılacaktır'' dedi. 
     
</TEXT>
</DOC>
