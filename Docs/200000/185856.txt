<DOC>
<DOCNO> 185856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur20.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkari'de sert iniş yapan askeri helikopter yandı 11 yaralı 
</HEADLINE>
<TEXT>

     Diyarbakır Jandarma Hava Grup Komutanlığı'na ait bir helikopter, piste sert iniş yaptığı sırada yakıt deposu delinerek yandı. Olayda 11 personel yaralandı. 
     Genelkurmay Başkanlığı Şehit Gazeteci Hasan Tahsin Basın Bilgi Merkezi'nden konuyla ilgili yapılan açıklamada, şöyle denildi 
     ''Bugün, saat 11.57 civarında Diyarbakır Jandarma Hava Grup Komutanlığı'na ait MI-17 tipi bir kurye helikopteri, Hakkari Dağ ve Komando Tugay Komutanlığı Helikopter Pisti'ne sert iniş yapmış ve sağ yanı üzerine yatmıştır. 
     Çarpma esnasında helikopterin yakıt deposu delinmiş ve çıkan yangın sonucu helikopter tamamen yanmıştır. 
     14 yolcu ve 4 mürettebatın bulunduğu helikopterde, ilk bilgilere göre toplam 11 personel yaralanmıştır. Durumu ağır olan 4 personel ambulans uçakla Gülhane Askeri Tıp Akademisi'ne Ankara sevk edilmiş, hafif yaralılar ise Hakkari Asker Hastanesi'nde tedavi altına alınmıştır. 
     Kaza ile ilgili araştırma ve inceleme faaliyetlerine devam edilmektedir.'' 
     
</TEXT>
</DOC>
