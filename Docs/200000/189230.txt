<DOC>
<DOCNO> 189230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/pulur.html </URL>
<DATE> 2003/10/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Lüfer Marmara'nın prensidir... 
</HEADLINE>
<TEXT>

   
   BALIKÇI tezgahları, insanı öyle çeker ki, "yeme de seyret " gibi... 
   Toprağı bol olsun, dostumuz Berç Duman'ın "lüfer familyası" tablalara dizilmiş, duruyorlar çinekoplar, sarıkanatlar, lüferler... Familyanın azmanı, "kofana" daha ortalar da yok... 
   Berç Duman "lüfer familyası"na "Boğaz'ın en asil aristokrat familyası" derdi 
   "Marmara'nın prensi de lüferdir." 
   
   BALIKÇI bağırıyordu 
   "Haydi olta balığı lüfer " 
   Biri yanaştı 
   "Sen bu lüferin oltayla tutulduğuna inanıyor musun " 
   "Yok be abi ağız alışkanlığı... Radar varken, sonar varken, kim oltayla lüfer tutacak ki biz satalım " 
   "Bir de projektörler var... Balık sürüsünü binlerce volt ışıkla esir alıyorlar, hayvanı sersemletiyor, sonarla bakıyorlar, eğer balık sürüsü küçükse çevirmiyorlar bile, balıklar ölüp gidiyor." 
   "Yazık " 
   "Dinleyen kim, herkes bugünü kurtarmak peşinde, yarın ne olursa olsun " 
   
   KEREM Coşkuner, "İstanbul balıkçılarını ve balıklarını" anlatırken "Lüfer tutmak bir keyif işiydi" der. x 
   Tabii eski İstanbul'da, nüfusu 600 bin, 800 bin, hatta daha az olan İstanbul'da... 
   Lüfer, özellikle Kanlıca Koyu'nda avlanırmış, yazı Karadeniz'de geçiren lüfer, havalar soğuyunca sürüler halinde Boğaz'a girer, ondan sonra da keyif başlarmış... 
   
   KEREM Coşkuner, bu "keyfi" şöyle anlatır 
   "Lüfer gündüz de tutulmakla beraber, olta avına daha çok geceleri çıkılır. Eskiden yağ kandiliyle, sonraları da lüks lambasıyla lüfer avına çıkılırdı. Bazı ehl - i keyf zevatın sandalında mangal bulunur, tutulan lüferler derhal pişirilerek yenirdi. Hem lüfer avı, hem de mehtap sefası yapmak isteyenlerin en çok rağbet ettiği av yeri ise Kanlıca Koyu'ydu. Balığın bol olduğu gecelerde, sandallarda çıt bile çıkmazdı. Pür dikkat kesilmiş balıkçıların elleri birer makine gibi çalışır, gecenin sessizliğini bozan tek şey ise kayığın içinde çırpınan bir lüfer balığının sesi olurdu. Bazı akşamlar, sabahtan başlamış bunca hazırlığa rağmen, lüfer "tık" bile demez. Akşamın loşluğu, karartıya ve nihayet geceye kavuşup da yakamoz başladı mı, balıktan ümit kesilir etraftan 'haydi sabah balığına' nidaları işitilirdi. Bu sesler, 'oltalarınızı sarın, evinize dönün, bu gece balık yok, sabah balığına çıkarsınız' manasına gelirdi." 
   
   BALIK, yazısını bir balık fıkrasıyla bitirelim... 
   Adam balıkçıya gitmiş, balıkları alıyor, kuyruklarından kokluyormuş, balıkçı kızmış 
   "Ne yapıyorsun yahu, balık baştan kokar " 
   Adam gayet sakin 
   "Baştan kokmaya kokmuş da, kuyruğa kadar gelmiş mi ona bakıyorum " 
   Yok, yok merak etmeyin, bu mevsimde ne başından ne kuyruğundan kokan balık yok 
   Politikacı mı onlar 
   
   DİP NOTU Tekel Genel Müdürü Sezai Ensari, ÖTV'deki artışların rakı ve diğer içkilerin fiyatlarını etkilemeyeceğini söylemiş... Bekleyeceğiz, göreceğiz. 
   
   x Tarih ve Toplum dergisi, Sayı 238 Dersaadet Balıkçı Esnafı Cemiyeti 
   
      
   
</TEXT>
</DOC>
