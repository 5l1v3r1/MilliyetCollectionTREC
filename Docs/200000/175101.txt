<DOC>
<DOCNO> 175101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur24.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Cem'in mektubuna sert yanıt... 
</HEADLINE>
<TEXT>

     DSP Genel Başkanı Bülent Ecevit, YTP Genel Başkanı İsmail Cem'in yerel seçimlerde işbirliği önerisi konusunda, ''İşbirliği niyetleri olsaydı, daha önce tam seçimlere girileceği sırada DSP'nin ikiye bölünmesi yoluna gitmezlerdi'' dedi. 
     Ecevit, Eğitim-Sen Genel Başkanı Alaaddin Dinçer ve beraberindeki Milli Eğitim Bakanlığı Talim ve Terbiye Kurulu'ndaki görevlerinden alınan bir grup öğretmeni parti genel merkezinde kabul etti. 
     Alaaddin Dinçer, kabulde, ''il ve ilçe milli eğitim müdürlüklerinin AK Parti'nin faaliyet alanı haline geldiğini iddia ederek, bakanlığın merkez ve taşra teşkilatında kadrolaşmanın sürdüğünü söyledi. 
     Bir öğretmen de, Talim ve Terbiye Kurulu'nda, okullarda okutulacak kaynak kitaplarını inceleme görevi yapan öğretmenlerin haksız suçlamalarla görevlerinden alındıklarını anlattı. 
     Ecevit'in, görevden alınma kararına itiraz edip etmedikleri ve görevden alınanların yerine atama yapılıp yapılmadığı soruları üzerine aynı öğretmen, Altındağ ilçesinde ''depo öğretmen'' olarak beklediklerini, yerlerine ise henüz atama yapılmadığını kaydetti. 
     
     ''TÜRKİYE, CİDDİ BİR REJİM SORUNUYLA KARŞI KARŞIYA'' 
     Bülent Ecevit, kadrolaşma konusundaki kaygıları kendilerinin de taşıdığını belirterek, ''Bu hükümetin bir kadrolaşma hareketi içinde olduğunu biliyoruz. Bu kadrolaşma hareketinin sadece partizanca amaçlarla değil, aynı zamanda laik demokratik rejimi rayından çıkarmak için gerçekleştirilmekte olduğunu biliyoruz'' dedi. 
     ''Türkiye'nin, ciddi bir rejim sorunuyla karşı karşıya bulunduğunu'' savunan Ecevit, hazırlanan planlara özellikle eğitim alanından başlandığını kaydetti. 
     ''Bunu bekliyordum ve şaşırmadım'' diyen Ecevit, AK Parti'nin tek başına iktidar olduğuna ve her türlü kararı alabileceğine işaret ederek, bu konuda elden gelenin yapılması gerektiğini söyledi. 
     
     ''CEM'İN ÇAĞRISI'' 
     ''YTP Genel Başkanı İsmail Cem CHP, DSP ve SHP'ye yerel seçimlerde işbirliği önerdi. Bu öneriye yanıtınız ne olacak '' sorusuna Ecevit, ''İşbirliği niyetleri olsaydı, DSP'yi tam seçimlere girileceği bir sırada ikiye bölme yoluna gitmezlerdi. Onun için bu konuda bir şey söylemeye gerek görmüyorum'' yanıtını verdi. 
     
</TEXT>
</DOC>
