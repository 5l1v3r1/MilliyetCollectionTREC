<DOC>
<DOCNO> 197861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/ekonomi/eko03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖFK'lardaki toplam hesaplar 2.5 milyar dolar düzeyini geçti 
</HEADLINE>
<TEXT>

   Yılın ilk 10 ayında yüzde 35 büyüyen özel finans kurumlarındaki hesapların tutarı 2 milyar 542 milyon dolar seviyesine ulaştı 
   ANKARA ANKA 
   
   Özel finans kurumlarındaki ÖFK hesapların toplam tutarı, 2.5 milyar dolar düzeyini geçti. Büyük bölümü yabancı para olan bu hesaplarda, yılbaşından bu yana yüzde 35'lik hızlı bir artış gözlendi. 
   Merkez Bankası verilerine göre, ÖFK'ların zorunlu karşılığa tabi cari ve katılma hesaplarının toplam tutarı, 7 Kasım itibariyle 2 milyar 542.4 milyon dolar oldu. Bu hesaplar, gerçek ve tüzel kişilerin hesaplarını ve ÖFK'ların yurtdışı şubeleri adına Türkiye'den topladıkları hesapları içeriyor. Hesapların büyük bölümünü yabancı para hesaplar oluşturuyor. 7 Kasım itibariyle ÖFK'lardaki dolar hesapları 1 milyar 336.7 milyon dolar, euro hesapları 488.4 milyon euro oldu. Diğer hesapların tutarı ise 2.8 milyon dolar oldu. Böylece, bu kurumlardaki toplam yabancı para hesaplarının tutarı 1 milyar 898.4 milyon dolar düzeyinde oluştu. 
   Türk Lirası hesaplarının toplam tutarı ise aynı tarih itibariyle 964 trilyon 413 milyar lira yaklaşık 644 milyon dolar olarak gerçekleşti. 
   
   TL hesapları arttı 
   ÖFK'lardaki cari ve katılma hesaplarında, yılbaşından bu yanaki dönemde dolar bazında yüzde 35'lik hızlı bir artış gözlendi. 
   2002 yılı sonunda söz konusu hesapların toplam tutarı, 1 milyar 888 milyon dolar olmuştu. Bu dönemde, yabancı para hesaplarda dolar bazında yüzde 15.3'lük artış gözlendi. TL hesaplardaki toplam büyüme ise yüzde 141.5'i buldu. 
   
   ÖFK'ların 10 aylık bilançosu 7 Kasım itibariyle Cari ve katılma payları toplamı 2 milyar 542 milyon dolar Dolar hesapları 1 milyar 336 milyon dolar Euro hesapları 488.4 milyon euro TL hesapları 964.4 trilyon lira Diğer hesaplar 2.8 milyon dolar Hesapların yılbaşından bu yana artışı Yüzde 35 
   
</TEXT>
</DOC>
