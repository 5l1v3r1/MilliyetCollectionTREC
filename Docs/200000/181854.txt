<DOC>
<DOCNO> 181854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/altan.html </URL>
<DATE> 2003/09/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Doğuya giden gemide, batıya koşmak...' 
</HEADLINE>
<TEXT>

   
   Son genel seçimlerde DEHAP'ın, yasaların şart koştuğu gerekli örgütlenmeyi gerçekleştirmeden seçimlere katıldığı suçlaması, nihayet Yargıtay 6. Ceza Dairesi'ne geldi. 
   Seçimlerin gayri meşru sayılıp sayılmayacağı konusu gündemde... 
   Meclis'e girmiş siyasetçilerle, girememiş siyasetçiler kendilerine özgü ezeli ve sinsi bir maçın heyecanı içinde... 
   Kimi genel seçimlerin yenilenmesi gerektiğinden dem vuruyor kimi DEHAP'ın aldığı oyların iptal edilmesiyle Meclis aritmetiğinin yeniden düzenlenmesinden... 
   Yargıtay "sahtecilik" suçunu onaylarsa son seçimlerin meşruiyet dışına düşmüş olması nedeniyle, son kararı Yüksek Seçim Kurulu'nun vereceğini söyleyenler de var üstünden şu kadar zaman geçmiş bir genel seçim hakkında, YSK'nın karar verme yetkisinin bulunmadığından söz edenler de... 
   
   Yani efendim, seçimlerde sahtecilik yapıldığı, Yargıtay kararıyla da onaylanırsa Meclis'teki iktidar çoğunluğu bakımından, "dandik" bir durum çıkacak ortaya... 
   Öyle "dandik" bir durum ki, muhalefet partileri, iktidar kalesine penaltı üstüne penaltı çekme olanağı bulacak... 
   
   Hamaset edebiyatına meraklı bazı militerlerimiz ise, sanırız Namık Kemal'in o ünlü 
   "Vatanın bağrına düşmen dayamış hançerini 
   Yok imiş kurtaracak bahtı kara maderini" 
   beytini Mustafa Kemal'in yaptığı düzeltmeyle okuma merakındalar usulca 
   "Vatanın bağrına düşman dayasın hançerini 
   Bulunur kurtaracak bahtı kara maderini" 
   Kimisi de belki içinden "Dağ başını duman almış, gümüş dere durmaz akar" marşını söylüyordur. 
   Malum ya, bu tür üst düzey sosyo - politik meteorolojiyi, bizler değerlendiremeyiz olsa olsa Washington değerlendirebilir... 
   
   Enseyi hiç karartmayın hele hele Hazine'den geçinmeli değilseniz ve sevdiğiniz bir mesleğiniz varsa hele hele meslek aşkınız, evrensel bir kalite yaratma özenindeyse... 
   İç politikanın ne lodosu, ne de poyrazı dokunur böylesi bir doktora, böylesi bir terziye, böylesi bir mühendise, böylesi bir aşçıya, böylesi bir marangoza... 
   
   Ama ne yapacağınızı, ne edeceğinizi, nereye kapılanacağınızı bir türlü netleştiremeyen "laf ola torba dola" türünden bir üniversite mezunuysanız, onu bilemem... 
   Çünkü bendenizin bildiği, fakülte eğitiminin bir "yaşam aracı" değil, bir "yaşam amacı" olduğudur. Ne demek istemeye çalıştığımı, kimsecikler anlamasa bile... 
   
   Son seçimlerin, Büyük Millet Meclisi'ne yansıttığı partiler aritmetiği, bir deprem beklentisine gire dursun... 
   Adalet Bakanı Cemil Çiçek'in, çeşitli TV kanalları tarafından yayımlanıp duran açıklamaları da "Türk'e Türk propagandası yapma" geleneğinin üstüne, Tevfik Fikret benzeri, birkaç şamar patlatıyor 
   - Türkiye'de parlamenterlerinkinin dışındadır, kimsenin dokunamadığı asıl dokunulmazlıklar. Kimsenin dokunamadığı oligarşik adacıklar, kastlar oluşmuştur Türkiye'de... 
   
   Tevfik Fikret de, neredeyse yüz yıl önce biliyorsunuz şöyle diyordu vezni bozma pahasına Türkçeleştirmeye çalışarak 
   Bu sofracık, efendiler - ki yutulmaya çok hazır 
   Huzurunuzda titriyor - şu milletin hayatıdır 
   
   Şu milletin ki muztarip, şu milletin ki ölüme hazır 
   Fakat sakın çekinmeyin, yiyin, yutun hapır hapır. 
   
   Yiyin, efendiler yiyin bu sofra iştahı sizin 
   Doyunca, tıksırınca, çatlayıncaya kadar yiyin 
   
   Bütün bu nazlı beylerin ne varsa ortalıkta, say 
   Hasep, nesep, şeref, şataf, oyun, düğün, konak, saray 
   
   Bütün sizin efendiler, konak, saray, gelin, alay 
   Bütün sizin, bütün sizin, hazır hazır kolay kolay... 
   
   Yiyin efendiler yiyin, bu sofra iştahı sizin 
   Doyunca, tıksırınca, çatlayıncaya kadar yiyin 
   
   Ne tuhaf, neredeyse yüz yıl sonra, şimdi Adalet Bakanı Cemil Çiçek de, kibarca özetliyor Fikret'in vaktiyle söylediklerini... 
   İç çekişli bir gülücük uçar gibi oldu dudaklarımdan Cemil Çiçek, bugün söylediklerini, 35 - 40 yıl önce söylemeye, yahut yazmaya çalışsaydı da görseydi gününü... 
   1971 maskeli askeri darbesinde, doğru Selimiye Kışlası'nı boylar, sabahlara kadar işkence bantları dinler sonra da Kartal Askeri Cezaevi'ne tıkılırdı hem de hiçbir gerekçe gösterilmeden... 
   
   Enseyi karartmayın... AB üyeliği kesinleşinceye dek, 20 - 30 yıl, bazı çalkantılar yaşanabilir buralarda da... 
   Sakallı Celali'nin deyimiyle, "Doğuya giden bir geminin içinde, yolcuların batıya doğru koştuğu" tuhaf bir ortamda doğmuş olmanın da, bedelleri var, ne yapacaksınız... 
   
      
   
</TEXT>
</DOC>
