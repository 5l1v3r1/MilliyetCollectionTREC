<DOC>
<DOCNO> 196866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo19.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray için seyircisini bekliyor... 
</HEADLINE>
<TEXT>

     Denizlispor Teknik Direktörü Giray Bulak, cumartesi akşamı oynanacak Galatasaray maçı öncesi taraftarlara çağrıda bulunarak, ''Tribünler dolmazsa bir parçamız yine eksik kalacak'' dedi. 
     Bazı eksikleri bulunsa da güçlü bir takımla oynayacaklarının bilincinde olduklarını belirten Bulak, Galatasaray'ı 17 yıldır yenememenin, futbolcular açısından iyi bir motivasyon olabileceğini söyledi. 
     Galatasaray ile yapacakları puan mücadelesinde seyirci desteğine ihtiyaçları olduğunu da vurgulayan Bulak, ''Yeşil-siyahlı renklere gönül verenleri bu maça bekliyoruz. Geçmiş maçlarda olduğu gibi tribünler dolmazsa, yine bir parçamız eksik kalacak'' diye konuştu. 
     Öte yandan, Galatasaray maçının hazırlıklarını bugün yaptığı antrenmanla sürdüren yeşil-siyahlı futbolcular, yarın öğle saatlerinde Karahayıt Beldesi'nde kampa alınacak. 
     
</TEXT>
</DOC>
