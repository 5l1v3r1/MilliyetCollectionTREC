<DOC>
<DOCNO> 185869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/aeko.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik anlaşmada siyasi şart anlamsız 
</HEADLINE>
<TEXT>

   Babacan'ın "Genelkurmay bilir" dediği ABD kredisi anlaşmasındaki Kuzey Irak şartından askerlerin haberinin olmadığı ortaya çıktı. Genelkurmay Başkanı Org. Özkök 'rahatsız' olduklarını belirtirken, Org. Başbuğ, 'Kredi anlaşmasındaki siyasi şart anlamsız' dedi 
      ANKARA Milliyet 
   
   Genelkurmay Başkanı Orgeneral Hilmi Özkök ve Genelkurmay İkinci Başkanı Orgeneral İlker Başbuğ, Türkiye ile ABD arasında imzalanan 8.5 milyar dolarlık kredi anlaşmasında yer alan "Kuzey Irak'a girilmeyecek" şartından haberlerinin olmadığını açıkladılar. Özkök, "Rahatsızız" derken, Başbuğ, "Ekonomik anlaşmada siyasi şart olmasını uygun bulmuyoruz. Yersiz ve anlamsız" dedi. 
   ABD ile kredi anlaşmasının damga vurduğu TBMM resepsiyonunda, Devlet Bakanı Ali Babacan'ın geçtiğimiz günlerde Milliyet'e yaptığı, "Kredi sözleşmesiyle ilgili olarak Dışişleri Bakanlığı'ndan görüş aldık. 'Hukuken ve siyasi açıdan sorun yok' dediler. Askeri ve siyasi konular Dışişleri ve Genelkurmay'ın bileceği iştir" açıklamasını komutanlar, tekzip etti. 
   
   Özkök Rahatsızız 
   Özkök, CHP Ardahan Milletvekili Ensar Öğüt'ün, "Anlaşmaya Milli Savunma Bakanlığı ve askerimizin görüşü alındı mı Ben Milli Savunma Komisyonu üyesiyim. Bakana sordum, bir cevap vermedi" sözleri üzerine, Özkök, "Bize sorulmadı" dedi. "Koşullar biraz ağır gibi değil mi " sorusuna ise Özkök, "Bizim görüşümüz alınmadı ki, 'Biz böyle bir anlaşma yaptık' da denmedi. O hükümetin kendi takdiri, kendisi bakar" yanıtını verdi. "Kamuoyunun bu konudaki tedirginliğini paylaşıyor musunuz " sorusunu ise Özkök, "Aslında Kuzey Irak'a asker girmesiyle kredinin apayrı konular olarak ele alınması lazım. Bizim şahsi görüşümüz o. Para konuları ve bu konunun bir arada işlenmesi pek uygun değil" diye yanıtladı. 
   "Ama bundan rahatsız olduğunuz belli" sorusuna "Eee tabii. Ama neden ilişkilendirdiler, gerçekten doğru mu bilmem. Basın kanalıyla öğreniyoruz" yanıtını veren Özkök'ün bu sözlerinden sonra Kara Kuvvetleri Komutanı Orgeneral Aytaç Yalman da, "İlişkilendirilmesi bizi rahatsız etti" diye konuştu. 
   
   'Haberimiz yoktu' 
   Genelkurmay İkinci Başkanı Org. İlker Başbuğ da kredi anlaşmasına ilişkin olarak şu değerlendirmede bulundu 
   "Haberimiz yoktu. Ama internette bulunup okunabilir bir anlaşma. Kuzey Irak'a tek taraflı müdahale edemeyeceğimiz ifadeleri var. Ekonomik bir anlaşmada bu tür siyasi koşulların konması uygun değil. Yersiz ve anlamsız bir şart." 
   
   İşçi 160 trilyonluk ikramiyeyi kopardı    ABDULLAH KARAKUŞ Ankara 
   Türk - İş Başkanı Salih Kılıç TBMM'deki resepsiyonda işçilerin yaklaşık 160 trilyonluk ikramiye alacağını hükümetten kopardı. Başbakan Tayyip Erdoğan'la konuşan Kılıç, bunun bayramdan önce ödenmesini istedi. Erdoğan, Devlet Bakanı Ali Babacan'a ikramiye alacaklarının ödenmesi talimatını verdi. Babacan, bütçe imk nlarının zor olduğunu belirterek itiraz edince, Erdoğan, "Söz verdik. Ramazan ortasına kadar ödememiz gerekiyor. Nereden bulursan bul" dedi. Kamu - Sen Başkanı Bircan Akyıldız ise istediğini alamadı. Erdoğan, "Daha fazlasını vereceğiz dersek, yarın memuruna maaş ödeyemeyen hükümet durumuna düşeriz" dedi. 
   
   Babacan Aylardır herkes uyuyor    Devlet Bakanı Ali Babacan, askeri kanadın 8.5 milyar dolarlık kredinin Kuzey Irak'a girmeme koşuluna bağlanmasından haberdar olmadıkları yolundaki sözleri üzerine, "Aylardır herkes uyuyor" dedi. 
   Babacan, yeni yasama dönemi nedeniyle Meclis'te verilen resepsiyonda, Genelkurmay Başkanı Orgeneral Hilmi Özkök ve İkinci Başkan Orgeneral İlker Başbuğ'un, 8.5 milyar dolarlık yardımın, Kuzey Irak'a girmeme koşuluna bağlanmasından haberdar olmadıkları yolundaki sözleri üzerine, "Kongre 16 Nisan'da bunu resmen ilan etti. İnternet sitelerinde vardı. Bu yeni bir konu değil. Aylardır herkes uyuyor" dedi. 
   Babacan ısrarlı sorular üzerine, "Bu anlaşma işimize gelirse kullanırız, gelmezse kullanmayız" derken, "İşimize geliyor mu " sorusuna, "Evet ya da hayır deme durumunda değilim" yanıtını verdi. 
   
   
</TEXT>
</DOC>
