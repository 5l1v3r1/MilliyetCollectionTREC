<DOC>
<DOCNO> 183291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo02.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a kurt kapanı 
</HEADLINE>
<TEXT>

   Fenerbahçe Teknik Direktörü Daum, Galatasaray'ın beklemediği bir kadro sahaya sürecek. Alman hocanın Tuncay'ın yerine Rebrov'a şans vereceği, Thomas'ı da ilk onbirde düşündüğü öğrenildi 
      YUSUF KOBAL 

   
   Kalabalık savunma 
   GAZİANTEPSPOR maçında en önemli silahı Tuncay'ı kaybeden Fenerbahçe Teknik Direktörü Christoph Daum, Galatasaray karşısına sürpriz bir kadro ile çıkmayı planlıyor. İki günden bu yana çalışmaları basına kapayan Alman hocanın, öncelikle savunmayı sağlam tutacağı, yeni transfer Thomas'ı ilk onbirde düşündüğü öğrenildi. Daum'un ayrıca Tuncay'ın yerine de Rebrov'a şans verebileceği belirtildi. 
   
   İsabetli pas uyarısı 
   SAHAYA Fatih Terim'in beklemediği bir ilk onbirle çıkmayı planlayan Alman teknik adam, Van Hooijdonk'a yakın markaj uygulayacak olan Galatasaray'ı tuzağa düşürecek. Hollandalı oyuncunun boşalttığı alanlardan Aurelio ve Kemal gibi isimler gol kovalayacak. Daum'un antrenmanlarda özellikle duran toplar üzerinde çalıştığı ve kontrataklarda isabetli paslar kullanılması konusunda oyuncularını uyardığı bildirildi. 
   
   Ve kasa kırıldı    Yönetim, Galatasaray maçı öncesi transfer taksitleri ile galibiyet primlerini dağıtmaya başladı. Derbi için de özel ödül belirlenecek 
   Centilmen Daum 
   TEKNİK Direktör Daum'un Juventus maçı öncesi Fatih Terim'i telefonla arayarak başarılar dilediği öğrenildi. Alman hoca, "Hafta sonunda oynayacağımız maçın centilmence geçmesini diliyorum, sizin de Juventus karşısında başarılı olmanızı gönülden arzuluyorum" ifadesini kullandı, Terim'in de bu jestinden dolayı Daum'a teşekkür ettiği kaydedildi. 
   
   Biletler satışta    DERBİ maçının biletleri dün sabahtan itibaren Biletix bayilerinden satılmaya başlandı. Fiyatlar şöyle VIP 1 215 milyon, VIP 2 160 milyon, VIP 3 110 milyon, Numaralı Orta Grup 1 88 milyon, Numaralı Orta Grup 2 67 milyon, Numaralı Orta Grup 3 33 milyon, Numaralı Alt 33 milyon, Numaralı Üst 17 milyon, Kapalı Üst 17 milyon, Kapalı Alt 17 milyon, Yeni Açık 12 milyon, Eski Açık 12 milyon lira. 
   
   Fener'e 200 polis    DERBİ için Samandıra'dan Olimpiyat Stadı'na gidecek olan Fenerbahçe kafilesini 200 kadar polis koruyacak. Sarı - Lacivertliler'in otobüsünün çevresi eskortluk yapacak motorsikletli polisler, panzer ve polis minibüsleriyle sarılacak. Bu arada maçta Fenerbahçe taraftarları özel hazırlanan "12 Taraftar" yazılı tişört giyecek. 
   
   İlk randevu    GALATASARAY Teknik Direktörü Fatih Terim ile Fenerbahçe'nin hocası Christoph Daum ilk kez birbirlerine rakip olacak. Terim bugüne kadar oynadığı 34 derbi maçında 12 galibiyet, 11 yenilgi alırken, Alman hoca Beşiktaş'ın başında çıktığı 24 sınavda 6 galibiyet elde ederken, 12 karşılaşmayı mağlubiyetle bitirdi. 
   
   Emniyetten geri adım    OLİMPİYAT Stadı'ndaki derbi maçında iki takım taraftarı arasındaki tampon bölgeye çocuk taraftarları koymayı planlayan İstanbul Emniyeti bu düşüncesinden vazgeçti. Valilikten dün yapılan açıklamada, öğrencilerin Galatasaray ve Fenerbahçe formaları giyerek iki takım taraftarları arasında oluşturulacak tampon bölgede maç seyretmeleri konusunun, gerçek amacından farklı yorumlandığı, bu nedenle de organizasyondan vazgeçildiği bildirildi. 
   
   Ortega'da karar günü    SARI - Lacivertli kulüpten sorunlu bir şekilde ayrılan Ortega'nın kesin durumunun belli olacağı Spor Tahkim Mahkemesi CAS duruşması bugün yapılacak. İsviçre'nin Lozan kentinde gerçekleştirilecek duruşmaya Fenerbahçe Kulübü'nü temsilen başkan Aziz Yıldırım ve kulüp avukatları Ayhan Çopuroğlu ile Ettore Mazzilli'nin katılacağı bildirildi. 
   
   
</TEXT>
</DOC>
