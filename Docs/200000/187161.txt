<DOC>
<DOCNO> 187161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/siyaset/siy04.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten YÖK'e gol 
</HEADLINE>
<TEXT>

   Hükümet, YÖK'ün karşı çıkmasına rağmen, imam hatip lisesi mezunlarına üniversite sınavına girişte puan kolaylığı sağlayan tasarıyı TBMM'ye sevk etti 
      BAHAR ATAKAN Ankara 

   
   İmam hatip liselerinin de aralarında bulunduğu meslek lisesi mezunlarına yükseköğretime giriş sınavında uygulanan farklı katsayıyı ortadan kaldıran tasarı TBMM'ye sevk edildi. Yükseköğretim Kurulu'nun YÖK yükseköğretime öğrenci seçilmesi ve kabul edilmesiyle ilgili esasları belirleme yetkisini elinden alan tasarı, Öğrenci Seçme ve Yerleştirme Merkezi'ni ÖSYM de YÖK'ten bağımsız hale getiriyor. Ortaöğretim müfredatının tümünü kapsayacak sınavın sayı ve tarihini belirleme yetkisi de MEB'in çıkaracağı yönetmeliğe devredilecek. ÖSYM'nın sınav takvimini bu ay duyuracak olması nedeniyle hükümet, vakit geçirmeden tasarıyı kanunlaştırmayı planlıyor. Tasarı üniversiteye girişte, başta Başbakan Recep Tayyip Erdoğan olmak üzere AKP yönetimi ve Milli Eğitim Bakanı Hüseyin Çelik'in sık sık dile getirdiği "imam hatiplilere adaletsizlik yapılıyor" şikayetini ortadan kaldıracak biçimde yeni esaslar getiriyor. Tasarıyla getirilen düzenlemeler şöyle 
   Adayların yükseköğretim programlarına yerleştirilmelerinde puanlamalar sözel, sayısal, eşit ağırlık ve yabancı dil olmak üzere dört puan türü esas alınarak yapılacak. Üniversiteye girişte adayların, ÖSYM'nin yapacağı sınavdan alacakları puanın yüzde 2'si ile diploma notlarının çarpımından bireysel başarı puanları elde edilecek. Bu puanlar adayların ÖSYM sınavından aldıkları puana eklenecek ve üniversitelere yerleştirme bu puanla yapılacak. Yükseköğretime giriş sınavının sayısı, tarihi, mesleğe veya belli sanat dallarına yönelik programların yükseköğretimdeki devamı niteliğindeki programlarla yükseköğretim programlarının puan türlerine göre belirlenmesine ilişkin usul ve esaslar, MEB'in çıkaracağı yönetmelikle belirlenecek. Böylece sınav sisteminde tek yetkili MEB olacak. Siyasi irade söz sahibi olacağından, her hükümet değişikliğinde sınav sistemi değişebilecek. Mevcut YÖK Kanunu'nun "Yükseköğretim Kurulu'nun Görevleri" başlıklı 7. maddesi değiştirilerek "YÖK'ün üniversitelere kabul edilecek öğrencileri seçme ve kabul etmeyle ilgili esasları belirleme" yetkisi kaldırıldı. Tasarıda YÖK'ün görevi, "Üniversitelerin her eğitim - öğretim programına kabul edeceği öğrenci sayısı önerilerini inceleyerek kapasitelerini tespit etmek ve insan gücü planlaması yapmak"la sınırlandırıldı. Tasarıyla ÖSYM'nin yükseköğretim kurumlarına öğrenci almak için öğrenci seçme ve yerleştirmeye ilişkin sınavları hazırlayan ve yapan, kamu veya özel sektör kuruluşlarının talepleri doğrultusunda personel veya öğrenci seçilmesi ve yerleştirilmesine ilişkin sınavlar düzenleyen kuruluş olması öngörüldü. ÖSYM'nin anket, doçentlik dahil her düzeyde sınav ve değerlendirmeyle YÖK'ün vereceği işleri yapma görevi kaldırıldı. 
   
   Çelik Katsayı kangren oldu    Milli Eğitim Bakanı Hüseyin Çelik, TBMM'ye sevk edilen tasarıyı savunarak "Katsayı meselesi kangren oldu. Liselerimizle ilgili büyük bir mağduriyeti gideriyoruz" dedi. Yükseköğretim Kanunu'nda yapılacak değişikliklerle ilgili 80 - 90 maddelik tasarının TBMM'ye gelmesinin zaman alacağını belirten Çelik, "Bunun yaşanmaması için düzenlemeyi müstakil yaptık. Kilitlenme noktası, bazı çevrelerin duyarlılığı, imam hatip meselesinden dolayıdır. Artık yeni imam hatip okulu açılmıyor" diye konuştu. 
   
   Anayasa tartışması    Anayasa'nın 131. maddesinde, YÖK'ün yükseköğretim kurumlarının öğretimini planlamak, düzenlemek, yönetmek ve denetlemek maksadıyla kurulduğunun ifade edilmesi "tasarı Anayasa'ya aykırı mı" sorusunu gündeme getirdi. Ancak kaynaklar, Anayasa'nın 130. maddesinde "yükseköğretime giriş kanunla düzenlenir" hükmünün yer aldığını anımsattı. Anayasa hukuku uzmanı Prof. Dr. Necmi Yüzbaşıoğlu "Her ne kadar parlamento kanun yapıyorsa da, Anayasa'nın 131. maddesi gereği teklifin Bakanlar Kurulu'ndan değil YÖK'ten gelmesi sağlıklı olurdu. Anayasa'ya aykırı bir durum olmaz" dedi. 
   
   Puanlama    Yeni sistemde, sözel puanın yüzde 45'ini Türkçe, yüzde 40'ını Sosyal Bilimler, yüzde 15'ini Matematik sayısal puanın yüzde 20'sini Türkçe, yüzde 40'ını Matematik, yüzde 40'ını Fen Bilimleri eşit ağırlıklı puanın yüzde 40'ını Türkçe, yüzde 35'ini Matematik, yüzde 25'ini Sosyal Bilimler yabancı dil puanının yüzde 30'unu Türkçe, yüzde 10'unu Sosyal Bilimler, yüzde 60'ını yabancı dil puanları oluşturacak. 
   
   
</TEXT>
</DOC>
