<DOC>
<DOCNO> 152425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur07.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Damar sertliğinde Avrupa birincisiyiz... 
</HEADLINE>
<TEXT>

     ABD'deki Cleveland Clinic'te görev yapan Prof. Dr. Murat Tuzcu, Türkiye'nin koroner damar sertliği hastalığında Avrupa birincisi olduğunu belirterek, ''Türkiye'de görülen damar sertliği vakalarında kötü beslenmenin, kötü kolesterolün ve en önemlisi sigaranın dehşetli bir rol oynadığını düşünüyoruz'' dedi. 
     Prof. Dr. Murat Tuzcu, Antalya'daki WOW Kremlin Palace Otel'de düzenlenen ''Türk-İtalyan Hipertansiyon ve Ateroskleroz Kongresi''nde yaptığı sunumun ardından A.A muhabirinin sorularını yanıtladı. 
     Damar sertliğinin çok karmaşık ve çok etkenli bir süreç olduğunu belirten Prof. Dr. Tuzcu, bu etkenlerin başında yüksek tansiyon, şişmanlık, kolesterol, sigara içimi ve şeker hastalığının geldiğini söyledi. 
     Araştırmaların Türkiye'nin koroner damar sertliği hastalığında Avrupa birincisi olduğunu gösterdiğini belirten Prof. Dr. Murat Tuzcu, ''Ülkemizde 30-35 yaşında enfarktüsten ölen insanlar var. Türkiye'de görülen damar sertliği vakalarında kötü beslenmenin, kötü kolesterolün ve en önemlisi sigaranın dehşetli bir rol oynadığını düşünüyoruz'' dedi. 
     Türkiye'de koroner damar sertliği hastalığının, kadınlarda en az erkekler kadar yaygın olduğunu kaydeden Tuzcu, ''50'nin üzerindeki kadınlarımızın yüzde 75'i kilolu'' dedi. 
     
     İLAÇTA YAN ETKİ KORKUSU... 
     Prof. Dr. Murat Tuzcu, yüksek tansiyon ve kolesterol tedavilerinde doktorların istediği dozda ilaç kullanımının önemine dikkati çekti. Hemen her koşulda ilacın yararının potansiyel riskinden çok daha fazla olduğuna inandığını belirten Tuzcu şöyle devam etti 
     ''İlacın doktorun istediği dozda alınması çok öneli. Türkiye'de bir büyük yanlış varsa o da, insanların az olan yan etki nedeniyle ya ilacı almaktan vazgeçmeleri ya da ilacı yeterli dozda almamaları. Tansiyon ilaçlarında da bu söz konusu. Her ilacın yan etkisi vardır, bazen yediğimiz yemeklerin bile yan etkisi olur. Eğer ilacın riski bir tırnak kırılmasıysa, yararı hayat kurtarmaktır. Doktorun hedeflediği noktaya ulaşacak dozları almak şart.'' Yan etki korkusunun Türkiye'de çok belirgin bir problem olduğunu kaydeden Prof. Dr. Tuzcu, ''Bunun da sebebi geleneksel olarak bizim sağlık sistemine her zaman tam güven olmaması ya da yeterli iletişim olanaklarını her yere ulaştıramamış olmamız. Bu sorun da eğitimle aşılır'' diye konuştu. 
     
     BESLENME ÖNERİLERİ 
     Sağlıklı beslenmenin sadece zor bulunan egzotik yemeklerle değil, her zaman sofraya gelebilecek sebzeler, meyveler, baklagiller ve kepekli tahıllarla yapılabileceğini belirten Prof. Dr. Murat Tuzcu, beyaz un ve katı yağdan uzak durulmasını da istedi. Özellikle, lahana, pırasa, fasulye, nohut, pazı, bakla, bamya, elma, portakal, erik, kepekli ekmek yenilebileceğine dikkati çeken Tuzcu, ''Sütlü veya unlu tatlılar yerine elma, kola yerine su tercih edilebilir'' diye konuştu. 
     Türkiye'nin yanı sıra İtalya, Hollanda, Avustralya ve Amerika Birleşik Devletleri'nden konuşmacıların da yer aldığı, yaklaşık 800 uzmanın katıldığı kongre, 26 Nisan'a kadar devam edecek. 
     





</TEXT>
</DOC>
