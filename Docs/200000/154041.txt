<DOC>
<DOCNO> 154041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo08.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserispor, taraftarlarına güveniyor... 
</HEADLINE>
<TEXT>

     İkinci Futbol Ligi A Kategorisi'nde, Kayserispor'un cezası nedeniyle Ankara'da yapılacak Konyaspor karşılaşmasına, Kayseri'den yaklaşık 2 bin taraftar gidecek. 
     Kulüp basın sözcüsü Musa Soykarcı, Konyaspor maçının kendileri için büyük önem taşıdığını ve Birinci Süper Lig iddialarını sürdürebilmek için karşılaşmayı mutlaka kazanmaları gerektiğini söyledi. 
     Takımda moral ve motivasyonun tam olarak sağlandığını ifade eden Soykarcı, ''Böylesi önemli bir maçta taraftarlarımız da bizi yalnız bırakmayacak. Yönetim olarak, maça gitmek isteyen tüm taraftarlarımız için ücretsiz otobüs kaldıracağız. Buşvuru sayısı şimdiden 2 bine yaklaştı. Bu sayının yarın daha da artmasını bekliyoruz. Ankara'da oturan Kayserili hemşehrilerimizin de desteğiyle bu maçı kazanacağımıza inanıyoruz'' dedi. 
     Soykarcı, Ankara'ya gitmek isteyen taraftarların Kayserispor Taraftarlar Derneği'ne başvurabileceklerini bildirdi. 
     Konyaspor maçı hazırlıklarını tamamlayan sarı-kırmızılı ekip, bugün öğleden sonra otobüsle Ankara'ya gidecek. 
     




</TEXT>
</DOC>
