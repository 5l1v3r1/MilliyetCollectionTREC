<DOC>
<DOCNO> 195173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/spo02.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki, yaratıcı ve Türk 
</HEADLINE>
<TEXT>

   Fenerbahçe Teknik Direktörü Daum, eski öğrencisi Yıldıray Baştürk'e övgüler yağdırdı, transferinin bitirilmesini istedi. Alman hoca, "Şampiyonluk yolunda avantaj sağlarız" dedi 
      MEHMET DEMİRCAN 

   
   Ocak için istiyor 
   FENERBAHÇE Teknik Direktörü Daum, yaklaşan ara transfer dönemi öncesinde gönlündeki aslanı açıkladı. Alman çalıştırıcı, Bayer Leverkusen'de top koşturan eski öğrencisi Yıldıray Baştürk'ü mutlaka takımında görmek istediğini söyledi. Daum, "Yıldıray çok yetenekli bir oyuncu. Kaliteli ve üstelik Türk pasaportu var. Onu alırsak şampiyonluk yolunda önemli avantaj sağlarız" dedi. 
   
   Kendisi görüşecek 
   YILDIRAY gibi isimlere ihtiyaç olduğunu açıklayan tecrübeli hoca, "Lig uzun bir maraton. Zorlu dönemler yaşayacağız. Yıldıray'ın işini bir an önce bitirmeliyiz" diye konuştu. Bu arada Alman hocanın, eski kulübü Leverkusen ile bağlantıya geçip, Milli futbolcu için pazarlık yapacağı iddia edildi. Yıldıray ise transferi için karar vermediğini açıkladı. 
   
   Serhat korkuttu    FENERBAHÇE, Samsunspor maçının hazırlıklarını dün yaptığı tek antrenmanla sürdürdü. Milli Takımlar'da yer alan oyuncuların katılmadığı idmanda, Serhat sakatlık geçirdi. Çift kale maç sırasında, Erhan Albayrak ile çarpışan yıldız futbolcu, sağ ayak bileğinden sakatlanarak, acı içinde yere düştü. Antrenmana devam edemeyen Serhat, sahaya masörlerin yardımıyla terk etti. Golcü oyuncunun daha sonra yapılan kontrollerinde, önemli bir durumunun olmadığı tespit edildi. 
   
   Tuncay'a Ada markajı    İNGİLİZ futbolunun güçlü temsilcilerinden Arsenal, Fenerbahçe'nin yıldızı Tuncay'ı yakın takibe aldı. Arsen Wenger'in yardımcısı Danien Comolli'nin, Rize maçında izlediği Tuncay'ı bir kez de Beşiktaş derbisinde büyüteç altına alacağı açıklandı. Ancak Arsenal'in yıldız futbolcuyu, sezon sonunda bedava almayı planladığı öğrenildi. 
   
   Aziz Yıldırım teşekkür etti    ENGİN VEREL 

   FENERBAHÇE Başkanı Aziz Yıldırım, Çaykur Rizespor maçının tekrarına karar veren Futbol Federasyonu Başkanı Haluk Ulusoy'u kutladı. Yıldırım, "Konuyu kısa sürede çözerek sınıfı geçtiler. Aldıkları doğru kararla bir ilke imza attılar. Spor kamuoyu önünde verilen sınavda olumlu not aldılar. Artık UEFA benzer bir olay olduğu zaman, Dünya Üçüncüsü ülkenin federasyonu tarafından alınan bu kararı örnek gösterecek" dedi. 
   
   
</TEXT>
</DOC>
