<DOC>
<DOCNO> 183153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko23.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Müsteşarı Aktan Yıl sonu hedefine ulaşacağımıza inanıyoruz 
</HEADLINE>
<TEXT>

     Maliye Bakanlığı Müsteşarı Hasan Basri Aktan, 2003 yılı bütçesini büyütmeden, kalemler arasında ödenek artışı sağlayacak bir yasal düzenlemeye gideceklerini bildirdi. 
     Ankara Sanayi Odası'nda ASO düzenlenen ''Ekonomi Zirvesi''nde konuşan Aktan, işadamlarına, 8 aylık bütçe gerçekleşmeleri hakkında bilgi verdi. 
     2003 yılı bütçesinde, yüzde 6.5'luk faiz dışı fazlayı tutturmanın önemine dikkat çeken Aktan, Ağustos sonu itibariyle 15.5 katrilyon liralık faiz dışı bütçe fazlasına ulaşıldığını, bunun da yıllık hedefin yüzde 76.5'ini oluşturduğunu ifade etti. ''Yıl sonu hedefine ulaşacağımıza kesinlikle inanıyoruz'' diyen Maliye Müsteşarı, bunu gerçekleştirmek için gerekli çabalarını sürdüreceklerini vurguladı. 
     2003 yılında ek önlemler dahil, vergi gelirlerinde yüzde 44'lük bir artış öngörüldüğünü hatırlatan Aktan, yılın ilk 8 ayında bu rakamın yüzde 46.1 olarak gerçekleştiğini, böylece vergi gelirlerinde TEFE'ye Toptan Eşya Fiyat Endeksi göre, yüzde 11.6'lık bir reel artış kaydedildiğini belirtti. 
     Vergi barışından öngörülen 2.4 katrilyon liralık gelirin, 1.8 katrilyon lirasının Ağustos sonu itibariyle toplandığına da işaret eden Aktan, halen yüzde 83.3'lerde seyreden vergideki tahsilat oranının, yıl sonunda yüzde 91-92'lere yükseleceğini kaydetti. 
     
     BÜTÇEDE DÜZENLEME 

     8 aylık sürecin, yıl sonunda bazı bütçe kalemlerinin öngörülenden daha fazla, bazılarının ise daha az gerçekleşeceğini gösterdiğini de anlatan Aktan, şöyle devam etti 
     ''Önümüzdeki aylarda, bütçe kalemleri arasında ödenek aktarmaya dönük bir yasal düzenlemeye gideceğiz. Buna ek bütçe denilebilir, ama bu bütçeyi büyütmeyecek, bütçenin kendi içinde bir revizyon olacak. Bu yıl, bütçede ödenek aktarmayı yüzde 10'la sınırlı tuttuk. Bu limit nedeniyle, bir yasal düzenlemeye gideceğiz. Özellikle, sosyal güvenlik kuruluşlarına transfer ve vergi iadelerinde öngörülenden fazla harcama ihtimali var. Yatırımlarla, diğer carilerde ise öngörülenden daha az harcama olacağı görülüyor. Bu nedenle, bir dengelemeye gidilecek, bütçe büyüklüğü ise değişmeyecek.'' 
     
     YENİ VERGİ DÜZENLEMELERİ 

     Maliye Müsteşarı, yapılan vergi düzenlemelerini de sıraladığı konuşmasında, bütçeyi sağlam gelir kaynaklarıyla finanse etmek için, vergi hasılatının artırılması gereğine işaret etti. 
     Bu yıl ekonomiyi kayda alma çalışmalarına ağırlık verdiklerini belirten Aktan, bu çalışmalara destek istedi. 
     Tasarısı, Bakanlar Kurulu'na sevk edilen enflasyon muhasebesinin, Ekim, Kasım aylarında mutlaka yasalaşmasının beklendiğini de vurgulayan Aktan, 1 Ocak 2004 tarihinde yürürlüğe girecek yeni uygulamayla daha adil bir vergi düzeni oluşturulacağını söyledi. 
     Aktan, vergi oranlarında da buna paralel bir düşüşün devam edeceğini, vergisel iyileştirmelerin de gündemlerinde olduğunu ifade etti. 
     2004 yılı bütçe çalışmalarına değinen Maliye Müsteşarı, yeni yıl bütçesindeki temel büyüklüklerin yüzde 12-12.5'lik, yıl sonu enflasyonuyla uyumlu olacağını bildirdi. Aktan, ''Harcamalarımızı da bu çerçeveyle sınırlayacağız. Kamu mali disiplini devam edecek. Yüzde 5'lik büyümeyi sağlayacağız. Hükümet, bu konuda kararlı, bizler de gereğini yapma konusunda kararlıyız'' diye konuştu. 
     Aktan, işadamlarına, siyasi istikrarla birlikte ekonomik istikrarın her geçen gün pekiştiğini belirterek, iyi bir süreçte olunduğunu kaydetti. 
     
     DPT MÜSTEŞARI TIKTIK ÖDEVLERİMİZİ YAPMAMIZ GEREK 

     DPT Müsteşarı Ahmet Tıktık da Türkiye'nin IMF denetimli bir program yürüttüğüne dikkat çekerek, onun öngördüğü çerçeveyi doğru olarak kabul ettiklerini, ancak kendi ödevlerimizi yapmamız gerektiğine de inandıklarını söyledi. 
     Bunları, sosyal güvenlik, enerji ve kamu reformu, bankacılık sektörünün iyileştirilmesi olarak sıralayan DPT Müsteşarı, ''Bunları yapmalıyız ki özel sektörün maliyet düşüşüne yardımcı olalım. Mali disiplini bozmadan, bu alandaki reformları sürdürmeliyiz'' dedi. 
     Diğer yandan, uzlaşmaya dayalı, fiyat ve ücret belirleme pratiğinin güçlendirilmesi gerektiğini belirten Tıktık, toplu sözleşmelerde de bunu yapmaya çalıştıklarını anlattı. 
     Sürdürülebilir bir büyüme için, doğrudan yabancı sermayenin önemini de dile getiren DPT Müsteşarı, buna da ağırlık verdiklerini, ayrıca, bölgesel gelişme çalışmaları çerçevesinde yerel potansiyeli harekete geçirmeye gayret gösterdiklerini ifade etti. 
     Sivil toplum kuruluşlarıyla, bölgesel kalkınma ajansları yapılanmasına gidildiğini kaydeden Tıktık, bütün bunların sabırlı ve uzun vadeli bir çalışmayı gerektirdiğine işaret etti. 
     
     PROJELER AYIKLANDI 

     Kamu yatırımlarının rasyonalizasyonu çalışmalarının sürdürüldüğünü söyleyen Tıktık, bu çalışmalarla 2001'de 5 bin 100 olan stoktaki proje adedinin 3 bin 800'lere, projelerin ortalama bitirilme süresinin ise 12.8 yıldan 7.4 yıla düşürüldüğünü bildirdi. 
     Artık özel sektöre dayalı bir büyüme modeli bulunduğunu vurgulayan Tıktık, kapasite kullanım oranının yüzde 80'lere dayandığını kaydetti. 
     İç talebin kontrol altında olduğunu ve mali disiplinin sürdüğünü hatırlatan Tıktık, ''Ancak, süren problemler var. Bu çerçevede, sosyal güvenlik açıklarını azaltmamız gerekiyor. Bu yöndeki reform çalışmaları sürmeli'' uyarısında bulundu. 
     
</TEXT>
</DOC>
