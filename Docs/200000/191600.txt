<DOC>
<DOCNO> 191600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko29.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank'a 265 milyon dolarlık sendikasyon kredisi... 
</HEADLINE>
<TEXT>

     Finansbank, uluslararası para piyasalarından 265 milyon dolarlık sendikasyon kredisi sağladı. 
     Finansbank'ın bugüne kadar düzenlediği en büyük sendikasyon kredisinin anlaşması, sendikasyona katılan banka temsilcilerinin de katılımıyla İstanbul'da imzalandı. 
     Finansbank Yönetim Kurulu Başkan Yardımcısı Ömer Aras yaptığı konuşmada, 265 milyon dolarlık sendikasyon kredisinin Finansbank'ın tarihindeki en yüksek kredi olduğunu vurgulayarak, sözü edilen sendikasyon kredisinin ihracatın finansmanında kullanılmak üzere temin edildiğini kaydetti. 
     Sendikasyon kredisine bir öncekine göre daha geniş bir katılım olduğunu, toplam 45 bankanın sendikasyona katıldığını anlatan Aras, bu talebin Türkiye'nin geleceğine duyulan güvenin yanında bankanın uluslararası piyasalardaki itibarının da göstergesi olduğunu söyledi. 
     Aras, Libor artı yüzde 0.8 faizle temin edilen sendikasyon kredisinin 1 yıl vadeli olduğunu belirtti. 
     Finansbank hakkında bilgi de veren Aras, bankanın sermaye yeterlik rasyosunun yüzde 14, özkaynaklarının 458 milyon dolar ve aktif büyüklüğünün 3.7 milyar dolar olduğunu bildirdi. 
     
</TEXT>
</DOC>
