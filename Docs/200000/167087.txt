<DOC>
<DOCNO> 167087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko09.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden inşasında ilk 'iş' alındı... 
</HEADLINE>
<TEXT>

     Irak'a doğrudan mal satmaya başlayan Türk firmaları, Irak'ın yeniden imarı işlerinden de ilk payı aldı. 
     Merkezi İstanbul'da bulunan Günay İnşaat, ABD uçakları tarafından bombalanan Bağdat Havaalanı'nın pistinin yeniden uçuşa hazırlanması işini aldı. ABD firması Bechtel'in üstlendiği Bağdat Havaalanı'nın yenilenmesi işinde, pistin temizlenip, boyalarının yenilenmesi ve uçuşa hazırlanması işini alan Günay İnşaat, bunu Iraklı bir firma ile birlikte yapacak. 
     Günay İnşaat'ın ortaklarından Alp Delimollaoğlu, Irak'ta 2 yıl önce bir ofis açtıklarını ancak şimdiye kadar takip ettikleri işleri sonuçlandıramadıklarını, ilk kez bu işi aldıklarını söyledi. Delimollaoğlu, ABD'nin harekatından sonra, bunun Türk firmalarının aldığı ilk inşaat işi olduğunu tahmin ettiklerini de vurguladı. 
     Türk firmaları için Irak'ta çok büyük bir iş potansiyeli olduğunu belirten Delimollaoğlu, şöyle devam etti 
     ''Türk firmalarına rağmen Irak'ta iş yapılamaz. Diğer ülkelerin Türk firmalarının fiyat seviyesine inmesi mümkün değil. Türkiye'nin bu ülkede çok iş yapacağına inanıyorum.'' Delimollaoğlu, işi 29 Haziran Pazar günü aldıklarını, bu hafta başında işe başladıklarını, 20-25 gün içinde de teslim edeceklerini belirtti. İşin yapımı için Türkiye'den 20-25 işçi götüreceklerini, yurtdışından da yeni makinalar aldıklarını anlatan Alp Delimollaoğlu, ''Başka iş teklifleri de var, onları da değerlendiriyoruz'' dedi. 
     Çok uzun yıllardır NATO'ya iş yaptıklarını ifade eden Delimollaoğlu, Bechtel nezdinde bunun çok iyi bir intiba uyandırdığını kaydederek, şöyle devam etti 
     ''Standartları çok yüksek. Biz de yüksek standartta iş yapmayı biliyoruz. Türk firmalarının niteliklerini yükseltmek, nitelikli Türk firmalarının girmesini sağlamak lazım. Dış Ticaret Müsteşarlığı'nın buna ilişkin çalışmalar yaptığını sanıyorum.'' 
     
</TEXT>
</DOC>
