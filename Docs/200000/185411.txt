<DOC>
<DOCNO> 185411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/ekonomi/aeko.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakın bir daha izah edeyim 
</HEADLINE>
<TEXT>

   Ekonomik Sorunları Değerlendirme Kurulu'nun toplantısı, kur politikası konusunda tartışmalara sahne oldu. Merkez Bankası Başkanı Serdengeçti, Devlet Bakanı Tüzmen'e konuyu 'yeniden' açıklarken, toplantı sonunda dalgalı kurun sürdürülmesi kararlaştırıldı 
      ANKARA Milliyet 
   
   Devlet Bakanı Kürşad Tüzmen, Türkiye İhracatçılar Meclisi TİM Başkanı Oğuz Satıcı ve Merkez Bankası Başkanı Süreyya Serdengeçti kur politikası konusunda yine anlaşamadı. Serdengeçti, Tüzmen'in kur politikasıyla ilgili bir yorumu üzerine "Bakın, bir daha izah edeyim" demek zorunda kaldı. Ekonomik Sorunları Değerlendirme Kurulu'ndan ESDK "dalgalı kurdan vazgeçilmeyeceği" kararı çıktı. 
   ESDK, dün akşam "kur politikası" ana gündemiyle toplandı. Toplantı Sanayi ve Ticaret Bakanı Ali Coşkun, Enerji Bakanı Hilmi Güler, Adalet Bakanı Cemil Çiçek, Devlet Bakanları Ali Babacan ve Kürşad Tüzmen ile Merkez Bankası Başkanı Süreyya Serdengeçti, Bankacılık Denetleme ve Düzenleme Kurulu BDDK Başkanı Engin Akçakoca, Hazine Müsteşarı İbrahim Çanakçı, Türkiye Odalar ve Borsalar TOBB Başkanı Rifat Hisarcıklıoğlu, Türkiye İhracatcılar Meclisi TİM Başkanı Oğuz Satıcı ve çok sayıda özel sektör temsilcisinin katılımıyla gerçekleştirildi. 
   Edinilen bilgiye göre Tüzmen, kura müdahalede isim vermeden Merkez Bankası'nın geç kaldığını söyledi. İhracat açısından bir dönemin ıskalandığını belirten Tüzmen, "Daha önceden proaktif olunması gerekiyordu" dedi. Tüzmen'in kurun ihracatçı lehine dengesini bulacağına inandığını söylediği öğrenildi. 
   Serdengeçti ise izlenen politika sayesinde dolarizasyonun kırıldığını bildirdi. Serdengeçti, kurun mevcut seyrinde insanların TL'ye geçmesinde program uygulamasında gösterilen kararlılığın etkili olduğunu belirtti. Bu arada Tüzmen, politika uygulamasıyla ilgili teknik bir yorum yaptı. Bunun üzerine Serdengeçti, "Bakın, bir daha izah edeyim" diyerek yeniden açıklama yaptı. 
   
   Babacan damgayı vurdu 
   Toplantının sonunda "dalgalı kurdan vazgeçilmeyeceği" kararının alınmasında ise Devlet Bakanı Ali Babacan'ın toplantının açılışındaki sözleri etkili oldu. Kur konusunda tutarlı ve kararlı politika izlenmesi gerektiğini söylediği öğrenilen Babacan'ın, "Rejimin değiştirilmesi güven unsurunu zedeler" dediği belirtildi. 
   TL'ye dönüşü "normal" olarak tanımlayan Babacan, "Merkez Bankası üzerine düşeni yaptı. Döviz alımında ve faiz indiriminde şeffaf hareket etti" diye konuştu. 
   
   'Dalgalı kur ödünsüz sürecek'    Yaklaşık beş saat süren ESDK toplantısının ardından Sanayi ve Ticaret Bakanı Ali Coşkun, uygulanan ekonomik program ile dalgalı kur rejiminin ödünsüz sürdürülmesinin kararlaştırıldığını bildirdi. 
   Serbest piyasa sisteminde devletin ekonomiye sık sık müdahale etmesinin sakıncalarının geçen dönemde "suni krizlerle" ortaya çıktığını belirten Coşkun, "Bu çerçevede ekonominin kendi dinamiklerini ve dengelerini kuracak şekilde hassasiyetle izlenmesi sonucuna varıldı" diye konuştu. 
   
   'Dükk na dönüş' yasası 
   Coşkun, karşılıksız çek kullandığı için kara listeye alınanlarla ilgili bir sicil affı yasası çıkarma kararı aldıklarını söyledi. Buna "dükk na dönüş" denilebileceğini söyleyen Coşkun, "Hazır bir taslak var. Gelecek hafta sevk edebileceğiz" dedi. Coşkun, ihracatçıların kambiyo affının kapsamının genişletilmesini istediklerini söyleyerek, bu konuda çalışılacağını anlattı. 
   Coşkun, girdi maliyetlerinin düşürülmesi kapsamında 2004 yılı bütçe hazırlıkları çerçevesinde Enerji Bakanlığı'nın enerji üzerindeki dolaylı vergiler ile TRT'ye elektrikte toptan satış hasılası üzerinden yüzde 2 oranında kesilen payın gözden geçirileceğini kaydetti. 
   
   'Merkez'le aynı düşünmüyoruz'    TİM Başkanı Oğuz Satıcı, toplantı sonrası yaptığı açıklamada Merkez Bankası Başkanı Süreyya Serdengeçti'yle bazı konuları aynı biçimde düşünmediklerini söyledi. Türkiye'de oluşan güven ortamının Türk ihracatçısı lehine ne zaman kullanılacağı sorusunu gündeme getirdiklerini belirten Satıcı, şöyle konuştu 
   
   'Serdengeçti bizi haklı buldu' 
   "Bunun kullanılacağı zaman çok geç olabilir. Madem ki enflasyon yüzde 20 hatta bunun da altında çıkacak. 'Niye h l faizler yüzde 29' diye sorduk. Buna cevap alamadık. 'Madem ki herşey bu kadar iyi niye h l gecelik faiz uygulamaları dünyadaki benzer uygulamalar gibi yapılmıyor' dedik. Sayın Merkez Bankası Başkanı piyasaların kırılgan olduğu ile ilgili bilgi verdi." 
   Serdengeçti'nin ihracatçıları bu konularda haklı bulduğunu kaydeden Satıcı, "Biz de hakkımızı istiyoruz, dedik. Ama bu konuda herhangi bir adım şu anda söz konusu değil" dedi. Satıcı, ihracatçının dalgalı kur rejiminin Türkiye için büyük bir kazanım olduğu görüşünde birleştiğini kaydederek şunları söyledi 
   "Ama bu kur rejimi devam ederken, kambiyo rejiminin tahditli olmasının, kontrollü olmasının uygun olmadığını söyledik. Bu konuyla ilgili hızla bir çalışma yapılacak." 
   
   
</TEXT>
</DOC>
