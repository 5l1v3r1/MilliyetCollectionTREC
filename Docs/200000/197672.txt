<DOC>
<DOCNO> 197672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur28.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsünü kaçıran sanık, rehineyi de serbest bıraktı 
</HEADLINE>
<TEXT>

     İzmir-Uşak seferini yapan Anadolu Turizm'e ait yolcu otobüsünü kaçıran silahlı kişi, otobüs ve yolcuları serbest bıraktıktan sonra rehin aldığı firma ortağı Ümit Üçoğlu'nu da Afyon'un Hocalar İlçesi yakınlarında bırakarak kaçtı. 
     Alınan bilgiye göre, Uşak girişinde rehin aldığı Ümit Üçoğlu'nu kaçıran silahlı kişi, Afyon'un Hocalar İlçesi Ayvacık ile Ahat Köyü arasındaki ormanlık alanda otomobili durdurdu. Üçoğlu'nu serbest bırakan silahlı kişi, otomobilden inerek yaya olarak ormanlık alana kaçtı. 
     Gelişmenin ardından Uşak'taki Anadolu Turizm bürosunu arayan Üçoğlu, durumu firma görevlilerine bildirerek, otomobiliyle Uşak'a yola çıktığını söyledi. 
     Anadolu Turizm'in ortaklarından Orhan Erdoğmuş, yaptığı açıklamada, silahlı kişiyi tanımadıklarını söyledi. 
     
</TEXT>
</DOC>
