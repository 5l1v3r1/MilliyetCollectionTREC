<DOC>
<DOCNO> 194675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/guncel/gun03.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi bu kez kırılmadı 
</HEADLINE>
<TEXT>

   8 yıldır "uygun" kalp bekleyen Mehmet Çay, ölümün kıyısından döndü. Bir trafik kazası kurbanının bağışlanan organları ona hayat verdi 
      HALUK ATALAY İstanbul 
   
   İzmir Bornova'da minibüsün sürgülü kapısının açılması sonucu yola düşerek ağır yaralanan Gülay Kırmızı'nın beyin ölümünün gerçekleşmesi üzerine bağışlanan organları, 49 yaşındaki Mehmet Çay'ın kaderini değiştirdi. İki çocuk annesi Kırmızı'nın kalbi, Koşuyolu Kalp Eğitim ve Araştırma Hastanesi'nde dün gerçekleştirilen operasyonla Çay'a nakledildi. Çay için daha önce bulunan bir kalp ise, cerrahi müdahale gördüğü için nakledilememiş, ailenin umutları bir anda sönmüştü. 
   Sekiz yıldan bu yana rahatsız olan tekstil işçisi Mehmet Çay'ın kalp kasları çalışmadığı için kalp naklinden başka şansı yoktu. Umutla hastanede kendisine uygun kalbi bekliyordu. Çay, bu bekleyiş sırasında bir kez hayal kırıklığına uğramıştı. 
   
   Ölüme yaklaşıyordu 
   Bu olayın ardından hastanede bir süre daha kalan Çay ailesi, Ramazan nedeniyle doktorlardan özel izin alarak evlerine döndü. Safinaz Çay, bu evreyi şöyle anlattı 
   "Olay beni derinden sarstı. Kendimi naklin yapılacağına hazırlamıştım. Kötü ihtimalleri düşünmekten de kendimi alamıyordum. Belki de eşimle geçireceğim son Ramazan ayını değerlendirmek istedim. Bilmiyorum eve gelirse iyi olacağını düşündüm. Başlangıçta sağlığı iyi gidiyordu. Ancak, sonra gittikçe kötüleşmeye başladı. Günbegün ölüme yaklaştığını görüyordum." 
   İlaç tedavisiyle hayata tutulabilen Mehmet Çay için müjdeli haber önceki akşam geldi. Ulusal Organ ve Doku Nakli Koordinasyon Merkezi tarafından kalp donörü bildirimi yapıldı. Çay için uyumlu olan kalp, THY'nin tarifeli uçağıyla Atatürk Havalimanı'na getirildi. Görevlendirilen ekip tarafından buradan alınan kalp, Koşuyolu Kalp Eğitim ve Araştırma Hastanesi'ne götürüldü. 
   İzmir'den getirilen Kırmızı'nın kalbi, dün sabah saat 08.00'de Koşuyolu Kalp Eğitim ve Araştırma Hastanesi Başhekimi Prof. Dr. Cevat Yakut'un yaptığı operasyonla Çay'a nakledildi. Hastanenin bu yıl yedincisini yaptığı kalp nakli ameliyatı 4.5 saat sürdü ve başarıyla tamamlandı. 
   Yoğun bakım ünitesinde hazırlanan steril bölümde durumu izlenen Çay'ın, bir süre daha burada kalacağı bildirildi. 
   Safinaz Çay, "Sanırım bir yıl yeni bir bebek yetiştireceğim. Eşimin zor anlarının olacağını biliyorum. Ama bu kadarı bile beni mutlu etmeye yetiyor" dedi. 
   Eşine takılan kalbin bir kadından alındığını öğrenen Çay, "Karakterinin değişeceğini sanmıyorum. Ama değişik bir duygu bu. Senelerce kalp sırası bekleyen hastalar var. Bu kadar kısa sürede uygun kalp bulunması tek kelimeyle mucize" diye konuştu. 
   
   
   
   
   
</TEXT>
</DOC>
