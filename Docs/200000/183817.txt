<DOC>
<DOCNO> 183817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/siyaset/siy01.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'da Irak için toplanabiliriz 
</HEADLINE>
<TEXT>

   Gül, Irak'a asker gönderme konusunda MGK'nın yeniden toplanmayacağını, Köşk'te zirve yapılabileceğini söyledi 
      ANKARA Milliyet 

   
   Dışişleri Bakanı Abdullah Gül, Türkiye'nin yeni bir BM kararına çok önem verdiğini, ancak her şeyi bu şarta bağlamadığını kaydetti. Gül, Irak'a asker gönderme konusunda MGK'nın yeniden toplanmayacağını, gerekirse Çankaya Köşkü'nde zirve yapılabileceğini söyledi. 
   BM Genel Kurulu toplantısı için New York'a giden Gül, ABD Dışişleri Bakanı Colin Powell ile görüşmesinde ne gibi bir mesaj ileteceğinin sorulması üzerine şu yanıtı verdi "Bildiğiniz gibi bu konu hükümetin siyasi iradesiyle olacaktır. Başbakan da açıkladı, bundan sonra bir MGK toplantısı olmayacak. Meclis açılınca hükümet durumu değerlendirip konuyu Meclis'e getirecektir. Bu sürede BM'de yeni bir karar tasarısı çıkartılması için de büyük gayret var." 
   Irak konusunda karar almak için ABD'den gelen bilgilerin tatmink r olup olmadığının sorulması üzerine de Gül, Meclis'ten nihai kararın alınması durumunda hükümete yetki verileceğine dikkati çekti. Gül şöyle konuştu "Hükümet tam tatmin olmadan Meclis'ten aldığı yetkiyi nasıl kullanır, bu ayrı bir meseledir. Hükümet Meclis'ten yetkiyi alırsa, hiçbir boşluk bırakmaz. Çünkü Meclis hükümete yetki verir, hükümet de bütün gerekli koşullar yerine gelince o yetkisini kullanır." 
   ABD ile h l çalışılacak teknik konular bulunduğunu dile getiren Gül, Irak halkının Türk askerini istemediğine ilişkin açıklamaların hatırlatılması üzerine, "Herkes yabancı askerlerin ülkesinden bir an önce gitmesini ister. Ama eğer yabancı asker olacaksa, Iraklılar bunun Türk askeri olmasını istiyor" yanıtını verdi. Gül, BM Genel Kurulu'na hitaben 26 Eylül'de bir konuşma yapacak. 
   
</TEXT>
</DOC>
