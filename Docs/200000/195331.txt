<DOC>
<DOCNO> 195331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo32.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan İsmet, Denizli'den ayrılmak istiyor 
</HEADLINE>
<TEXT>

     Denizlispor'da, bir süredir forma şansı bulamayan takım kaptanı İsmet, yönetime ayrılmak istediğini bildirdi. 
     Yeşil-siyahlıların futbol şubesi başkanı Turgut Dalaman ile İsmet bir görüşme yaptı. Görüşmede İsmet'in takımda forma şansı bulamadığını ifade ettiği ve ''Oynamayacaksam gideyim'' dediği öğrenildi. 
     Dalaman, görüşmenin ardından yaptığı açıklamada, İsmet'in ayrılma isteğini yönetim kurulunda görüşeceklerini belirterek, ''İsmet, değer verdiğimiz bir futbolcu. Ama ayrılmak isteyeni de zorla tutamayız'' diye konuştu. 
     İsmet'in cezalı duruma düştüğü 5. haftada forma şansı yakalayan Serhat'ın bu fırsatı iyi değerlendirdiğini de belirten Dalaman, ''Teknik direktör Giray Bulak da Serhat'ın performansını beğeniyor ve bu oyuncuya doğal olarak ilk 11'de yer veriyor'' dedi. 
     Geçen sezon ara transferde Ankaragücü'nden eski takımına dönen İsmet, bu sezon takım kaptanlığına getirilmişti. İsmet, ilk 5 maçta 4 sarı kart görüp cezalı duruma düştükten sonra, bir daha ilk 11'de forma şansı bulamadı. 
     
</TEXT>
</DOC>
