<DOC>
<DOCNO> 153298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo26.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan 2 yıl daha Malatyaspor'da... 
</HEADLINE>
<TEXT>

     Malatyaspor Başkanı Hikmet Tanrıverdi, Teknik Direktör Ziya Doğan ile 2 yıllığına yeniden anlaştıklarını söyledi. 
     Tanrıverdi, Doğan ile birlikte hedefin takımın yeniden yapılandırılması olduğunu, bunun sağlanmasıyla hedef büyüteceklerini bildirdi. 
     Geçen sezon 7. haftada Malatyaspor'da göreve başlayan Teknik Direktör Ziya Doğan ile Malatyaspor'un gelecek dönemlerdeki hedefleri konusunda görüş birliğine vardıklarını anlatan Tanrıverdi, şöyle dedi 
     ''Teknik Direktör Ziya Doğan'la, 2 yıllığına yeniden anlaştık. Sözleşmeyi önümüzdeki günlerde yapacağız. Teknik direktörümüz, yeni dönemde Malatyaspor'un büyük hedefler için yapılanmasını öncelikle ele alacak. Bu konuda mutabık kaldık. Önümüzdeki sezon için büyük hedeflerimiz yok. Ancak bu süreçte, daha büyük hedefler için mücadele edecek takımın altyapısı oluşturulacak.'' Tanrıverdi, gelecek sezon için Teknik Direktör Doğan'ın istediği transferler konusunda çalışmalara kısa sürede başlanacağını da bildirdi. 
     




</TEXT>
</DOC>
