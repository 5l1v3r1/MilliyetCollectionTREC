<DOC>
<DOCNO> 189293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko06.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İş başvurusunun püf noktaları... 
</HEADLINE>
<TEXT>

     Anadolu Üniversitesi A.Ü Psikolojik Danışmanlık ve Rehberlik Merkezi'nde Uzman Sosyal Çalışmacı Ayşe Kızıltaş, iş görüşmesi için hafta başı olması nedeniyle pazartesi ile iş yoğunluğunun yaşandığı perşembe günlerinin tercih edilmemesi gerektiğini söyledi. 
     Kızıltaş, iş başvurusu yapacak kişilerin önce kendini iyi tanıması gerektiğini belirterek, bireylerin ''nelerden zevk aldığını, başarı sağladığı alanları, becerilerini, güçlü ve zayıf yanlarını'' tespit etmesinin şart olduğunu kaydetti. 
     Aynı iş için çok sayıda kişinin girişimde bulunacağının unutulmaması gerektiğini anlatan Kızıltaş, özgeçmiş hazırlamada farklılık yaratmanın kişiye öncelik kazandıracağını vurguladı. 
     Kızıltaş, ideal bir özgeçmişte ''kimlik bilgisi, amaç, en son bitirilen okuldan başlanarak eğitim geçmişi, iş tecrübesi, işle ilgili beceriler, boş zaman uğraşları ve gönüllü faaliyetler'' gibi konuların yer alması gerektiğine işaret ederek, şöyle konuştu 
     ''Sıra dışı ya da tehlikeli hobilerden bahsedilmesi, işverenin kişiyi riskli biri gibi algılamasına neden olabilir. Politize dernek ve kuruluşlara üyelik, başvuru formunda belirtilmemelidir. Özgeçmişte referans olarak gösterilecek kişi ile işverenin olumsuz bir diyalogu söz konusu olabileceğinden, referans mülakatta belirtilmelidir. Görüşmede, eğitime ilişkin planların sıralanması, işverende henüz yolun başında birisi olduğu izlenimi bırakabilir. 
     Hiçbir zaman başarılan konularda mütevazı olunmamalıdır. En önemlisi özgeçmişte de, mülakatta da asla yalan söylenmemelidir. Çünkü, bu yalan kısa zamanda ortaya çıkabilir.'' 
     
     KAHVERENGİ KIYAFETE DİKKAT... 
     Özgeçmişi değerlendirilen bireyin mülakata alınacağına dikkat çeken Kızıltaş, şöyle devam etti 
     ''Mülakat için pazartesi ve perşembe günleri tercih edilmemelidir. Pazartesi gününün hafta başı olması nedeniyle perşembe gününün de yoğun iş temposu nedeniyle görüşme sırasında işvereni negatif düşünmeye sevkedebilir. İş başvurusunda bulunan birey mülakata giderken kılık, kıyafetine özen göstermelidir. Özellikle erkekler, motivasyon ve algıyı etkileyen kahverengi kıyafetler giymekten kaçınmalıdır.'' Kızıltaş, mülakata zamanında gidilmesinin ilk izlenim için son derece önemli olduğunu belirterek, görüşmede vücut dilini dikkatli kullanmak, iyi bir dinleyici olup göz teması kurabilmenin de işvereni etkileyen konular arasında yer aldığını sözlerine ekledi. 
     
</TEXT>
</DOC>
