<DOC>
<DOCNO> 159537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo36.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman'a ırkçı saldırı... Siena Benetton'a yenildi... 
</HEADLINE>
<TEXT>

     İtalya 1. Basketbol Ligi'nde play-off yarı final serisinin ilk maçında, antrenörlüğünü Ergin Ataman'ın yaptığı Montepaschi Siena, deplasmanda Benetton Treviso'ya 91-89 yenilerek, seride 1-0 yenik duruma düştü. 
     Bu sezon Benetton'a karşı oynadığı maçlarda galip gelmeyi başaramayan Siena, dün akşam oynanan karşılaşmada da şansızlık zincirini kıramadı. Siena formasını giyen milli basketbolcu Mirsad Türkcan, 17 sayı, 10 ribaunt ile oynadı. 
     Siena Antrenörü Ataman, ''Barcelona'daki oyun tekrarlandı. Yine çok kötü başladık ve 18 sayı geriye kadar düştük. İkinci yarı biz daha iyi oynadık, hatta 6 sayı öne bile geçtik ama son saniyede Ford müsait pozisyonda 3'lük atışı kaçırdı ve yenildik. Bu sezon Benetton ile oynadığımız 4 maçın 3'ünde böyle son saniyede 1 basketle yenildik. Şans inşallah artık tersine döner'' değerlendirmesinde bulundu. 
     5 maçtan oluşan yarı final serisinin ikincisini yarın evinde oynayacak olan Siena'nın finale yükselme şansını sürdürmesi için kazanması gerektiğini belirten Ataman, ''Bizim için çok önemli bir maç, kazanmamız lazım. Oyuncular, üzerlerindeki psikolojik baskıyı atmalılar'' dedi. 
     
     ATAMAN'A ÇİRKİN SALDIRI 

     Öte yandan, Benetton Treviso-Montepaschi Siena maçı sonrasında Trevisolu taraftarlar Ataman'a karşı çirkin ırkçı sözlü saldırılarda bulundu. 
     Türk antrenör, İtalyan basınına hemen hemen hiç yansımayan olayı şu şekilde anlattı 
     ''Maç bitiminde çıkış tüneline doğru giderken Benetton taraftarları önce sözlü saldırıda bulundular. Pis Türkler , Aşağılık Türk gibi bana karşı söylenen sözlere tepki gösterip bağırdım. Daha sonra taraftarlar üzerime doğru yürümeye başladı. Mirsad ve diğer oyuncular araya girdi. Fiziksel temas olmadan polis engelledi. Zaten yenilmiştik, bu sözleri söylemelerine hiçbir sebep yoktu.'' Ataman, daha sonra otobüsle spor salonundan ayrılırken, yine Trevisolu taraftarların otobüsün önünü kesip, taş ve şişe attıklarını, çevrede çok az polis olmasının kendisini şaşırttığını söyledi. 
     İtalya'nın kuzeyinde kalan Treviso, yabancı karşıtı politikasıyla bilinirken geçmişte de yabancılara yönelik saldırı olayları yaşanmıştı. 

     
</TEXT>
</DOC>
