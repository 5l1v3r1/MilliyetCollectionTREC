<DOC>
<DOCNO> 193775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko34.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Özelleştirme olacak, illaki olacak 
</HEADLINE>
<TEXT>

     Devlet Bakanı Ali Babacan, ''özelleştirme olacak, illaki olacak'' dedi Babacan, Hazine Müsteşarlığı Uğur Ercan Salonu'nda yapılan Yatırım Ortamının İyileştirilmesi Kordinasyon Kurulu YOİKK toplantısının açılışında konuştu, soruları yanıtladı. 
     Babacan, özelleştirmeye ilişkin soru üzerine, özelleştirme konusunda şu andaki kadar bir siyasi iradenin, son 10 yılda hiçbir hükümet tarafından ortaya konmadığını belirterek, şöyle konuştu 
     ''Özelleştirme konusunda son derece kararlı bir hükümet var. İşler yürüyor. İhaleler açılıyor, teklifler veriliyor, rakam tamamen piyasanın belirleyeceği birşey. Az olur, çok olur, burada önemli olan özelleştirmenin arkasındaki siyasi iradedir. Bu konuda piyasalar ve dünya finans çevrelerinde en ufak bir endişe yok. Bu hükümet özelleştirmeyi istiyor mu istemiyor mu sorusunun yanıtı, büyükçe bir evettir.'' Ak Parti hükümetinin özelleştirmeyi yapacağını ifade eden Babacan, ihalelerin devam edeceğini, özelleştirme programına mutlaka ve mutlaka uyulacağını söyledi. Babacan, ''makro ekonomik dengeler ne kadar hızlı iyileşirse bu kuruluşların piyasa değerleri o kadar iyi olacaktır'' dedi. 
     Bundan önceki dönemlerde özelleştirme konusunda irade eksikliği olduğunu savunan Babacan, şöyle devam etti 
     ''Özelleştirmeyi içten içe kimse istemiyordu. Aman elde dursun , Aman şöyle böyle , Biraz daha yakından ilgilenelim gibi yaklaşımlar vardı. Bu özelleştirme olacak, illaki olacak.'' 
     
     IMF İCRA KURULU'NUN TOPLANMASI 
     Babacan, bir gazetecinin IMF İcra Kurulu'nun toplanmasına ilişkin sorusu üzerine, ''tarih vermek için erken, fakat Kasım ayı diye açıklama yaptık. Kasım ayı sonunda belki dedik. Meclisin yasal süreçlerine bağlı. Bunun çok uzayacağını zannetmiyorum'' dedi. 
     Yatırım ortamının iyileştirilmesine ilişkin soruya karşılık da Babacan, yatırım ortamanın iyileştirilmesinin devamlı bir süreç olduğunu, her zaman önlerinde bir yapılacaklar listesi olacağını söyledi. 
     Hükümet olarak özel sektörün ağırlıklı bir kalkınma modelinden yana olduklarını ifade eden Babacan, ''yani Türkiye'de büyümenin lokomotifi özel sektör olacak'' dedi. 
     
</TEXT>
</DOC>
