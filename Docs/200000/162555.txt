<DOC>
<DOCNO> 162555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur29.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeşme'de peşpeşe şüpheli 4 ölüm. Kuşkular kaçak içkide.. 
</HEADLINE>
<TEXT>

     İzmir'in Çeşme İlçesi Alaçatı Beldesi'nde, bir haftada 4 kişinin ölümüne ''bozuk alkol''ün neden olduğu söylentisi üzerine İzmir İl Sağlık Müdürlüğü açıklama yaparak, ölüm olaylarının incelenmesinde paniğe sebep olacak hiçbir bulguya rastlanmadığını bildirdi. 
     Alaçatı'da sıkça içki içtiği belirtilen Saffet Kandemir 40 geçen hafta hayatını kaybetti. Kandemir'in Dokuz Eylül Üniversitesi Tıp Fakültesi Hastanesi'nde yapılan otopsisinde kanda metil alkol bulunduğu söylentisi beldede yayıldı. Daha sonra Kandemir gibi sıkça içki içen Cumhur Altınel 35 beyin kanaması geçirerek, Nevzat Büyük hipertansiyon hastalığından ve Halit Özbay 60 kalp krizi geçirerek hayatını kaybetti. Arka arkaya ölen bu kişilerin ortak yanının ''içki sevmeleri'' olduğu ve bozuk alkolden zehirlendikleri söylentisi giderek yayılırken, bir kişi satın aldığı rakının bozuk olduğu iddiasıyla Çeşme Sağlık Grup Başkanlığı'na başvurdu. Sağlık Grup Başkanlığı şişeyi ve 4 ayrı yerden alkol numuneleri alarak analiz edilmek üzere İstanbul Kartal Tekel Araştırma Enstitüsü Başkanlığı Damıtık Alkollü İçecekler Laboratuvarı'na gönderdi. 
     
     ''ENDİŞE EDECEK DURUM YOK'' 
     İzmir İl Sağlık Müdürü Dr. Levent Kıdak, Çeşme'de meydana gelen olayla ilgili yazılı açıklama yaparak, endişe edecek bir durum olmadığını bildirdi. Kıdak, açıklamasında şunları kaydetti 
     ''Son bir hafta içinde Çeşme ilçemiz civarında meydana gelen ölüm vakalarının bozuk alkol içilmesinden ortaya çıktığı şeklindeki vatandaşlar arasında yayılan iddialar üzerine harekete geçen İl Sağlık Müdürlüğü ekiplerimiz ölüm olaylarını incelemeye almıştır. Yapılan araştırma sonucunda 4 kişinin ayrı zamanlarda ve farklı mekanlarda, farklı nedenlerle öldükleri tespit edilmiştir. Ölüm olaylarının incelenmesinde paniğe sebep olacak hiçbir bulguya rastlanmamıştır. Ölümlerin birbirine uzak yerleşim yerlerinde ve farklı zamanlarda meydana gelmesinin, ölümlerin nedeninin alkol olmadığı kanaatini oluşturmuştur.'' Kıdak, İstanbul'a gönderilen numune ve şüpheli şişe ile ilgili numunelerin sonuçlarının beklendiğini de kaydetti. 
     
</TEXT>
</DOC>
