<DOC>
<DOCNO> 154098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur29.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Genel Müdürü ''şüpheye düşmüş'' 
</HEADLINE>
<TEXT>

     Kızılay Genel Başkanı Ertan Gönen, Bingöl Valiliği önünde meydana gelen olayların kendisini şüpheye düşürdüğünü belirterek, ''Çadırlar kayıtsız dağıtılırsa, yarın kimlerin elinde nerede çıkacağı belli olmaz'' dedi. 
     Gönen, Kızılay Genel Merkezi'nde düzenlediği basın toplantısında, bugün saat 09.00 itibariyle deprem bölgesine toplam 3 bin 714 çadır, 13 bin 717 battaniye, 7 seyyar mutfak, 5 jeneratör, bir seyyar hastane, 5.5 ton kuru gıda maddesi, 3 bin 800 adet ekmek, bir seyyar klinik ile 75 adet sobanın ulaştırıldığını bildirdi. 
     Gönen, Silopi'den gönderilenlerle birlikte çadır sayısının bu akşam 5 bin 125'e çıkacağını söyledi. 
     Gönen, Başbakan Recep Tayyip Erdoğan ile birlikte dün bölgeye gittiğini anımsatarak, tespitleri yaptıktan sonra gerekli yardım malzemelerinin belirlendiğini anlattı. 
     Bölgede, sağlık malzemelerine de ihtiyaç olduğunu ifade eden Gönen, depremden 50-100 ailenin zarar gördüğünü, çadır dağıtılırken beklenmedik olayların olduğunu kaydetti. 
     7 bölgede çadırkent kurulduğunu ve buralarda 364 ailenin barındığını anlatan Gönen, 900 çadırın da olaylar nedeniyle şehir dışında bekletildiğini bildirdi. 
     Gönen, yardımın doğru yerde doğru kişileri yapılmasının esas olduğunu belirterek, olayların kendisini şüpheye düşürdüğünü ifade etti. 
     Ertan Gönen, şöyle devam etti 
     ''Çadırlar, kayıtsız dağıtılırsa, yarın kimlerin elinde ve nerede çıkacağı belli olmaz. Mağdur olan vatandaş her zaman haklıdır, ama haklılığın da bir disiplini ve ölçüsü vardır. Elinde kazma küreklerle arabaya vuruyorlar. Çadır isteminin yolu bu mu Mağdur olan vatandaş sabırla bekler, kızar, bağırır, isyan eder, ama eylem, çadır isteme şekli değildir. Kızılay, tamamen tarafsız ve uluslararası bir kuruluştur. Gönderdiğimiz çadırların dağıtılmamasından kaynaklanan olaylardır, bunlar. Tezahürü üzücü ve istenmeyen şekilde büyüyor.'' 
     
     '' SAĞ OLUN DEYİP GİDECEK KİMSE YOK'' 

     Soruları da yanıtlayan Gönen, ''Neden bölgede değilsiniz. Vali, çadır dağıtımında görevini yapamadı mı'' sorusu üzerine, dün bölgeye gittiğini ve tespitlerini de görerek yaptığını söyledi. 
     Vali'nin tecrübeli ve çalışkan biri olduğunu ifade eden Gönen, dağıtımın disiplin içinde yapılması gerektiğini belirtti. 
     Kayda gerek olmadan 200-300 çadırın dağıtılabileceğini, ancak bu sayının 2000-3000 olması halinde bunun kayıt altına alınması gerektiğini kaydeden Gönen, bir başka soru üzerine gönderilen çadırların yeterli olduğunu belirtti. Gönen, talep halinde 2000 çadır daha gönderebileceklerini söyledi. 
     Ertan Gönen, ''Bingöl'deki olayları örgütler mi çıkardı'' sorusuna ise ''Bizim bilgimiz dışında. Çadırların nereye gideceğini bilemeyiz. Kazma kürekle çadır isteyenler var. Orada toplanan 2000 kişiye tek tek çadır verseniz, sağolun, teşekkür ederim deyip gidecek kimse yok'' karşılığını verdi. 
     Gönen, dağıtılan çadırların, artçı sarsıntılar nedeniyle evlerine giremeyen vatandaşların kalmasına yönelik ''korku çadırları'' olduğunu anlattı. 
     Ertan Gönen, geçmiş depremlerde bu amaçla dağıtılan çadırların toplanmasında güçlük yaşanıp yaşanmadığının sorulması üzerine de ''Çadırların hiçbirini geri alamıyoruz'' dedi. 
     
     ''BAZILARINA HAYVAN KOYMUŞLAR'' 

     Gönen, 1999 Marmara Depremi'nde dağıtılan 162 bin çadırdan 13 bin çadır kaldığını, bunların da vilayet depolarına teslim edildiğini söyledi. 
     Gönen, şimdiki çadırların hepsinin yeni ve standartların üzerine olduğunu kaydetti. 
     Ankara'dan deprem bölgesine yardım malzemesi gidip gitmediğinin sorulması üzerine de Gönen, şunları söyledi 
     ''Ankara'dan malzeme gitmedi. Biz bu çadırların kıymetli olduğunu söylüyoruz. Ben çadırları vermekten çekinmiyorum. Ama çadırları bundan sonra kullanacakların hakkını gasp etmeyelim. 1999'da gönderilen çadırlar maksadı dışında kullanıldı. Afyon'daki depremde 6-7 bin çadıra ihtiyaç varken biz 20 bin çadırla cevap verdik. Bazı çadırlar bomboştu, bazılarına hayvan koymuşlar, bazılarını dursun ileride kullanırız diye hiç açmamışlar. Yardım, doğru kişilere ve zamanında yapılırsa yardımdır.'' Bingöl'deki olaylarda polis tavrının sorulması üzerine de Gönen, ''Bu konuda yorum yapmak bana düşmez'' dedi. 
     




</TEXT>
</DOC>
