<DOC>
<DOCNO> 192740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/guncel/gun05.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten 4 yıl geciken yanıt 
</HEADLINE>
<TEXT>

   Buluşunun uygulanmasına izin vermeyen RTÜK'e açtığı davayı kazanan Rıfat Aras'a, 4 yıl sonra 'uygulayabilirsin' yazısı geldi 
      ALİ GÜLER Antalya DHA 
   
   Radyo Televizyon Üst Kurulu RTÜK , televizyon yayıncılığı alanında geliştirdiği ulusal kanalların bölgesel haber ve reklam vermesine olanak sağlayan sistemi geliştiren Rıfat Aras'a, dört yıl sonra "Buluşunu uygulayabilirsin" diye yazı gönderdi. Aras'ın, hukuki temelden yoksun argümanlarla teknlojinin uygulanmasına yasak getirdiğini iddia ettiği RTÜK'e karşı İdare Mahkemesi ve Danıştay'a açtığı davaları kazanmasının ardından kurul da sistemin uygulanabilirliğine ilişkin yazı gönderdi. 
   
   Sistem eskidi 
   Geçen dört yıllık süreçte bir dünya teknolojisi olan sistemin eskidiğini, kulanılamaz hale geldiğini belirten Aras ise şunları söyledi "Sanayi ve Ticaret Bakanı Ali Coşkun, OSTİM'de yaptığı açıklamada 'Buluşlar ve patentler, yeni teknolojiler üretemediğimiz taktirde müstemleke haline geliriz' demişti. Oysa, dünya ölçeğindeki böylesi bir örnek, Anayasal bir kuruluş olan RTÜK tarafından, uluslararası patent hukukuna da aykırı bir şekilde yasaklanabilmiştir. 
   
   Beyin göçü değil, beyin kovması 
   Türkiye'de bilimin ve teknolojinin gelişmesinden sorumlu TÜBİTAK, Patent Enstitüsü ve KOSGEB gibi birçok kuruluştan destek isteklerimiz de karşılıksız kaldı. Memleketimizden, beyin göçü yaşandığı söyleniyor. Oysa ki bu fiili durum da gösteriyor ki, yaşanan beyin göçü değil, beyin kovmasıdır." 
   RTÜK'ün mevzuatında olmamasına rağmen böyle bir karar almasının da hukuka aykırı olduğunu vurgulayan Aras, geçen sürede oluşan maddi manevi zararlarının tazmini için açtığı toplam 300 milyon dolarlık davanın sonuçlanmasını beklediğini söyledi. 
   
   
   
   
   
</TEXT>
</DOC>
