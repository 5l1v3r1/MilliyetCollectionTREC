<DOC>
<DOCNO> 156920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo43.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım 1907 Derneği'ne müdahalem yok... 
</HEADLINE>
<TEXT>

     Fenerbahçe Kulübü Başkanı Aziz Yıldırım, 1907 Fenerbahçe Derneği'nin önümüzdeki günlerde yapılacak genel kuruluna her hangi bir şekilde müdahalesinin söz konusu olmadığını açıkladı. 
     Yıldırım, kulübün resmi internet sitesinde yaptığı açıklamada, bu ve diğer bazı konularla ilgili bir gazetede yer alan haberlerin gerçeği yansıtmadığını bildirerek, ''1907 Derneği başkanlık seçimine bir müdahalem söz konusu değildir'' dedi. 
     Açıklamasında, 1907 Fenerbahçe Derneği'ni Fenerbahçe camiasının TÜSİAD'ı olarak görmek istediğini belirten Yıldırım, ''Fenerbahçe Spor Kulübü'ne katkı ve yardımları olabilecek bir ekip oluşturulmasının her zaman destekçisi olduğumun bilinmesini isterim'' ifadesini kullandı. 
     Bu arada, 1907 Fenerbahçe Derneği Başkanı Necdet Ersoy, bugün yapılan ''Arama Konferansı''nın sonucunun açıkladığı basın toplantısında aynı konuya değinerek, Başkan Yıldırım'ın seçimlerde kendisine karşı liste hazırlığı içinde olduğu duyumlarını aldığını söylemişti. 
     
</TEXT>
</DOC>
