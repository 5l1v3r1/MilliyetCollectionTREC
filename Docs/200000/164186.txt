<DOC>
<DOCNO> 164186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo22.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
L'Equipe Kolombiya'yı tartışmalı penaltıyla zorla yendik 
</HEADLINE>
<TEXT>

     Fransa'da yayımlanan L'Equipe gazetesi, FIFA Konfederasyon Kupası'nda ilk maçını Kolombiya ile oynayan Fransa Milli Takımı'nın performanısının tatmin edici olmadığını yazdı. 
     Fransa Milli Takımı'nın maç boyunca bir türlü kontrolü elinde tutamadığını belirten gazete, buna karşın Kolombiya'nın hırslı ve saldırgan oynuyla göz doldurduğuna dikkati çekti. 
     Fransız gazetesi, milli takım teknik direktörü Santini'nin, ''Oynadığımız futbolu daha da düzeltmemiz gerekir'' şeklindeki sözlerine yer verirken, forvet oyuncusu Henry'nin göz dolduran bir oyun oynadığını, ancak diğer oyuncuların kendisine uyum gösteremediğini ifade etti. 
     Öte yandan Fransa'nın Paris, Lyon ve Saint Etienne kentlerinde yapılan Konfederasyon Kupası için Fransa İçişleri Bakanlığı'nın, yaklaşık 8 bin polis ve jandarmayı görevlendirdiği bildirildi. 
     
     PARRERİA ''TAKIMI SERBEST BIRAKACAĞIM'' 
     Bir dönem Fenerbahçe'nin de teknik direktörlüğünü yapan Brezilya Milli Takımı Teknik Direktörü Parreira, Dünya Kupası'nı kazandıkları sene, defans ağırlıklı oynadıkları için eleştirildiklerini hatırlatarak, ''Bu sene Brezilya'yı serbest bırakacağım'' dedi. 
     Bu arada genç futbolseverlerin dikkatini çekmek ve statların dolmasını sağlamak için FIFA ve Fransa Futbol Federasyonu'nun, futbol okulları ve kulüplere çok sayıda davetiye verdiği öğrenildi. 
     Kupa'nın açılış maçı olan Yeni Zelanda-Japonya maçı için 20 bin davetiye verildiği bildirilirken, Türkiye-Kamerun, Japonya-Kolombiya ve ABD-Kamerun maçları için 10 bin, Kolombiya-Yeni Zelanda maçı için de 8 bin davetiye daha verileceği öğrenildi. 
     
</TEXT>
</DOC>
