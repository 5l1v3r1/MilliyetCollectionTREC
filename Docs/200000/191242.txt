<DOC>
<DOCNO> 191242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur23.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Siyasetçi, yıllardır üslubuyla insanları hasta etti" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, "Siyasetçi, yıllardır üslubuyla insanları hasta etti" dedi. 
     Şener ile Sağlık Bakanı Recep Akdağ, Yozgat'ın Sorgun İlçesi'nde hayırsever işadamı Nuri Erol'un yaptırdığı Devlet Hastanesi acil servisi ile 4 Nolu Sağlık Ocağı binasını hizmete açtılar. 
     Bakan Şener, burada yaptığı açıklamada, Orta Anadolu'nun temel sorununun işsizlik ve yoksulluk olduğunu, bu sorunları çözme çalışmalarının son aşamaya geldiğini anlattı. 
     Siyasetçilerin üslubunu da eleştiren Şener, şunları söyledi 
     "Koruyucu sağlık hizmetleri çok önemli bir konudur. Hastalık oluşmadan, hastalığı yok etmek daha doğrudur. Yıllardır bu siyasetçi üslubu insanları hasta etmiştir. Siyasiler gece gündüz konuşmuşlar, konuştukları gergin üslupla bir kültür oluşturmuşlar. Dinleyenler de sonunda demişler ki, Öyle bir konuş ki, kürsüye vurduğunda, parçalansın . Kürsüye vurunca parçalamayan siyasetçi de pek makbul sayılmamış. Siyasetçiler gergin konuşunca insanlar birbirleriyle kavga eder duruma gelmişlerdir, siyasetçi insanları hasta etmiştir. Siyasi kimliğimizle ortaya çıkartacağımız yeni siyasi kültür ile birbirimizi seveceğiz, birbirimize yardım edeceğiz, birbirimizi kamplara ayırmayacağız. Ortaya çıkarttığımız bu siyasi üslupla, koruyucu hekimlikle ilgili önemli bir adımı da atmış oluyoruz." Sağlık Bakanı Recep Akdağ ise 2004 yılının sağlıkta atılım yılı olacağını belirtti. 
     
</TEXT>
</DOC>
