<DOC>
<DOCNO> 157128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo38.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhale Yasası' kurbanı lise Brezilya yolcusu... 
</HEADLINE>
<TEXT>

     Türkiye birincisi olarak Dünya Şampiyonası'na gitmeye hak kazanan, ancak İhale Yasası hükümleri nedeniyle organizasyona katılamama tehlikesiyle karşı karşıya kalan Bursa Çınar Lisesi Erkek Basketbol Takımı'na, Devlet Bakanı ve Başbakan Yardımcısı Mehmet Ali Şahin sahip çıktı. 
     Konuyla ilgili olarak Gençlik ve Spor Genel Müdürü Mehmet Atalay'dan bilgi alan ve gerekli iznin verilmesi konusunda işlemleri başlatan Mehmet Ali Şahin, takımın, şampiyonanın yapılacağı Brezilya'ya gidiş-dönüşü ve konaklamasıyla ilgili sorunun çözüldüğünü belirterek, şampiyon liselilerin turnuvada Türkiye'yi temsil edeceklerini açıkladı. 
     
     İHALE İPTALİ 
     Bursa Çınar Lisesi'nin, Brezilya'daki Dünya Şampiyonası'na gidiş-dönüş ve konaklamasıyla ilgili açılan ihaleye yalnızca 1 firmanın katılması nedeniyle iptal yoluna gidilmişti. 
     Türkiye birincisi basketbolcular, ikinci ihalenin en az 25 gün sonra yapılabilecek olması nedeniyle, 25 Mayıs'ta Brezilya'da başlayacak şampiyonaya katılamama tehlikesiyle karşı karşıya kalmışlardı. 
     
</TEXT>
</DOC>
