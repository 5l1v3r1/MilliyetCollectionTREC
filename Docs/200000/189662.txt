<DOC>
<DOCNO> 189662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun04.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
N. Bilge Ceylan 'Uzak'ın bu kadar başarılı olacağını beklemiyordum 
</HEADLINE>
<TEXT>

     ''Moon and Stars Project'' adlı kuruluş tarafından düzenlenen 5. New York Türk Film Festivali, Cannes'da ''Grand Prix de Jury'' ve ''En İyi Oyuncu'' ödüllerini alan Nuri Bilge Ceylan'ın ''Uzak'' adlı yapıtıyla başladı. 
     Anthology Film Archives salonlarında kapalı gişe oynayan filmin sonunda izleyicilerin sorularını yanıtlayan Ceylan, ''filminizin bu kadar büyük bir başarı kazanacağını tahmin ediyor muydunuz '' diye soran bir bayan izleyiciye, açık yüreklilikle ''tabii ki hayır'' karşılığını verdi. Ceylan, ''tüm filmlerimi bitirdiğimde nedense başarısız olduğum hissine kapılıyorum'' diye ekledi. 
     Daha önce çevirdiği ''Kasaba'' ve ''Mayıs Sıkıntısı'' adlı filmlerle birlikte ''Uzak''ın adeta bir üçleme oluşturduğunu kabul eden Ceylan, ''filmlerinde, doğal sesleri kamufle ettiği için müziğe yer vermek istemediğini, aynı gerekçeyle Uzak'ta da sadece Mozart ve Bach'ın eserlerinden alınmış çok kısa bölümler bulunduğunu'' kaydetti. 
     26 Ekim'e kadar devam edecek New York Türk Film Festivali'nde 12 uzun, 3 belgesel ve 4 kısa metrajlı film gösterilecek. Festival, Los Angeles ve Seattle'da ödüle layık görülen Paxton Winters'in ''Crude'' adlı filmiyle sona erecek. 
     Altı bölümden oluşan festivalde yer alacak filmler, gösterim programına göre, şöyle sıralanıyor 
     Uzak Nuri Bilge Ceylan-2002 , Dünyanın Kapıları Uğur Erbaş-2002-Kısa metraj , Şehrengiz Levent Arslan-2002-Belgesel , Voices Underground Chantal Ughi-2003-Belgesel , Koleksiyoncu Pelin Esmer-2002-Belgesel , Filler ve Çimen Derviş Zaim-2000 , İz Yeşim Ustaoğlu-1994 , Balmumu Ela Başak-2002-Kısa metraj , Hiçbir Yerde Tayfun Pirselimoğlu-2001 , Rock and The Bird Arslan Elveren-2003-Kısa metraj , Martılar Açken Bülent Pelit-2002 , Sır Çocukları Aydın Sayman Ümit Cin Güven-2002 , Sarı Günler Ravin Asaf-2002 , Garden of Love Onur Yeldan-2002-Kısa metraj , Gönderilmemiş Mektuplar Yusuf Kurcenli-2003 , Salkım Hanımın Taneleri Tomris Giritlioğlu-1999 , Piano, Piano Bacaksız Tunç Başaran-1990 , Alltag Neco Çelik-2002 , Crude Paxton Winters-2003 . 
     New York Türk Filmleri Festivali'ni düzenleyen ''Moon and Stars Project'', Amerika Birleşik Devletleri ve Türkiye arasında karşılıklı kültürel ve sanatsal yakınlaşma ve işbirliğini artırmayı hedefleyen ve kar amacı gütmeyen bir kuruluş. 
     Kuruluş yetkilileri, ''Festival, sanat ve kültür projeleri yoluyla Amerikan ve Türk toplumları ile sanatçılar, kurumlar ve kültürler arasında köprü oluşturma çabasında'' diye konuştular. 
     
</TEXT>
</DOC>
