<DOC>
<DOCNO> 178339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy07.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'den tehdit var 
</HEADLINE>
<TEXT>

   "Kasabayı Türk askeri için cehenneme çeviririz" 
   DIŞ HABERLER SERVİSİ 

   
   Irak'taki Amerikan birliklerinin Saddam yanlıları tarafından sık sık saldırıya uğradığı başkent Bağdat yakınlarındaki Felluce kasabasının yetkilileri, Türk askerinin burada görev yapması durumunda, "kasabayı Türk askeri için cehenneme çevireceklerini" iddia etti. 
   Bağdat'ın 60 kilometre batısında bulunan, Sünnilerin kalesi durumundaki Felluce kasabasının siyasi ve dini yetkilileri arasında yapılan bir toplantının ardından yazılı bir açıklama yapan Felluce Valisi Taha Bedevi, "Türk birliklerinin Felluce'de konuşlandırılmasını oybirliğiyle kınıyoruz" dedi. 
   Bedevi, Fransız haber ajansı AFP'ye yaptığı açıklamada, "Türk askerinin varlığının, bu Sünni bölgedeki eski kini yeniden ateşleyeceğini" öne sürerek, "Halk onlarla işbirliği yapmak istemediğinden, burası Türk askeri için cehenneme döner" diye konuştu. 
   Bedevi şunları söyledi "Felluce sakinleri, tıpkı diğer Iraklılar gibi, Türk askerinin, Felluce'nin Anbar bölgesindeki olası konuşlanması karşısında dehşete düşmüştür." 
   
</TEXT>
</DOC>
