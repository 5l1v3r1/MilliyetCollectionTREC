<DOC>
<DOCNO> 196830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko18.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
THY indirim yaptı, İstanbul-Ankara bilet fiyatı 100 milyon lira 
</HEADLINE>
<TEXT>

     THY Yönetim Kurulu Başkanı ve Genel Müdürü Abdurrahman Gündoğdu, yurt içi uçuşlarda 1 Aralık Pazartesi gününden itibaren yürürlüğe girecek indirimle, havaalanı vergileri hariç İstanbul'dan Ankara, İzmir ve Trabzon'a bilet fiyatlarının 100 milyon lira olacağını bildirdi. 
     Gündoğdu, THY Genel Müdürlüğü'nde düzenlediği basın toplantısında, THY'nin yılın ilk yarısında Körfez Savaşı ve sars krizi nedeniyle 80 milyon dolar gelir kaybına uğradığını ve bu dönemin 12.3 trilyon lira zararla kapatıldığını söyledi. 
     Yoğun geçen yaz sezonundan sonra kurumun ekonomik göstergelerinde iyileşmelerin görüldüğünü belirten Gündoğdu, Vergi Usul Kanunu'na göre hazırlanan tek düzen hesap planı gelir tablosu uyarınca yılın üçüncü çeyreği itibariyle 200 trilyon kar edildiğini söyledi. 
     Gündoğdu, 17 Kasım Pazartesi günü itibarıyla 57.7 trilyon lira geçici vergi ödemesinin de yapıldığını kaydetti. 
     İlk 9 ayda cirolarının 2 katrilyon liraya ulaştığını bildiren Gündoğdu, ortaklığın banka hesaplarında yer alan nakit tutarının da 450 milyon doları bulduğunu belirtti. 
     
     1 ARALIK'TAN İTİBAREN İNDİRİM 
     Maliyeti düşürme çalışmalarının sonucunda 1 Aralık Pazartesi gününden itibaren bilet fiyatlarında indirime gideceklerini anlatan Gündoğdu, şöyle dedi 
     ''Şirketimiz kara ulaşınca, bu karı herşeyimizi borçlu olduğumuz vatandaşlarımızla paylaşmak istedik. Yurt içi uçuşlarında 1 Aralık Pazartesi gününden itibaren müşterilerimiz uçuşlardan en az üç gün öncesine kadar biletlerini almaları kaydıyla yüzde 30'a varan indirimden yararlanabilecekler. Bunun özel havayolu şirketlerinin seferlere başlamasıyla bir ilgisi yoktur. Vergilerde indirim olursa bilet fiyatlarında ayrı bir indirim daha gerçekleşecektir.'' Gündoğdu, yapılan indirime göre havaalanı vergileri hariç İstanbul'dan Ankara, İzmir ve Trabzon'a yapılacak uçuşların bilet fiyatlarının 100 milyon lira olacağını söyledi. 
     Bayram gibi yoğun günlerde yapılan indirimin bazı hatlarda geçerli olmayacağını belirten Gündoğdu, yapılan indirimlerin gelirde azalmaya değil, doluluk oranlarında artışa yol açacağını söyledi. 
     Gündoğdu, Miles Miles ve Shop Miles programıyla ilgili bedava uçuş kazanan üyelerle ilgili çalışmaların son aşamaya geldiğini kaydederek, ''Üyelerimizin 2000 yılında kazanmış oldukları ve bu yılın sonunda geçerliliğini yitirecek olan millerin kullanımı 31 Mayıs 2004 tarihine kadar uzatılmıştır'' dedi. 
     Gündoğdu, Miles Miles üyelerinin otel konaklama ve araba kiralamalarını mil harcayarak gerçekleştirmeleri için de çalışmalarının devam ettiğini söyledi. 
     
     ''HER YÖNETİCİNİN BAŞARISI VAR'' 
     Daha sonra gazetecilerin sorularını cevaplayan Gündoğdu, TBMM KİT Komisyonu'nda yaptığı açıklamayla ilgili olarak, burada milletvekillerinin sorularına yanıt verdiğini belirterek, ''Bu konuda polemiğe girmek istemiyorum. Şirketin eski yöneticisi, yeni yöneticisi diye ayırım yapmak doğru değil. THY'nin bu duruma gelmesinde her yöneticinin başarısı var. Biz bunu daha da ileri noktalara götürmek istiyoruz'' diye konuştu. 
     Gündoğdu bir başka soru üzerine, milletvekillerine yüzde 30 indirim yapılmasının söz konusu olmadığını, mevcut yasanın da buna imkan tanımadığını söyledi Bu konudaki kanunun değişeceğini düşünmediğini belirten Gündoğdu, ''Maaşlarına zam yapmayan, lojmanlarından feragat eden milletvekillerinin böyle bir şeye gideceğine inanmıyorum'' dedi. 
     Gündoğdu, THY'nin Petrol Ofisi ile yaptığı 3 yıllık akaryakıt ihalesinin Teftiş Kurulu'nda incelendiğini kaydederek, geçmiş dönemlerde bu tür ihalelerin bir yıllığına yapıldığını söyledi. 
     THY Genel Müdürü, bir soru üzerine, kurumda ''dini yapılanma ve daire başkanı önünde, yönetim kurulu üyeleri, genel müdür yardımcılarının önünü iliklediği'' şeklindeki iddiaların da doğru olmadığını belirterek, ''Ben böyle bir yapılanma görmedim, bu tür söylentiler her zaman yapılıyor, doğru değil'' dedi. 
     
</TEXT>
</DOC>
