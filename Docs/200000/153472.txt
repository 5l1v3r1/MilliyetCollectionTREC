<DOC>
<DOCNO> 153472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun31.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS Almanya'ya da mı sıçradı 
</HEADLINE>
<TEXT>

     Almanya'da 4 kişi Akut Solunum Yetmezliği Sendromu SARS şüphesiyle hastaneye kaldırıldı. 
     Hameln kentinde yaşayan bir ailenin 1,5 yaşındaki çocuğu, SARS şüphesiyle Hannover Kliniği'nde tedavi altına alındı. Çocukla birlikte Hong Kong'dan dönen ailesinin de, evlerinde karantinaya alındığı bildirildi. 
     Baden-Württemberg eyaletinde de, Pekin'den dönen 2 kişi SARS belirtileri ile hastaneye kaldırıldı. 
     Hamburg kentinde ise annesiyle birlikte Çin ziyaretinden dönen 6 yaşındaki çocuk tedavi altına alındı. 
     Bu arada, Sınır Koruma Polisi BGS , bugün Chemnitz kentinde yaptığı açıklamada, Çek sınırından yasadışı yollardan 2 ayrı grup halinde Almanya'ya girmeye çalışırken yakalananların sağlık kontrolünden geçirildiğini bildirdi. 
     Açıklamada, 16 Çinli, 1 Iraklı ve 1 Çekten oluşan birinci grupta yapılan kontrollerde SARS belirtilerine rastlanmadığı, 23 Çinliden oluşan ikinci grupta ise kontrollerin sürdüğü kaydedildi. 
     Öte yandan, Alman motor üreticisi Deutz şirketi, SARS tehdidinden dolayı Pekin'deki büroda görevli 3 çalışanını geri çekti. 
     Şirket tarafından yapılan açıklamada, bürodaki Çinli görevlilerin çalışmaya devam edecekleri belirtildi. 
     Bonn belediyesinde çalışan görevliler de, belediye başkanından maskeyle çalışma izni istediler. 
     Görevliler, SARS hastalığının yoğun şekilde görüldüğü ülkelerden çok sayıda öğrencinin belediyeye gelerek, işlemlerini yaptırdıklarına dikkati çektiler. 
     
     Belgrad'da 1000 kişi gözetim altında... 

     Sırbistan'ın başkenti Belgrad'da, Akut Solunum Yetmezliği Sendromu'na SARS karşı önlem olarak 1000 kişinin tıbbi gözetim altında tutulduğu bildirildi. 
     Salgın hastalıklar uzmanı Predrag Kon, Blic gazetesine yaptığı açıklamada, Sırbistan'da SARS vakasına rastlanmadığını belirterek, ''5 şüpheli vakaya rastladık, ancak bu vakalar negatif çıktı'' dedi. 
     Doktor Kon, izlenmekte olan toplam 1000 kişinin düzenli olarak sağlık merkezlerine gelerek kontrollerini yaptırdıklarını, sadece birinin bu kontrollerden kaçtığını, ancak daha sonra bulunan bu kişide SARS belirtilerine rastlanmadığını açıkladı. 
     Kon, ''hastalığın dışarıdan ülkeye girme riskinin bulunmasına karşın, durumun kontrol altında olduğunu'' söyledi. 
     




</TEXT>
</DOC>
