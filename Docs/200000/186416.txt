<DOC>
<DOCNO> 186416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yazar/guclu.html </URL>
<DATE> 2003/10/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İpler yeniden geriliyor 
</HEADLINE>
<TEXT>

   
   Hükümetin yeni sınav sistemine yönelik yasal değişikliği muhtemelen çarşamba günü Meclis'e getirmesi bekleniyor. 
   Bu konuda, YÖK'ün ya da üniversitelerin görüşü alındı mı Evet diyene rastlamadık. 
   YÖK, hükümetin getireceği tasarıya şiddetle karşı çıkıyor. Üniversiteler ise tıpkı YÖK yasası tartışmalarında olduğu gibi ne hükümetten yanalar ne de YÖK'ten. 
   Orta yol bulunsun istiyorlar. Gelinen son nokta şu 
   Hükümet, imam hatipler başta olmak üzere tüm meslek liselerinin önü açılsın, kat sayı farklılığı ortadan kalksın istiyor. 
   YÖK ise mevcut durumdan yana. Yani meslek lisesi mezunları, sadece iki yıllık meslek yüksekokullarına ve kısıtlı sayıdaki 4 yıllık fakültelere yönelsin görüşünde. 
   Rektörlerin büyük çoğunlunun görüşüne gelince onlar YÖK kadar katı, hükümet kadar da popülist değiller. Onlara göre anadolu iletişim lisesini bitiren iletişim fakültesine, elektrik bölümünü bitiren de elektrik mühendisliğine girebilir. Ama hukuk, siyasal ya da eğitim fakültelerine kesinlikle alınmamalılar. 
   Anayasa'yı, YÖK'ü ve rektörleri dikkate almayan bir yasal düzenleme TBMM'den geçer mi Geçerse Cumhurbaşkanı onaylar mı Onaylar ise Anayasa Mahkemesi'nden döner mi Tüm bunlar şu günlerde enine boyuna tartışılıyor. 
   YÖK konusunda büyük bir krizin kopması öteden beri bekleniyor. Ama sanki o fırtına öncesinde ÖSS'de öncü bir deprem yaşanacak. Asıl büyük hesaplaşmanın bir provası yapılacak. 
   Yüz binlerce genci ilgilendirdiği için hükümetin eli sanki daha güçlü gözüküyor. Ama Anayasa ve mevcut yasalar ile TÜSİAD gibi etkili sivil toplum örgütlerinin bir bölümü YÖK'ten ve orta yoldan yana. 
   Hükümet bu konuyu prestij meselesi haline getirdi. Doğru ya da yanlış, öyle ya da böyle bu konuda mutlaka bir adım atacak. Çünkü tabanı onu bekliyor, onu istiyor. Yoksa yerel seçimler de çok zorlanır. En azından bakın elimizden geleni yaptık ama derin devlet bize izin vermiyor izlenimi yaratmaya çalışacak. 
   AKP hükümetinin milli eğitim kurmayları, yasa hazırlama konusunda müthiş derecede beceriksizler. Hangi konuya el atsalar, devamını getiremediler. Kendi bakanlarının hazırladıkları tasarıları çöpe attıkları gibi Anayasa'ya aykırı yasa metni bile ortaya koydular. Umarız bu kez iyi bir hukukçuya danışırlar... 
   
   Ara formül    Aslında tüm bu tartışmaları sona erdirecek ara bir formül bulunabilir. Örneğin, bir defaya mahsus olmak üzere tüm öğrencilerin önü açılabilinir. Çok iyi de olur. Çünkü YÖK bu değişikliği bir oldu bittiye getirerek yaptı. Yüz binlerce öğrenci bir meslek lisesine girdiğinde ya da mezun olduğunda istediği fakülteye girebiliyordu. Ama bu hakları, bir gecede ellerinden alındı. İşte bu yüzden sosyal adaleti sağlama açısından herkese sadece bir defalık bir şans tanınabilir. İstediği fakülteyi kazanıp giren girer, giremeyenler için de bu burada tartışma biter. 
   Böylesi bir ara formül bulunmadığı takdirde, tartışmalar uzar gider ve gerginlik doruğa çıkabilir... 
   Özetin özeti Eğer gençlere zerre kadar önem veriyorsak, ideolojik dayatmaları ve inadı bir yana bırakıp onları hayata küstürmekten kurtaracak formüller geliştirmeliyiz. Onlara tanınacak bir defalık bir şans, dejenerasyon değil huzur getirecektir. Daha fazlasını istemek ya da bu kadarına bile direnmek ise gerginliğe davetiye çıkarır. Katillerin, tecavüzcülerin, vurguncuların affedildiği bir ülke de gençlere bu kadarcık bir hak da çok görülmemelidir. 
   
      
   
</TEXT>
</DOC>
