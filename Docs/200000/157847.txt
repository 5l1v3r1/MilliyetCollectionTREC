<DOC>
<DOCNO> 157847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo07.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Efes-Galatasaray düellosu... 
</HEADLINE>
<TEXT>

     Türkiye Basketbol Ligi play off yarı finali ilk maçında Efes Pilsen ile Galatasaray, yarın İstanbul'da karşı karşıya gelecek. 
     Abdi İpekçi Spor Salonu'nda saat 18.30'da başlayacak karşılaşmayı Haluk Yeşiloğlu ve Tolga Şahin hakem ikilisi yönetecek. Seriye Efes Pilsen, 1-0 önde başlayacak. 
     
     ÖZERHUN ''GALATASARAY'I ELEMEK ZORUNDAYIZ'' 
     Efes Pilsen Genel Menajeri Engin Özerhun, hedeflerinin şampiyonluk olduğunu belirterek, ''Bunun için önce Galatasaray'ı elemek zorundayız'' dedi. 
     Özerhun, ligi 3. bitiren ve Fenerbahçe'yi eleyerek yarı finale yükselen Galatasaray'ın iyi bir takım olduğunu ifade etti. Özerhun, seride 1-0 önde bulunduklarını, dikkatli oynayıp, finale kalmak istediklerini söyledi. 
     Galatasaray'ın seride seyirci avantajına sahip olmasının kendileri için önemli olmadığını anlatan Engin Özerhun, ''Avrupa Ligi'nde seyirci baskısına karşı çok maç oynadık. Bu seride de seyirci dezavantajıyla oynamak zorundayız. Sahaya yabancı madde atılacağını veya küfürlü tezahürat yapılacağını sanmıyorum. Bu konuda çekincemiz yok. Bizim oyuncularımız tecrübeli, seyirci baskısından etkilenmez'' diye konuştu. 
     Özerhun, Fenerbahçe serisinin son maçında Galatasaray'da Koch ve Arda'nın çok iyi oynadığını dile getirerek, ''Biz bu oyuncuları tanıyoruz. Onlara karşı önlem alarak oynamak zorunda olduğumuzu gördük. Savunmamız çok iyi. Fenerbahçe'ye 35 sayı atan Koch'a o kadar sayı attırmayız'' dedi. 
     Galatasaray'ı elemeleri durumunda finalde Ülkerspor ile karşılaşacaklarını tahmin ettiklerini anlatan Engin Özerhun, ''Final serisi öncesi Galatasaray gibi güçlü bir takımla oynamak avantajdır. Bize yukarıya doğru bir ivme kazandırır. Ama önce Galatasaray'ı geçmeliyiz'' şeklinde konuştu. 
     Özerhun, parmak arasında iltihap olan Kerem ile sakatlığının ardından ilk kez önceki gün idmanlara başlayan Brown'un yarınki maçta oynayıp, oynayamayacağının maç günü belli olacağını söyledi. 
     
     KUNTER ''EFES PİLSEN'E KAFA TUTACAĞIZ'' 
     Galatasaray Antrenörü Erman Kunter ise Fenerbahçe'yi eleyerek moral kazandıklarını ifade ederek, ''Efes Pilsen favori olabilir, ama maça asılıp, onlara kafa tutacağımızı biliyoruz'' dedi. 
     Kunter, rakiplerinin seriye 1-0 önde başlayacak olmasının kendileri için dezavantaj olduğunu belirterek, şöyle konuştu 
     ''Seri 0-0'da başlasa rakibimiz güçlü bir takım. Deneyimli bir kadrosu var. Ancak oyun bitmeden hiçbir şey belli olmaz. Son düdük çalana kadar oyun devam eder. Sonuna kadar mücadelemizi yapacağız. Umarım maça başka faktörler yansımaz. Bu maçlar sahada iki takım arasında eşit şartlarda yapılacak.'' Seyircilerinin kendileri için avantaj olduğunu anlatan Erman Kunter, ''Taraftarımız sahaya yabancı madde atmadan en iyi şekilde takımlarını destekleyecekler. Son oynanan maç, ilk defa bu kadar kalabalık bir seyirci önünde oynandı. Gayet iyi geçti. Galatasaray takımlarıyla gurur duyuyor, duymaya da devam etsinler. Biz elimizden geleni yapacağız'' diye konuştu. 
     Kunter, tek silahlarının Fenerbahçe maçında 35 sayı atan Koch olmadığını vurgulayarak, ''Rakibimizin en iyi silahi savunması. Belki Koch 35 sayı atamayabilir ama başka oyuncu çıkar skor üretir. Koch, o maçta çok ekstra oynadı. Biz takımız, birinin açığını diğeri kapatır'' dedi. 
     Erman Kunter, Fenerbahçe maçında baldırına darbe alan Lyday'in yarınki Efes Pilsen maçında oynamasının zor olduğunu sözlerine ekledi. 
     
</TEXT>
</DOC>
