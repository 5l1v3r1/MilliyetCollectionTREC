<DOC>
<DOCNO> 194580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko22.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi- Burger King ile birlikte... 
</HEADLINE>
<TEXT>

     Türkiye genelindeki tüm Burger King restoranlarında, müşterilere Pepsi ürünleri sunulmaya başlandı. 
     Pepsi ve Burger King anlaşmasının resmi buluşması Burger King'in Güneşli'deki restoranında gerçekleştirilen bir organizasyon ile kutlandı. 
     Törende konuşan Burger King Türkiye Genel Müdürü Galip Yorgancıoğlu, dünyada 7., Avrupa'da 4. sırada bulunan Türkiye'deki en büyük fastfood restoran zincirine sahip Burger King olarak Pepsi ile uzun soluklu olacağına inandıkları vizyon ortaklığına ve güç birliğine gittiklerini söyledi. 
     Burger King'in Türkiye'de 100 restoranı bulunduğunu, hem restoran sayısı, hem ciro açısından Türkiye'de lider konumda olduklarını ifade eden Yorgancıoğlu, ''Pepsi ile bugün itibariyle çalışmaya başladık. Tüm restoranlarımızda Pepsi ürünlerinden, Pepsi, Pepsi Light, 7 Up, Yedigün'ü bulacaksınız'' dedi. 
     Burger King olarak her zaman yeni geliştirdikleri ürünleri sunmaya devam edeceklerini anlatan Yorgancıoğlu, ''Çok daha farklı promosyon ve aktiviteler göreceksiniz. Pepsi ve Burger King'in müşteri tabanı birbirine çok yakın. 'Ateş ve buz birlikte kusursuz' sloganı da bizim olayımızı çok güzel özetliyor'' dedi. 
     Yorgancıoğlu, Pepsi'nin futbola ve müziğe önem verdiğini, bu sinerjinin iki markaya katkı getireceğine inandıklarını ve müşteri sayılarını artıracaklarını düşündüklerini kaydetti. 
     Soruları da yanıtlayan Yorgancıoğlu, işbirliğine ilişkin, ''Satışa bağlı bir anlaşma. Bunun zamanını koymadık. Uzun soluklu bir anlaşma olarak niteleyebilirsiniz'' dedi. 
     Burger King'in daha önce Coca Cola ile çalıştığının anımsatılarak bunun neden değiştiğinin sorulması üzerine de Yorgancıoğlu, ''Pepsi, futbol ve müzik gibi platformlarda son derece aktif. Hedef kitlemiz ve müşteri kitlemiz birbiriyle örtüşüyor'' diye konuştu. 
     Pepsi Bottling Group PBG Türkiye Başkan Yardımcısı Hüseyin Tulpar da dünyada başarıyı elde etmenin zorluklarını Pepsi ve Burger King'in çok iyi bildiğini belirterek, bunu çok daha iyi bilenlerden birinin de Türk Milli Futbol Takımı olduğunu söyledi. 
     Tulpar, Letonya karşılaşması için kampa giren Milli Takım'a da başarılar diledi. 
     Törene, Milli Takım futbolcularından Hasaş Şaş, Tuncay Sanlı ve Fatih Akyel de katıldı. 
     
</TEXT>
</DOC>
