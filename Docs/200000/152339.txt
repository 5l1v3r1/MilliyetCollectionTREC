<DOC>
<DOCNO> 152339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko08.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KARDEMİR Geçen yıl yaklaşık 122 trilyon lira zararımız oldu 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş. Genel Müdürü Osman Kılavuz, ''Fabrikamızın geçen yıl 169 trilyon 200 milyar lira net satışına karşın, 121 trilyon 900 milyar lira net dönem zararımız olmuştur'' dedi. 
     Kılavuz, KARDEMİR Çelikhane Yemekhanesi'nde düzenlenen 8. Mali Olağan Genel Kurulu'nda yaptığı konuşmada, Türkiye'deki çelik üretim kapasitesinin yüzde 4.8'ini ve 2002 yılı üretiminin ise yüzde 3.48'ini gerçekleştiren fabrikalarının, ülke pazarında yönlendirici güce sahip olmadığını söyledi. 
     KARDEMİR'in Sivas, Kastamonu, Ankara, Bartın, Zonguldak, Bolu ve Çankırı bölgelerini kapsayan bir alanı ekonomik olarak doğrudan etkilediğini belirten Kılavuz, şöyle konuştu 
     ''TCDD'nin taşıma kapasitesinin yaklaşık yüzde 20-25'i fabrikamızca kullanılmakta, günde 500'ün üzerinde kamyon ve TIR'a da iş imkanı sağlanmakta. Karabük ve çevresindeki 30 haddehane KARDEMİR kütüğü kullanmakta, yaklaşık 100 tüccar da fabrikanın mamulünü pazarlamaktadır. Fabrikada 4 bin 200, haddehanelerde 3 bin, nakliyecilerde 1000 ve tüccarlarda ise 500 olmak üzere toplam 8 bin 700 kişiye iş imkanı şirketimiz tarafından karşılanmakta. Fabrikamızın geçen yıl 169 trilyon 200 milyar lira net satışına karşın, 121 trilyon 900 milyar lira net dönem zararımız olmuştur. Aynı yıl satılan malın maliyeti 162 trilyon, esas faaliyet zararı 1 trilyon 740 milyar lira, finansman giderimiz de 84 trilyon 600 milyar lira olarak gerçekleşmiştir.'' 
     
     ''KARDEMİR'İN BAŞARILARI'' 
     Kılavuz, şirketin 2003 yılı başından itibaren üretiminin dolayısıyla da satış hasılatının arttığını, kömür ve cevherin de peşin olarak satın alındığını belirterek, şunları kaydetti 
     ''Geçmiş dönem SSK ve vergi borçları taksitlendirilmiş olup, nisan ayı sonu itibariyle bu kapsamda yaklaşık 7 trilyon 500 milyar lira borç ödenmiş olacak. Çalışanlara olan tüm borçlarımız geçen yıl sonu itibariyle ödenerek, 2002'de sürdürülen 1500 kişinin ücretsiz izin uygulaması sonlandırılmıştır. Yabancı firma ve bankalara olan borçlarımızın yapılandırılması görüşmelerine başlamış bulunmaktayız, kütük ihracına yönelik gelişmelerin ise devamlı olması beklenmekte. Fabrikamız, 2001'den itibaren yurtiçi ve yurtdışından herhangi kredi kullanmamıştır. Türkiye Kalkınma Bankası raporunda öngörülen yönetim ve faaliyet hedefleri yerine getirilmiş, borçlarımızın yapılandırılması ile işletme yatırım kredisinin şirketimize tahsisi çalışmaları sürdürülmektedir.'' 
     
     ''ÜRETİMLER'' 
     Genel Müdür Kılavuz, KARDEMİR'in 2002 yılı programını 1 milyon ton çelik, 660 bin ton kütük, 285 bin ton yuvarlak demir ve 132 bin 500 ton diğer hadde mamulu üretecek şekilde yaptığına dikkati çekerek, şöyle devam etti 
     ''Ancak üretimlerimizden çelik 605 bin 234 ton, kütük 5 bin 637 ton, yuvarlak demir 179 bin 572 ton ve diğer hadde mamulü de 22 bin 421 ton seviyesinde gerçekleşti. Bu yılın 3 ayında ise 200 bin ton çelik, 166 bin ton kütük, 80 bin ton yuvarlak demir ve 15 bin ton diğer hadde mamulü üretildi. Geçen yıl ortalama çelik üretimi aylık 50 bin ton üzerinde gerçekleşirken, bu yılın 3 ayında ise aylık 68 bin ton seviyelerinde oldu. Satış fiyatlarımız sınai maliyetlerimiz üzerinde, ticari maliyetlerimizin ise altında seyretmektedir. Ayrıca şirketimiz için acil önem arz eden kok bataryalarının sıcak tamiri, yüksek fırınların revartmanı, yeni bir soğutma kulesi inşaatı ve mevcut kireç fabrikasının modernizasyon çalışmalarına başlanmıştır. Fakat bu yatırımları gerçekleştirebilmemiz, hükümetimizin KARDEMİR Kararnamesi kapsamında öngördüğü yatırım kredisini ivedilikle fabrikaya tahsis etmesi gerekmektedir.'' 
     
     ''TÜRKİYE'NİN ÇELİK ÜRETİMİ'' 
     Türkiye'nin çelik mamulü üretimi kapasitesinin yıllık 20 milyon 766 bin ton olduğunu, 2002'de de 2 milyar 200 milyon dolar çelik ihracatına karşın 1 milyar 300 milyon dolar ithalatın gerçekleştiğini ifade eden Kılavuz, ''ülkemizdeki demir-çelik tesislerinde 30 binin üzerinde çalışan mevcut, geçen yıl 16 milyon 472 bin ton çelik üretimiyle de dünyada 13. sıraya yükselmiştir. Türkiye'de yüzde 86 olan uzun ürün oranı çok yüksek seviyede seyretmekte, bu da çelik üretim planlamasının yanlış yönlendirdiğini göstermektedir. Dezavantajlarımız arasında da pahalı hammadde kullanılması, tesis kapasitesinin günün şartlarına göre küçük kalması ve yönetimin sürekli değişmesi yer almaktadır'' diye konuştu. 
     Genel kurulda, fabrikanın kar-zarar miktarları ile yeni atamalar oybirliğiyle onaylandı. 
     





</TEXT>
</DOC>
