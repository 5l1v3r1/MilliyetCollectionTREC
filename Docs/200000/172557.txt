<DOC>
<DOCNO> 172557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko23.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Intercontinental'den Türkiye'ye 2 otel daha... 
</HEADLINE>
<TEXT>

     Uluslararası oteller zinciri The Intercontinental Hotels Group, İstanbul'daki 4. otelleri Holiday Inn İstanbul City'i ''franchise'' sistemi ile hizmete soktu. 
     Grup, Bursa ve İzmir'de açacağı yeni otellerle Türkiye'deki otel sayısını 6'ya çıkaracak. 
     The Intercontinental Hotels Group bünyesinde yer alan Holiday Inn İstanbul City, Topkapı'daki eski ''Olcay Otel''in yeniden düzenlenmesiyle hizmete girdi. 
     Otelin açılışı dolayısıyla düzenlenen toplantıda konuşan Holiday Inn İstanbul City Genel Müdürü Musa Olcay, Olcay Otel ile 30 senelik otelcilik tecrübesinden sonra turizm sektörüne daha faydalı olabilmek amacıyla uluslararası bir otel zincirine katılmaya karar verdiklerini ve Holiday Inn zinciriyle anlaşma yaptıklarını söyledi. 
     Uluslararası otel zinciriyle ''franchise'' sistemi ile anlaşma yaptıklarını, otelin işletme ve yönetiminin kendilerinde olacağını dile getiren Olcay, anlaşma yaptıkları grubun özellikle güvenliğe ve hijyene önem verdiğini, bu alanlardaki kriterlerin sağlanıp sağlanmadığı konusunda yılda en az 2 kez denetimden geçeceklerini bildirdi. 
     En önemli unsurun zincir otellerin uyguladığı kalite standartlarını yakalayabilmek olduğunu belirten Olcay, bu nedenle firmanın istekleri doğrultusunda yatırımlarını gerçekleştirdiklerini anlattı. 
     Olcay, müşterilere güler yüzlü hizmet vererek İstanbul'u daha iyi tanıtmayı amaçladıklarını bildirdi. 
     Musa Olcay, bir soru üzerine, eski Olcay Otel'in neredeyse baştan aşağı yenilendiğini söyledi, ancak yatırım tutarı hakkında bilgi vermedi. 
     
     ZİNCİRİN TÜRKİYE'DEKİ OTEL SAYISI 6'YA ÇIKIYOR 
     Intercontinental Hotels Group Asya ve Avrupa Bölgesi Sorumlu Müdürü Mathias Mohr ise dünya çapındaki 3 bin 200 otel zincirine Holiday Inn İstanbul City'nin de katılmasından duyduğu memnuniyeti ifade ederek, ''İstanbul günden güne artan cazibesi, turistik hizmetlerdeki kalitesi, tarihsel ve kültürel değerleriyle önem kazanan metropol bir şehir oluyor'' dedi. 
     İstanbul'da, Holiday Inn, Crown Plaza İstanbul Ataköy ve Ceylan Intercontinental Taksim otellerinin kendi zincirlerine bağlı olduğunu anımsatan Mohr, bu otelin de kentin tarihi ve turistik bir bölgesinde hizmet vereceğini dile getirdi. 
     Mohr, Bursa'da bir Holiday Inn oteli ile 1 Ağustos'tan itibaren İzmir'de Crown Plaza otellerinin açılacağını, bu şekilde Türkiye'deki otel sayısını 6'ya çıkaracaklarını ifade ederek, ''Intercontinental Hotels Group sayesinde üye otellerin dünya çapındaki en büyük rezervasyon sistemine erişimi kendi uydu bağlantımız ile sağlanıyor. Yaklaşık 1 milyon seyahat acentesine ve internet kullanıcılarının üye otellerimize erişimleri bu sayede gerçekleşiyor'' diye konuştu. 
     
     İSTANBUL'UN MARKA OLMASI İÇİN ZAMANA İHTİYAÇ VAR 
     Mohr, İstanbul'un turizmde bir marka haline gelmesiyle ilgili bir soru üzerine de şehirleri başka şehirlerle karşılaştırmanın doğru olmadığını belirterek, ''İstanbul'un zamana ihtiyacı var'' dedi. 
     Toplantıya katılan Türkiye Otelciler Birliği TÜROB Başkanı Sinan Babila da Kültür ve Turizm Bakanlığı ile beraber uzun zamandır İstanbul'u bir marka yapmaya çalıştıklarını belirterek, bu yolda ilerleyebilmek için uluslararası otel zincirlerinin İstanbul'a yatırım yapmalarının önemini vurguladı. 
     İstanbul Turistik Otelciler ve İşletmeciler Birliği TUROB Başkanı Hüseyin Şahin de İstanbul'un tarihi ve kültürel yapısıyla dünyanın en önde gelen şehirlerinden biri olduğunu işaret ederek, kenti Roma, Londra ve Paris gibi turist çeken bir yer haline getirmek için İstanbul destinasyonunun mutlaka gerçekleştirilmesi gerektiğini söyledi. 
     Şahin, İstanbul'un değerini fark eden yabancı yatırımcıların yavaş yavaş gelmeye başladığını dile getirerek, başka uluslararası otel zincirlerinin de kente yatırım yapmalarını beklediklerini kaydetti. 
     Holiday Inn İstanbul City'de, 143 oda ve 5 suit ile 250 kişilik toplantı ve 450 kişilik balo salonları bulunuyor. 
     Business center, fitness center, kapalı yüzme havuzu ve saunanın da yer aldığı otelde, müşterileri rahat ettirmek için 5 çeşit yastık servisi sunuluyor. 
     
</TEXT>
</DOC>
