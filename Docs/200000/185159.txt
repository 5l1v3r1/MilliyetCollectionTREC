<DOC>
<DOCNO> 185159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Grip, öldürebilir 
</HEADLINE>
<TEXT>

     Sonbahar ve kış aylarında gribin, soğuk algınlığı ve nezleden daha ağır seyrettiği, alt hastalıklarla birlikte ortaya çıktığında ise öldürücü olabileceği bildirildi. 
     Erciyes Üniversitesi Tıp Fakültesi Hastanesi Göğüs Hastalıkları Ana Bilim Dalı öğretim üyesi Prof. Dr. Ramazan Demir, halk arasında soğuk algınlığı ve nezle ile karıştırılan gribin, daha ağır seyreden bir üst solunum yolu hastalığı olduğunu belirtti. 
     Sonbahar ve kış aylarında havaların soğuması ve toplu ortamlarda daha çok bulunulması nedeniyle grip vakalarının arttığına dikkati çeken Prof. Dr. Demir, şunları söyledi 
     ''Sonbahar ve kış aylarında soğuk havaya bağlı olarak ortaya çıkan üst solunum yolu hastalıkları, okulların da açılmasıyla insanların toplu olarak ortak mekanlarda daha fazla bulunmaları nedeniyle kolayca yayılabilmektedir. Üst solunum yolu hastalıklarından soğuk algınlığı ve nezle daha çok burun akıntısı ve hapşırık gibi belirtilerle ortaya çıkar. Gripte ise bunlara ilaveten eklem ağrıları, ateş ve halsizlik gibi belirtiler de görülür. 
     Grip, kanser, böbrek yetmezliği, kronik bronşit, karaciğer hastalıkları, kalp yetmezliği ve şeker gibi hastalıklarla birlikte ortaya çıktığında, bu hastalıkların tedavisini geciktirir ve zararlarını daha da artırır. Bu şekilde alt hastalıklarla birlikte ortaya çıkan grip, öldürücü olabilmektedir.'' 
     
     AŞILAR, KESİN KORUMA SAĞLAYAMAZ 

     Gripten korunmak için kullanılan aşıların, hastalığın daha hafif seyretmesini sağladığını ifade eden Prof. Dr. Demir, grip aşılarının kesin koruma sağlayamadığını bildirdi. 
     Grip aşılarının etkili olabilmeleri için sürekli yenilenmeleri gerektiğini belirten Prof. Dr. Demir, şunları kaydetti 
     ''Gribe yol açan virüsler sürekli değiştiği için, hastalığın özellikleri de sürekli değişmektedir. Gribe karşı geliştirilen aşılar da bu virüslerin özelliklerine göre hazırlanmaktadır. Bunun için aşıların, virüslerin özelliklerine göre sürekli yenilenmeleri gerekir. Hastalığın hafif seyretmesinde etkili olan aşılar, bu nedenle kesin koruma sağlayamazlar. Grip hastalığından korunmak için en güvenilir çözüm ise özellikle soğuk havalarda kalabalık ortamlarda bulunmamak ve grip olan kişilerden uzak durmaktır. Hastalığa yakalanan kişiler de ağrı kesici ve ateş düşürücü ilaçlar alarak, istirahat etmelidir.'' 
     
</TEXT>
</DOC>
