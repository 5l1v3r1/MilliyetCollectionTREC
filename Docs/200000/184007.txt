<DOC>
<DOCNO> 184007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/guncel/gun20.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İmamlar Birliği davası sanıklarına beraat...    Afganistan'da Taliban ve El Kaide örgütü lehine faaliyet gösterdikleri gerekçesiyle yargılanan, yasadışı Beyiat - El İmam İmamlar Birliği örgütünün sözde Türkiye ve İstanbul sorumlularının da aralarında bulunduğu 11 sanık, 3713 sayılı Terörle Mücadele Kanunu'nda yapılan değişiklik uyarınca beraat etti. İstanbul 4 No'lu DGM'deki duruşmaya, tutuksuz sanıklardan Necdet Sinan Kosifoğlu, Salim Özçilenk ve Erhan Uysal katıldı. Davanın diğer tutuksuz sanıkları ise duruşmaya gelmedi. 
   Esas hakkında görüşünü açıklayan DGM Cumhuriyet Savcısı, Terörle Mücadele Kanunu'ndaki terör tanımının değiştirildiğini belirterek, bu nedenle sanıkların beraatına karar verilmesini istedi. 
   Daha sonra davayı karara bağlayan mahkeme heyeti, tüm sanıkların beraatını kararlaştırdı. 
   
   Demirel, YÖK için hükümeti eleştirdi    9. Cumhurbaşkanı Süleyman Demirel, üniversitelerin altında kaldığı tazyiki üzüntüyle karşıladığını belirterek, "Üniversiteleri hizalandırmaya kalkmak, kafasını taş duvara vurmaktır. Benden söylemesi" dedi. 
   İstanbul Teknik Üniversitesi İTÜ Süleyman Demirel Kültür Merkezi'nde 2003 - 2004 Akademik Yılı açılışı nedeniyle düzenlenen törende konuşan Demirel, "Türkiye'yi geliştirecek olan insanları yetiştiren kadrolara el atıp ne yapacaksınız Ben siyasi rütbenin üstlerine çıktım. Siyasette uğraşacağım kimse yok. Bu büyük bir yanlıştır" diye konuştu. İTÜ Rektörü Prof. Dr. Sağlamer de, Demirel'e, üniversiteye katkılarından dolayı plaket sundu. 
   Öte yandan, Demirel, Isparta'da kendi adını taşıyan üniversitenin öğretim yılı açılışında yaptığı konuşmada da, hükümetin YÖK'le ilgili yapmak istediği değişiklikleri eleştirerek, "İktidar, çekişmeye gitme yerine uzlaşma aramalıdır. Üniversitelerin kırmızı bir çizgisi vardır. İktidarın her istediği olmaz" şeklinde konuştu. 
   
   
</TEXT>
</DOC>
