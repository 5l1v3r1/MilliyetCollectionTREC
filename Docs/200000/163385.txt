<DOC>
<DOCNO> 163385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/siyaset/siy01.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türbanın çözümünü AİHM'ye bırakmamalı' 
</HEADLINE>
<TEXT>

AİHM'nin Türk yargıcı Rıza Türmen, bu sözlerinin gerekçesini şöyle açıklıyor "AİHM, verilen kararın toplumsal ve siyasal sonuçlarını dikkate almaz..." 
     BELMA AKÇURA 

     Avrupa İnsan Hakları Mahkemesi'nin AİHM Türk yargıcı Rıza Türmen, "AİHM önüne gelen bireysel başvuruyu sözleşme açısından inceler ve karar verir. Karar o bireysel başvuru ile sınırlıdır. Bu kararın toplumsal ve siyasal sonuçlarını dikkate almaz" görüşünde... Türmen, türban sorunu ve türban davalarıyla ilgili sorularımızı şöyle yanıtladı 
     
AİHM'e bugüne kadar kaç türban davası geldi 
     Strasbourg organlarının türban ile ilgili üç kararı var. Bunlardan ikisi 1998'de kaldırılan Avrupa İnsan Hakları Komisyonu'nun 1993 yılında verilen Karaduman ve Bulut kararları. Bu kararlar diploma almak için çektirilen fotoğraflarla ilgili. Üniversite yönetimi başörtülü fotoğrafları kabul etmiyor ve fotoğrafların başı açık olmasını istiyor. Halen AİHM'nin önünde Tekin ve Şahin - Türkiye dosyaları var. Bu davalar henüz karara bağlanmadı. 
     
Karaduman ve Bulut davalarından nasıl bir karar çıktı 
     Komisyon Bulut ve Karaduman'ın başvurularını reddetti. Bunu yaparken şu gerekçelerden hareket etti Yüksek öğrenimini laik bir üniversitede yapmayı seçen öğrenci, üniversitenin kurallarını kabul etmiş sayılır. Bu düzenlemeler farklı inanışlardaki öğrencilerin birlikte öğrenim görmelerini sağlamak amacıyla öğrencilerin dinsel inançlarını açığa vurma özgürlüklerine sınırlamalar getirebilir. İkincisi dinsel simgelerin herhangi bir yer ve biçim sınırlaması olmaksızın sergilenmesi, sözü geçen dini uygulamayan ya da başka bir dine mensup öğrenciler üzerinde baskı oluşturabilir. Üçüncüsü laik üniversiteler öğrencilerin kılık kıyafetlerine ilişkin sınırlamalar koyarken köktendinci akımların yüksek öğretimde kamu düzenini bozmamalarına dikkat gösterebilirler. 
     
2001 yılında da Dahlab kararı gündeme geldi... 
     İsviçre'ye karşı açılan bu davada Dahlab bir ilkokul öğretmeni. Başörtülü ders vermesi okul yönetimi tarafından yasaklanmıştır. Dahlab'ın itirazları Cenevre Kantonu Devlet Konseyi ve Federal Mahkeme tarafından reddedildi. AİHM, başvuruyu kabul edilemez buldu. Çünkü İsviçre Federal Mahkemesi'nin "devlet eğitiminin tarafsızlığının sağlanmasının, dinsel inancını açığa vurma özgürlüğüne kıyasla daha ağır bastığı" yolundaki görüşü AİHM tarafından da kabul ediliyor. 
     
AİHM hangi durumlarda farklı karar verebilir 
     AİHM kararlarında istikrar sağlamak amacıyla önceki kararlarda belirttiği ilkelere sadık kalır. Ancak her dava kendine göre özellikler taşır. Karar verirken bunları gözönünde bulundurur. Dolayısıyla önceki kararlarda yer alan ilkelerin görülmekte olan bir davada ne ölçüde uygulama alanı bulacağı ayrı bir inceleme konusudur. 
     
Özellikle üniversiteli türbanlıların AİHM'ye sayısız başvurusu var. Sizce Türkiye türbanla ilgili sorunları nasıl aşar 
     Türban konusunda çözüm üretmek alanım dışında. Ancak türban gibi Türk toplumu için önem taşıyan bir konunun çözümü AİHM'ye bırakılmamalı. 
     

</TEXT>
</DOC>
