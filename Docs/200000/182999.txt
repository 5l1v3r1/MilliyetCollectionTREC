<DOC>
<DOCNO> 182999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur28.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent hakkında PKK'ya yardım iddiasıyla soruşturma 
</HEADLINE>
<TEXT>

     Ankara DGM Başsavcılığı, terör örgütünün Almanya'da düzenlediği konsere katılan sanatçılar Haluk Levent ve Musa Eroğlu ile DEHAP Genel Başkanı Tuncer Bakırhan'ın da aralarında bulunduğu 15 kişi hakkında soruşturma başlattı. 
     Edinilen bilgiye göre, Ankara DGM savcısı Cengiz Köksal, Almanya'nın Gelsenkirchen kentinde geçtiğimiz günlerde düzenlenen bir konserin terör örgütü tarafından organize edilmesi ve örgüt propagandası yapılması nedeniyle soruşturma açtı. 
     Savcı Köksal, konserde sahne alan sanatçılar Levent ve Eroğlu'nun yanı sıra organizasyona katılan DEHAP Genel Başkanı Tuncer Bakırhan, Özgür Toplum Partisi Genel Başkanı Ahmet Turan Demir'in de aralarında bulunduğu 15 kişi hakkındaki soruşturmayı, ''yasadışı silahlı örgüte yardım ve yataklık'' suçundan yürütüyor. 
     Savcı Köksal'a, konsere ilişkin görüntülerin bulunduğu bant kayıtlarının geldiği öğrenildi. 
     
</TEXT>
</DOC>
