<DOC>
<DOCNO> 198723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/ekonomi/eko05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginlerin gözü 'kırmızı şeytanlar'da 
</HEADLINE>
<TEXT>

   Dünyanın ikinci zengin kulübü olan Manchester United'ı almak için aralarında Harley Davidson'ın sahibinin de bulunduğu beş aday çekişiyor 
      EKONOMİ SERVİSİ 
   
   Dünya zenginleri, 'kırmızı şeytanlar' lakaplı, İngiltere Premier Ligi'nin en güçlü takımlarından Manchester United'ı almak için sıraya girdi. 232 milyon dolarlık geliri ile dünyanın ikinci zengin futbol kulübü unvanına sahip olan kulübün hisselerine talip olanlar arasında ABD'li futbol kulübü sahiplerinden medya devlerine kadar birçok zengin aday bulunuyor. 
   Adaylardan bazıları açık bazıları ise başka şirketler aracılığıyla teklif vererek kulübü satın almak istiyor. Son birkaç aydır İngiliz basınında yer alan bazı haberlerde, kulübün Amerikalı bir zengine devrebilebileceği yazılıyor. Cuma günü de kulübün yüzde 6 hissesinin 30 milyon dolara satıldığı haberleri yayınlandı, ancak alıcının ismi gizli tutuldu. Bu haberler kulübü daha çekici hale getirerek hisselerinin dünya borsalarında son üç yılın en yüksek seviyesine çıkmasına neden oldu. 
   Adaylar arasında yarış atı sahibi zenginlerin çoğunlukta olması dikkat çekti. Yarış atları bulunan İrlandalı zenginlerden JP McManus ve John Magnier'in kulüpte yüzde 23 hissesi bulunuyor. Bu ikilinin hisse oranını artırarak kulübe talip olacakları belirtiliyor. 
   Kulüpte yüzde 8.94 hisse sahibi olan Harley Davidson ve ABD'li futbol takımı Tampa Bay Buccaneers'ın patronu Floridalı milyoner Malcolm Glazer de en güçlü adaylar arasında gösteriliyor. Glazer'in hisselerini yüzde 15'e çıkaracağı belirtiliyor. İngiliz Financial Times gazetesi en güçlü adaylardan Glazer'ın kulüp Başkanı David Gill ile cuma günü buluştuğunu yazdı. Alman Commerzbank'ın Londra Genel Müdürü Mehmet Dalman'ın da kulübe teklif getirenler arasında olduğu belirtildi. 
   
   Big Brother da peşinde 
   Kulübün güçlü adaylarından biri de Big Brother Biri bizi gözetliyor yarışmalarının yaratıcısı ve prodüksiyon şirketinin sahibi olan John de Mol. 
   Üç yıl önce prodüksiyon şirketi Endemol'ü İspanyol Telefonica'ya satarak bir gecede zengin olan De Mol, Manchester United'da yüzde 4.1 hisse sahibi. De Mol'ün başka bir şirket aracılığıyla kulübe talip olacağı söyleniyor. 
   
   
</TEXT>
</DOC>
