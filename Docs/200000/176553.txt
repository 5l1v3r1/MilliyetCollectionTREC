<DOC>
<DOCNO> 176553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur15.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık lamba ve müzikli hırsızı evden uzaklaştırın... 
</HEADLINE>
<TEXT>

     Edirne Emniyet Müdürlüğü, vatandaşları hırsızlık olaylarından korumak amacıyla, apartmanların girişine uyarıcı ve ilginç öneriler içeren doküman astı. 
     ''Ev Hırsızlıklarında Dikkat Edilmesi Gereken Hususlar'' başlığı altında sıralanan önerilerde, evden çıkmadan önce kapı ve pencerelerin kilitli olup olmadığının kontrol edilmesi istendi. Hırsızların çok uğraşacakları bir yere girmek istemeyecekleri ifade edilen dokümanda, şunlar kaydedildi 
     ''Hırsız kapalı pencereleri tercih etmez. Çünkü pencere kırmak dikkat çekicidir. Şifreli olan kapıları da sevmezler. Özellikle evlerin birinci ve ikinci katlarını tercih ederler. Kapı eşiğine bırakılan bir çift ayakkabı ya da evinizden ayrıldığınızda radyonun açık kalması, hırsızın girişimde bulunmasını engelliyor. Evinize gelen seyyar satıcı, dilenci, falcı, bohçacı, temizlikçi veya çeşitli bahanelerle içeri girmek isteyenleri, eve almayınız. Hırsızlar gireceği evlere ilk önce ziline basarak, içeride birilerinin olup olmadığını kontrol eder. Kimse yoksa eve girer.'' Dokümanda, evin etrafında dolaşan ve apartmanda daire zillerini çalan yabancı şüphelilerin 155 Polis İmdat telefonuna bildirilmesi ve hırsızlık meydana geldiğinde de görevliler gelinceye kadar hiçbir yere dokunulmaması istendi. 
     
</TEXT>
</DOC>
