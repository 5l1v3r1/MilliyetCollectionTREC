<DOC>
<DOCNO> 181170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/spo04.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer'e kelepçe 
</HEADLINE>
<TEXT>

   Trabzonspor'da camianın tam desteğini alan Özkan Sümer başkanlığa mecbur bırakılmaya çalışılıyor. Baskılar artıyor, evi dolup, taşıyor 
      
   Seferberlik zamanı 
   BORDO - Mavili kulüpte Özkan Sümer'i istifa kararından döndürmek için başlayan seferberlik tüm hızıyla sürüyor. Divan Kurulu Başkan Nizamettin Algan'ın, Sümer'i ikna etmek için eski başkanlar, yöneticiler, sivil toplum örgütleri ve önemli işadamlarını bir araya getirmeyi planladığı bildirildi. Sümer'in vereceği kararı bekleyen yönetim kurulu ise, olağanüstü kongre kararı almakta zorlanıyor. 
   
   Konsensüs önerisi 
   ÖZKAN Sümer'in Maçka'daki evi, kendisine "dön" çağrısı yapanlarla adeta dolup taşıyor. Genç takım, Gümüşhane maçı öncesi Sümer'i ziyaret ederek, "bizi bırakma" mesajını verdi. Disiplin, denetleme, sicil kurulları ile eski ve yeni yöneticiler de kendisiyle bir araya gelip, baskı kurdular. Eski Basın Sözcüsü Mehmet Ongan, "Dönmesi için bir konsensüs oluşturulması gerek" diye konuştu. 
   
   Anlamlı bağış 
   TEKNİK Direktör Samet Aybaba'nın, geçen yıl kazandıkları 30 milyar liralık Türkiye Kupası priminin tümünü doğduğu yer olan Osmaniye'de yapımı süren bir ilköğretim okuluna bağışlayacağı öğrenildi. Okula da Aybaba'nın babasının adının verileceği bildirildi. Aybaba, "Gücü olan herkesin özellikle bu alanlara yatırım yapması gerekir" dedi. 
   TRABZON, Ç.Rize maçı için dün yeniden topbaşı yaptı. Ligin ilk iki haftasındaki hatalı gollerden sonra satılması gündeme gelen Petkoviç'in ardından kaleyi devralan Hasan Sönmez'in de beklenen performansı gösterememesi tedirginlik yaratıyor. Kaleci Antrenörü Alper Boğuşlu, lige verilen arada Petkoviç, Hasan, Tolga ve Osman ile özel ilgilendi. 
   
   
</TEXT>
</DOC>
