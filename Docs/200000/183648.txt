<DOC>
<DOCNO> 183648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko01.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisinde yürütmeyi durdurma 
</HEADLINE>
<TEXT>

   ATO Başkanı Aygün'ün açtığı davada ek motorlu taşıtlar vergisinin yürürlüğünün durdurulması kararlaştırıldı. Aygün'ün "şahsi dava"sı emsal olabilecek 
      ANKARA Milliyet 
   
   Ankara Ticaret Odası ATO Başkanı Sinan Aygün'ün ek motorlu taşıtlar vergisinin Anayasa'ya aykırı olduğu gerekçesiyle Ankara 4. Vergi Mahkemesi'ne açtığı davada "yürütmeyi durdurma" kararı verildi. 
   Kararda, iddiaların İdari Yargılama Usulü Kanunu'nun 27 2. maddesi uyarınca yürütmenin durdurulmasını gerektirecek nitelikte görüldüğü belirtilerek, "Teminat aranmaksızın yürütmenin dava sonuçlanıncaya kadar durdurulmasına karar verildi" denildi. 
   Aygün, yaptığı yazılı açıklamada, hakimin "telafisi imkansız zararların doğması ve hukuka aykırılık şartlarının birlikte gerçekleşmesi" durumunu sabit görerek ek vergilerin yürürlüğünü durdurma kararı verdiğini belirtti. Aygün, hakimin bu kararı verirken de ne dava sonucunu ne de Anayasa Mahkemesi kararını beklediğini ifade etti. 
   Hakimin hukuka aykırılığı tescil ederek Anayasa'ya aykırılık iddiasının yerinde olduğu yönünde bir kanıt ortaya koyduğuna işaret eden Aygün, "Bu karar, ek vergilerin iptali yönünde güçlü bir işarettir, şimdi top üst mahkemededir" dedi. 
   
   'Parayı almayacağım' 
   Aygün, şöyle devam etti 
   "Dava açan her vatandaşın ödediği ek vergileri geri alması için bu karar mesnet dayanak teşkil edecektir. Kişisel olarak açtığım davada, ihtirazi kayıtla ödemiş olduğum ek motorlu taşıtlar vergisini iade olarak alma hakkım doğmuştur. Ancak bu parayı geri almayacağım. Dava açmaktaki amacım, hükümetlerin ek vergi gibi haksız yollara başvurmamalarıdır." 
   
   Taksidi yatırıp dava açılabilir    1- Ekim ayındaki ikinci ve son taksit yatırılacak mı 
   - Evet. Ek verginin Anayasa'ya aykırı olduğu yönündeki dava, Sinan Aygün tarafından yasal zorunluluk nedeniyle "şahsi dava" olarak açıldı. Bu nedenle Ankara 4. Vergi Mahkemesi'nin verdiği karar Sinan Aygün açısından yürütmeyi durdurmayı içeriyor. Bütün ek vergi mükelleflerine yönelik bir karar verilmedi. 
   
   2- Karar, Anayasa'ya aykırılık anlamına mı geliyor 
   - Dava henüz sonuçlanmadı. Yürütmeyi durdurma kararı da dava sonuçlanıncaya kadar verildi. Anayasa'ya aykırılık konusunda henüz bir mahkeme kararı yok. 
   
   3- Davanın bundan sonraki seyri ne olacak 
   - Yürütmeyi durdurma kararındaki "telafisi imkansız zararların doğması ve hukuka aykırılık şartlarının birlikte gerçekleşmesi" cümlesi, Anayasa'ya aykırılık kararı verileceği beklentisine neden oldu. 
   
   4- Mahkeme bundan sonra ne yapacak 
   - Mahkeme, Anayasa'ya aykırılık kararı verdiği takdirde dava, Anayasa Mahkemesi'ne taşınacak. Son sözü Anayasa Mahkemesi söyleyecek. 
   
   5- Maliye Bakanlığı bu konuda ne yapabilir 
   - Yürütmeyi durdurmanın iptalini isteyebilir. Karar verileli dört gün oldu. Cuma akşamına kadar da bu yönde bir başvuru yapılmadı. 
   
   6- Bu kararın sokaktaki vatandaşa getirisi nedir 
   - Karar, açılan ve açılacak benzeri davalar için emsal oluşturdu. 
   
   7- Diğer mükellefler ne yapabilir 
   - Öncelikle verginin yatırılması gerekiyor. Yatırma belgesine de de ihtirazi kayıt düşerek dava açma hakkının saklı olduğunun belirtilmesinde yarar var. 
   
   8- Toplu dava açılabilir mi 
   - Aygün'ün örneğinde olduğu gibi yasal zorunluluk nedeniyle dava, şahsi olarak açılabiliyor. 
   
   9- Vergi ödenecekse yürütmeyi durdurmanın ne anlamı var 
   - Ödenilen verginin iade edilmesinin yolu açılıyor. 
   
   10- Yürürlüğü durdurulan yasa hangisi 
   - Anayasa Mahkemesi, ek motorlu taşıtlar vergisine ilişkin ilk düzenlemeyi 11 Nisan 2003'ten sonra taşıt alanlar vergi ödemeyeceği için "eşitlik" ilkesine aykırı bularak iptal etmişti. Hükümet, ek vergiyi 2003 yılında otomobil alan herkese yayarak yeni yasayı çıkardı. Yürürlüğü durdurulan hüküm bu yasada yer alıyordu. 
   
   
</TEXT>
</DOC>
