<DOC>
<DOCNO> 159468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko08.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğin büyük nakliye uçağı A400M... 
</HEADLINE>
<TEXT>

     Türk sanayiinin, Avrupa Havacılık Sanayiine entegrasyonu yönünde atılan en önemli adımı oluşturan geleceğin büyük nakliye uçağı A400m projesine ilişkin ilk sözleşme, dün Almanya'nın Bonn kentinde imzalandı. 
     Tusaş Havacılık ve Uzay Sanayii A.Ş'den TAI yapılan açıklamaya göre, Almanya, Belçika, Fransa, İngiltere, İspanya, Lüksemburg ve Türkiye'nin kurucu müşteri ülke olarak katıldığı proje çerçevesinde, 180 adet A400M uçağı üretilecek. 
     Program uyarınca ilk uçuş 2008, ilk teslimat ise 2009 yılında gerçekleşecek. 
     TAI'nin, tasarım, geliştirme, üretim ve satış sonrası destek süreçlerinin tümünde yer alacağı uluslararası ilk proje olan A400M projesi çerçevesinde, TAI'nin üstlendiği iş paketleri ile gerçekleştirilecek ihracat karşılığında, 1 Milyar euro'nun geri dönecek olmasının da büyük önem arzettiği bildirildi. 
     A400M projesi ile TAI'nin, teknolojik birikim, katma değer, istihdam ve ihracat potansiyeli bakımından Türkiye ve havacılık sanayiine önemli bir katkı sağlayacağı kaydedildi. 
     
</TEXT>
</DOC>
