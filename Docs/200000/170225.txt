<DOC>
<DOCNO> 170225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko28.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmeğe Ağustos'tan sonra zam geliyor.. 
</HEADLINE>
<TEXT>

     Türkiye Fırıncılar Federasyonu Başkanı Halil İbrahim Balcı, vatandaşa verdikleri söz gereği ekmek fiyatlarına Ağustos sonuna kadar zam yapmayacaklarını belirterek, Ağustos'tan sonra da zammı yüzde 20'nin altında tutmaya çalıştıklarını söyledi. 
     Toprak Mahsülleri Ofisi'nde düzenlenen sektör toplantısının ardından basın mensuplarına açıklama yapan Balcı, hububat fiyatlarının düşük açıklandığı yolundaki eleştirilere karşın bugün fiyatların 380-400 bin lira arasında seyrettiğini hatırlattı. 
     Maliyetlerdeki artış nedeni ile Ağustos'tan sonra ekmeğe zam yapmamalarının mümkün olmadığını belirten Balcı, ekmeğin içindeki maliyet unsurlarının düşürülmesi yönünde hükümetin tedbir almasını istedi. Bu amaçla Toprak Mahsülleri Ofisi'nin devreye sokulmasını öneren Balcı, Maliye Bakanlığı ile de mayadaki KDV'nin yüzde 18'den yüzde 1'e indirilmesi için görüştüklerini kaydetti. 
     Ocak ayında un fiyatlarındaki artışı dengelemek amacıyla TMO'ya ithalat yetkilisi verildiğini hatırlatan Balcı, gerekirse bu konunun tekrar gündeme getirilebileceğini de vurguladı. 
     Balcı, ekmekte dağıtım ağının iyileştirilmesi konusunda da Federasyon olarak çalışma yaptıklarını belirtirken, ''Ekmeği kaldırımda satılmaktan kurtaracağız. Satış yerleri için belki ruhsat alınacak. Bu konuda çalışıyoruz'' dedi. 
     
</TEXT>
</DOC>
