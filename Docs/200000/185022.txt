<DOC>
<DOCNO> 185022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/eko01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Hortumu kazıyacağız, bu işi başaracağız, çare yok' 
</HEADLINE>
<TEXT>

   Başbakan Erdoğan, "Bugüne kadar devleti hortumlayanların hortumlarını tek tek kesecek ve kazıyacağız. Ya bu işi başaracağız ya bu işi başaracağız. Başka çaremiz yok" dedi 
      EKONOMİ SERVİSİ 
   
   Başbakan Recep Tayyip Erdoğan, bugüne kadar devleti hortumlayanların hortumlarının tek tek kesileceğini ve kazınacağını söyledi. Erdoğan, "Ya bu işi başaracağız ya bu işi başaracağız. Başka çaremiz yok" dedi. 
   Başbakan Erdoğan dün İstanbul'da önce Türkiye İhracatçılar Meclisi'nin TİM Bilişim AŞ. isimli e - ticaret portalının açılışına, daha sonra da Eroğlu Şirketler Grubu'nun Çorlu'da yaptırdığı denim konfeksiyon tesisi ile Trakya Serbest Bölgedeki fabrikaların ve Çerkezköy'de Coca - Cola fabrikasının açılışına katıldı. 
   
   'Feryad ediyorlar' 
   Buralarda yaptığı konuşmada gündemdeki konulara değinen Erdoğan, batık banka patronlarına çattı. Erdoğan şöyle dedi 
   "Önce kamu, sonra da özel kişiler kendini düzeltmeli. Türkiye eğer bu israfı aktif kapasite haline dönüştürürse, tarihi sıçramasını da yapar. Bugüne kadar bu devleti hortumlayanları biliyorsunuz değil mi Biliniz ki artık bu hortumlar tek tek kesilecek ve kazınacak. Bu adımları da atacağız. Merak edebilirsiniz, bu hortumcular bir tane mi Bunların sayıları çok fazla. Ama bu mesafeleri alabilmek, neticeyi tam alabilmek için gücü belli bir yerde birleştirmemiz gerekiyor. Kusura bakmayın, her yer yozlaşmış. Siyasetiyle, bürokratıyla, bürokrasisiyle. El ele dayanışma içinde bu işi bugün kadar getirdiler. Hala böyle gidiyor. Birden ufak bir çıkış yaptığınız zaman, eğer birilerinin feryadı varsa, muhakkak bunun ardında bir menfaat olayı var. Bunun için feryad ediyorlar. Ama biz bunlara tahammül edemeyiz. Ya bu işi başaracağız, ya bu işi başaracağız. Başka çaremiz yok." 
   
   'Boşuna uğraşmayın, atı alan Üsküdar'ı geçti'    Erdoğan, Avrupa Serbest Bölgesi'ndeki 10 yeni fabrikanın açılış töreninde yaptığı konuşmada, serbest bölgedeki müteşebbisler için her türlü yasayı çıkaracakları sözünü verdi. Erdoğan sözlerine şöyle devam etti 
   "Anayasayı değiştirme yetkisi verilirse demokrasi zaafa uğrar diyenler var. Anayasayı değiştirme gücünü veren milletse ona saygı duymak durumundayız. Çünkü egemenlik kayıtsız şartsız milletindir. Boşuna uğraşmayın Milletle uğraşılmaz. En büyük güç millettir. Türkiye'de güven ve istikrarı sağladık. Koşuyoruz ve hatta sıçrıyoruz. Atı alan Üsküdar'ı geçti. Türkiye yeniden roketlendi. Bir sıçramaya içindeyiz. Biz 15 bin km'lik yol dedik, bizi alaya aldılar, alsınlar, bizim uygulamamızın ulaştığı yere onların hayalleri dahi ulaşamıyor. Muhalefet sürekli köstek oluyor. Bir mum da siz yakın." 
   
   'Taş üstüne taş koyanın adı bizi ilgilendirmiyor'    Oğlu Cola Turka'nın İstanbul Anadolu Yakası dağıtımcısı olan ve kendisi de Cola Turka'nın üreticisi Ülker'in reklamını yapmakla eleştirilen Başbakan Tayyip Erdoğan, dün de Cola Cola İçecek AŞ'nin Çorlu Fabrikası'nın yeni üretim hatları açılış törenine katıldı. Erdoğan, "Her zaman bir ifadem var ülkemde kim taş üstüne taş koyarsa başımız gözümüz üstünde yeri var. Bunun adı sanı bizi hiç ilgilendirmiyor. Yeter ki ülkemde taş üstüne taş koysun. Yatırım yapmak isteyenlere benim ayrıca iltifat etmem lazım. Yani diş kirası vermem lazım. Niye Biz misafirperver bir milletiz. Bunu başaracağız, bunun gayreti içindeyiz" dedi. 
   
   'Evlere lap - top verirsek YÖK bizi kıskanır'    Başbakan Erdoğan, Türkiye İhracatçılar Meclisi Ticaret Noktası Bilişim Hizmetleri AŞ'nin açılışında yaptığı konuşmada, Yüksek Öğretim Kurum'na da YÖK atıfta bulundu. Erdoğan, "Üniversitelerde müracaat eden 10 öğrenciden 9'u açıkta kalıyor. Bunlara lap top versek her ev bir derslik olur, bu iş çözülür. Şimdi YÖK'ü konuşuyoruz ya, şöyledir böyledir diye. Ama bunu da kıskanırlar ha, bunu da konuştuğunuz an biraz üzerine gittiğiniz zaman acaba altımızdan birşeyler kayıyor mu, bunu konuşmaya başlarlar" dedi. 
   
   'Sabit kur isteyenler var, buna gücümüz yok'    Colins Jeans'in açılışında Başbakan'a eşlik eden TİM Başkanı Oğuz Satıcı, törende yaptığı konuşmada "Faiz belası nefesimizi kesti. Merkez Bankası MB Başkanı bizi faize feda etti" dedi. Başbakan Erdoğan ise MB'yi savundu. Erdoğan, "Zaman zaman bizi sıkıntıya sokacak şeyler isteniyor. Örneğin kuru sabitleyelim gibi. Kuru sabitleyecek konumda değiliz. O gücümüz yok. Olsa yaparız. Türkiye'nin kaldıramayacağı şeyler isteniyor. Bize çözümle gelin diyoruz" dedi. 
   
   Doğan Holding'in organik tarım tesislerini açacak    Başbakan Erdoğan, bugün de Doğan Holding'in yatırımı olan Kelkit Organik Süt Sığırcılığı İşletmesi ile Kelkit Aydın Doğan Meslek Yüksekokulu'nun açılış törenine katılacak. 
   Kelkit Organik Süt Sığırcılığı İşletmesi, 30 milyon dolarlık bir 'organik hayvancılık' yatırımı. 2002 yılı Temmuz ayında başlayan yatırımın ilk aşamasında, 2003 yılında 600 hayvan kapasiteli 'süt sığırı' ve 500 hayvan kapasiteli besi sığırı işletmeleri devreye girecek. 
   
   
</TEXT>
</DOC>
