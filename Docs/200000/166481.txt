<DOC>
<DOCNO> 166481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/dunya/adun.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askeri gelsin' 
</HEADLINE>
<TEXT>

ABD ordusunun kayıpları her gün artarken, ülkenin önde gelen senatörleri, Türkiye dahil birçok ülkenin Irak'a kuvvet göndermesini talep ediyor 
     YASEMİN ÇONGAR Washington 

     Irak'ta çatışmaların ve Baas rejimine sadık grupların saldırılarının kesilmemesi, bölgede her geçen gün yeni bir kayıp veren ABD'deki önde gelen Kongre üyelerini, "uluslararası bir kuvvetin hızla oluşturulması" çağrısına yöneltti. Cumhuriyetçi ve Demokratik Parti'ye mensup birçok senatör hafta sonunda yaptıkları açıklamalarda, Türkiye, Fransa ve Almanya gibi Irak Savaşı'nda ABD ile tam bir işbirliği yapmayan NATO ülkeleri dahil bütün müttefiklerin, Irak'taki güvenlik sorununun çözümü için devreye sokulmasını istedi. 
     
     'İşgalci olmadığımızı gösterelim' 
     Senato Dış İlişkiler Komitesi'nin en kıdemli Demokrat üyesi olan Senatör Joseph Biden, "Irak'ta, sokak köşelerinde oturan, dikilen ve Fransız, Alman, Türk kokartları taşıyan askerler görmek istiyorum. Irak halkına bizim işgalci olmadığımızı anlatabilmenin bir yolu da bu. Uluslararası topluluğun 'kurtarıcı' olarak orada görev yaptığını göstermek" dedi. 
     NATO Genel Sekreteri Lord Robertson'ın kendisine, İttifak'ın Irak'a çok sayıda asker göndermeye hazır olduğunu anlattığını da açıklayan Biden, Bush yönetiminden, Irak Savaşı'nda kendisine yardımcı olmayan ülkeleri, şimdi işin dışında bırakma eğiliminden kendisini kurtarmasını istedi. 
     
     'Bütün dünyayı devreye sokalım' 
     Senato'nun Çoğunluk lideri Cumhuriyetçi Bill Frist de, çokuluslu kuvvet çağrısına katılarak, "Bütün dünyayı devreye sokmalıyız, çünkü burada sadece ABD'nin, hatta sadece Irak'ın özgürlüğü söz konusu değil, dünyanın her yerindeki insanların özgürlüğü söz konusu" diye konuştu. 
     
     

</TEXT>
</DOC>
