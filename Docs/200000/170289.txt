<DOC>
<DOCNO> 170289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur30.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener, müzik listelerinde Jennifer Lopez'i geçti 
</HEADLINE>
<TEXT>

     48. Eurovision Şarkı Yarışması'nda birinciliği kazandığı ''Every Way That I Can'' şarkısıyla Avrupa'da önemli çıkış yakalayan Sertab Erener'in, Almanya, İsveç, İsviçre, Yunanistan, Avusturya, Hollanda ve Belçika pop müzik listelerinde haftalardır Ricky Martin ve Jennifer Lopez'in önünde yer aldığı bildirildi. 
     Erener'in, İsveç ve Yunanistan listelerinde ise birinci sırada bulunduğu kaydedildi. 
     
     HOLLYWOOD İÇİN SÖYLEDİ... 

     ''Every Way That I Can'' adlı parçasıyla Eurovision birinciliğini Türkiye'ye kazandırarak tarihi başarı elde eden Sertab Erener, Hollywood için şarkı söyledi. 
     A.A muhabirinin Sony Music Türkiye temsilciliğinden aldığı bilgiye göre, Erener, dünyaca ünlü ABD'li protest şarkıcı Bob Dylan'ın başrolünü oynadığı ''Masked Anonymous'' adlı filmin şarkılarından birini seslendirdi. 
     Penelope Cruz, Jeff Bridges ve Mickey Rourke gibi Hollywood yıldızlarının rol aldığı filmde, Bob Dylan'ın efsanevi şarkısı ''One More Cup Of Coffee'' Sertab Erener'in sesiyle izleyiciye ulaşacak. 
     Larry Charles'in yönettiği ''Masked Anonymous'' adlı filmde, Bob Dylan ''Jack Fate'' isimli rock efsanesini canlandırıyor. 
     ABD'de 24 Temmuz'da gösterime girecek filmin Türkiye'deki vizyon tarihi ise henüz belirlenmedi. 
     ''Masked Anonymous'' adlı filmin, 24 Temmuz'da tüm dünya ile aynı anda Türkiye'de de piyasaya çıkacak olan soundtrack albümünde 14 şarkı bulunuyor. 
     Albümdeki parçalar, Bob Dylan'ın onayıyla dünyanın dört bir yanından seçilen ünlü isimler tarafından seslendirildi. Sertab Erener de, ''One More Cup Of Coffee'' yorumuyla, Grateful Dead, Sophie Zelmani, Los Lobos, Shirley Ceasar gibi isimlerle aynı albümde yer aldı. 
     
</TEXT>
</DOC>
