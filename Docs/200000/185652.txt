<DOC>
<DOCNO> 185652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/eko09.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur rejimi değişmez 
</HEADLINE>
<TEXT>

   Merkez Bankası Başkanı Serdengeçti, kontrollü kura yönelinmesine ilişkin görüşlere yanıt verdi Gerek yok, Türkiye dalgalı kurun faydasını gördü 
   EKONOMİ SERVİSİ 
   
   Merkez Bankası Başkanı Süreyya Serdengeçti, dalgalı kur yerine daha kontrollü kur rejimine yönelinmesi gerektiğini öne süren görüşlere karşılık, "Kur rejiminin değişmesi söz konusu olamaz. Gerek de yoktur. Türkiye bu kur rejiminin faydasını görmüştür" dedi. 
   Serdengeçti, önceki gün yapılan ve dalgalı kur sisteminin tartışıldığı Ekonomik Sorunları Değerlendirme Kurulu toplantısı hakkında bilgi verdi. 
   Merkez Bankası'nın yaptığı müdahalenin dalgalı kur sistemiyle bağdaşmadığı yönündeki eleştirileri de yanıtlayan Serdengeçti, Reuters'a verdiği demeçte "Serbest dalgalı kur diye birşey olmaz. Başından beri de olmadı. Kaldı ki bu müdahaleler Merkez Bankası'nın işine de geliyor. Çünkü döviz rezervini güçlendiriyor" diye yanıt verdi. 
   
   Gerçekçi kur denendi başarısız oldu 
   Serdengeçti AA'ya verdiği demeçte ise bazı kesimlerce "gerçekçi kur" uygulamasının talep edildiğini hatırlatarak, "Bu, enflasyon kadar devalüasyon demek. Sistem, 1990'larda uygulandı. Ne enflasyon düştü, ne TL'nin değer kaybı engellenebildi, ne de ihracata beklenen destek sağlanabildi" dedi. 
   
   Enflasyon inmeden istihdam olmaz 
   Serdengeçti, ihracatçıların ve Devlet Bakanı Kürşad Tüzmen'in eleştirilerini de isim vermeden, "Enflasyonu yüzde 10'ların altına indiremezsek ne sürdürülebilir büyüme, ne de reel sektörün istihdam yaratması imk nı olur" diye yanıtladı. 
   
   Tüzmen Merkez sevimli olmalı 
   Tüzmen ise İran gezisi öncesi yaptığı açıklamada, aşırı değerlenme nedeniyle ortaya çıkan köpüğün alınması, Merkez Bankası'nın Türk ihracatçısı için daha sevimli bir kurum haline gelmesi gerektiğini söyledi. 
   
   Merkez iki müdahaleyle 2.2 milyar dolar çekti    Merkez Bankası'nın, 10 ve 25 Eylül'de kurdaki aşırı oynaklığı önlemek için yaptığı müdahalelerle piyasadan 2 milyar 146 milyon dolar çektiği açıklandı. Banka dün yaptığı açıklamada, mayıstan bu yana yapılan altı doğrudan müdahaleyle 4 milyar 229 milyon dolarlık döviz aldığını bildirdi. Eylüle kadar yapılan dört müdahalede 2 milyar 83 milyon dolarlık alım yapan Merkez eylüldeki iki ihaleyle 2.2 milyar dolar aldı. 6 Mayıs - 30 Eylül arasındaki programlı döviz ihaleleriyle ise 4 milyar 327 milyon dolarlık alım yapan Merkez Bankası bu dönemde piyasadan toplam 8 milyar 556 milyon dolar para çektiğini belirtti. 
   
   
</TEXT>
</DOC>
