<DOC>
<DOCNO> 193402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/spo02.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel birim devrede 
</HEADLINE>
<TEXT>

   Fenerbahçe iki hafta sonra oynanacak derbide Beşiktaş kafilesi ile taraftarına bir zarar gelmemesi için kendi oluşturacağı güvenlik ekibini de devreye sokacak 
      YUSUF KOBAL 

   
   Bizzat koruyacak 
   FENERBAHÇE Yönetimi, Beşiktaş ile oynayacağı derbide ultra önlemler alacak. Beşiktaş taraftarına bilet verecek olan Sarı - Lacivertliler, Siyah - Beyazlılar'ın Şükrü Saracoğlu Stadı'nda oturacağı tribüne de ekstra güvenlik getirecek. Yönetimin, iki hafta sonra oynanacak derbide ilk kez özel birimleri devreye sokacağı ve rakip taraftarı bizzat koruyacağı ifade edildi. 
   
   Meşale girmeyecek 
   SARI-Lacivertli yönetim bu maçta, son günlerde kamuoyunun çok ciddi tepkisini alan kavgalar, futbol terörü ve meşaleler için de kolları sıvadı. Beşiktaşlı taraftarların stada gelirken ve geri dönerken, herhangi bir saldırıya uğramaması konusunda da gerekli tedbirlerin hazırlandığı vurgulandı. Fenerbahçe derbi maçında meşale yakılmasını da engelleyecek. 
   
   Yıldırım katılmıyor 
   İSTANBUL Valisi Muhammer Güler, Fenerbahçe, Galatasaray, Beşiktaş ve İstanbulspor kulüpleri başkanlarıyla bugün yapmayı planladığı terör zirvesini yarına erteledi. Özhan Canaydın'ın Yunanistan'da bulunması nedeniyle böyle bir kararın alındığı öğrenilirken, perşembe günkü toplantıya Fenerbahçe Başkanı Aziz Yıldırım yurtdışında olacağı için İkinci Başkan Nihat Özdemir katılacak. 
   
   Fenerbahçe sil baştan    Teknik Direktör Daum, dünkü idmanda Ümit, Yusuf ve Mahmut'a ilk onbirde görev verdi 
   Yeni bir kadro 
   RİZESPOR maçının hazırlıklarına dün başlayan Fenerbahçe'de, Teknik Direktör Daum beklenen değişiklikleri daha ilk antrenmanda yaptı. Aurelio ile Selçuk'u yedeğe çeken, Ümit, Yusuf ve Mahmut'u takıma monte eden Alman hoca, çift kalede oyuncularını sık sık uyardı. Tecrübeli teknik adam bugünden itibaren de çalışmaları basına kapatırken, takıma röportaj yasağı da getirdi. 
   
   Fatih'e sahip çıktı 
   BİR hayli gergin olduğu gözlerden kaçmayan Alman hocanın, antrenmanda sürekli, "Tek başınıza oynamayın. Oyunu kanatlara yayın. Yusuf sen takımı organize et. Bilinçli, biraz düşünerek oynayın. Pası verdikten sonra işim bitti demeyin. Birbirinize yardıma gidin" diye bağırması dikkat çekti. Bu arada Daum, Fatih'e de sahip çıktı, yönetimden bu oyuncuya ceza verilmemesini istedi. 
   
   Ya kapanırsa    'Hemen açıklasın' 
   AKÇAABAT Sebatspor maçında yaşanan olaylar nedeniyle Disiplin Kurulu'na sevkedilen Fenerbahçe'yi korku sardı. Yönetim, raporların ağır olmamasına rağmen iki hafta sonra oynanacak Beşiktaş maçında Şükrü Saracaoğlu Stadı'nın kapatılması endişesini taşıyor ve cezanın bu hafta içinde açıklanmasını istiyor. 
   
   'Bizi bağlamaz' 
   YÖNETİM esas tartışmanın Beşiktaş - Galatasaray derbisindeki çıkan olaylar olduğunu düşünüp, Fenerbahçe'ye bir ceza gelmesini beklemiyor. Genel Sekreter Vedat Olcay, "Stat dışında olan olaylar bizi bağlamaz. Fenerbahçe taraftarı Sebatspor maçında tribünlerde kalmadı. Bu nedenle bize bir ceza gelmesi sözkonusu olamaz" dedi. 
   
   Halka arz uyarısı    1907 Derneği önceki gün yaptığı toplantıda Fenerbahçe'nin halka arz konusunu tartıştı. Galatasaray'ın da halka arzını yapan Global Menkul Değerler A.Ş.'nin Yönetim Kurulu Başkanı Mehmet Kutman, "Fenerbahçe gibi bir markanın yüzde 10 -15'ini, 10 - 15 milyon dolara satmak bugünkü borsa yapısında çok büyük yanlıştır, yazıktır" diye konuştu. 
   KUTMAN, "Dünyada halka açık kulüplerin bilançolarında ciddi problemler var. Spor kulüpleri hisselerinin, geçmişte olduğu gibi halka arz edilmesi yöntemi dünyada artık ortadan kalkıyor. Biz Galatasaray'ın halka arzından şimdi pişmanlık duyuyoruz" dedi. Ekonomist Deniz Gökçe ise ekonomik koşulların halka arz için uygun olduğuna dikkat çekti. 
   
   
</TEXT>
</DOC>
