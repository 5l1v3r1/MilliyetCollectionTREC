<DOC>
<DOCNO> 150428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun28.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokyo'da Dice Kayek rüzgarı... 
</HEADLINE>
<TEXT>

     Japonya'da ilan edilen 2003 ''Türkiye Yılı'' nedeniyle Tokyo'da düzenlenen Dice Kayek defilesi büyük ilgi gördü. 
     Tokyo'nun önde gelen otellerinden Park Hyatt'da dün gece düzenlenen Dice Kayek Sonbahar-Kış 2003-2004 defilesini, Tokyo Büyükelçisi Solmaz Ünaydın ile Dış Ticaret Müsteşar Yardımcısı Ömer Faruk Doğan'ın da aralarında bulunduğu çok sayıda seçkin davetli izledi. 
     Defilede turkuvaz, sarı, pembe ve yeşil gibi gözalıcı renklerin hakim olduğu 49 parça giysiyi, Japonya'nın ünlü televizyon ve sinema yıldızı Yumiko Şaku'nun yanı sıra çoğunluğunu Japonların oluşturduğu çeşitli ülkelerden mankenler sundu. 
     Defilenin sonunda ünlü yıldız Yumiko Şaku ile podyuma çıkarak izleyicileri selamlayan Dice Kayek markasının yaratıcılarından modacı Ece Ege, davetlilerden büyük alkış aldı. Defilenin ardından davetlilere resepsiyon verildi. 
     Ece Ege, yaptığı açıklamada, ''Oyun bahçesi'' temasını işlediği ve çocukça bir yaklaşım ortaya koyduğu Tokyo defilesinin, Paris'te düzenlenen ve büyük ilgi gören son Dice Kayek defilesinden esintiler taşıdığını belirtti. 
     Hazırladığı her defilede izleyicilere bir mesaj verme amacı taşıdığını kaydeden Ege, ''Dünyada son zamanlarda yaşanan olumsuz gelişmelerden en fazla çocuklar etkileniyor. Dünyayı yetişmekte olan yeni neslin kurtaracağına inanıyorum. Bu nedenle bu yılı çocuklara ithaf ettim'' diye konuştu. 
     
     HANEA MORİ'NİN ÜRÜNLERİNİ YARATACAK 

     Dice Kayek'in Japonya'da yakından tanındığını ve büyük ilgi gördüğünü belirten Ece Ege, bundan böyle dünyaca ünlü Japon markası Hanea Mori ürünlerinin yaratılmasında da görev alacağını bildirdi. 
     Hanea Mori markası taşıyan ürünler yaratılırken renk, model ve desen gibi unsurların belirlenmesinde çalışma yapmak üzere, dünyadaki çok sayıda modacı arasından, moda dünyasında ''Creative Director Yaratıcı Direktör'' adı verilen göreve seçildiğini söyleyen Ece Ege, anlaşmaya dört gün önce Tokyo'da imza attığını belirtti. 
     Bundan bir Türk modacı olarak büyük mutluluk duyduğunu ifade eden Ece Ege, çalışmalarına Temmuz ayından itibaren başlayacağını anlattı. 
     
     ''SARS TEKSTİLDE İLGİYİ TÜRKİYE'YE KAYDIRDI'' 

     Dış Ticaret Müsteşar Yardımcısı Ömer Faruk Doğan da, Dice Kayek defilesini Japonya'da tekstil sektörünün önde gelen temsilcilerinin yanı sıra çok sayıda modacının izlediğini bildirdi. 
     2003 Türkiye Yılı'nda ticari alandaki tanıtım faaliyetlerinin bir bütün içinde devam ettiğini belirten Doğan, Dice Kayek defilesinin Haziran ayında Japonya'ya çıkarma yapacak tekstil heyetinin bir ayağı olduğunu söyledi. 
     Japonya'nın 100 milyar dolarlık tekstil ithalatı olduğunu anlatan Doğan, Türkiye'nin bu pazardaki payının mutlaka artırılması gerektiğini kaydetti. Son zamanlarda dünyada büyük korku salan Akut Solunum Yetmezliği Sendromu SARS nedeniyle dünyanın önde gelen tekstil ihracatçıları Çin ve Hong Kong'un neredeyse üretimlerini durdurma noktasına geldiğini ifade eden Doğan, ''Bu gelişme ilgiyi Türkiye'ye kaydırdı. Tekstilde siparişler artarak sürüyor. Bizim yapmamız gereken, bu talepleri kalıcı hale getirmek ve Japonya gibi gelir düzeyi yüksek ülkelerdeki varlığımızı sürdürmek'' diye konuştu. 
     Doğan, tekstil heyetinin Haziran ayındaki Japonya ziyareti sırasında bir defile daha düzenleneceğini bildirdi. 
     





</TEXT>
</DOC>
