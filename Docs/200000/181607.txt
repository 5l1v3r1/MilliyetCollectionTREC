<DOC>
<DOCNO> 181607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo02.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan yasağı 
</HEADLINE>
<TEXT>

   Daum, Gaziantep maçı öncesinde Galatasaray derbisinin konuşulmasını yasakladı, futbolcularını sivri demeçler vermemeleri konusunda uyardı 
      
   Sıkı yönetim 
   SARI - Lacivertli camianın ve bazı futbolcuların, Gaziantepspor maçı öncesinde Galatasaray derbisini gündeme getirmesi Daum'u harekete geçirdi. Alman teknik adam, futbolcularına ilk hedeflerinin Gaziantepspor olduğunu hatırlatarak, derbiyle ilgili konuşma yasağı getirdi. Daum'un gereksiz sivri demeçlerden de kaçınılmasını istediği bildirildi. 
   
   'Tarzı koruyun' 
   FUTBOLCULARA bildirilen yasaklara Daum'un da uyacağı öğrenildi. Alman hocanın, rakipleri hırslandırmamak ve kamuoyunun bakış açısını değiştirmemek için Galatasaray maçının sonuna kadar basın toplantısı düzenlemeyeceği ifade edildi. Fenerbahçe Teknik Direktörü'nün, oyuncularına, "Tarzınızı koruyun ve sadece sahada konuşun" dediği öğrenildi. 
   
   'Çalışan kazanır'    FENERBAHÇELİ Luciano, Ali Güneş, Semih ve Alper basın toplantısı düzenleyerek forma savaşının motivasyonu en üst düzeye çektiğini söylediler. Luciano, "Forma endişem yok. Böyle bir panik yaşarsam kaybederim" derken, Alper, "Kendimi ispatlamaya değil, başarılı olmaya geldim" yorumunu yaptı. Semih, Van Hooijdonk'tan çok şey öğrendiğini, Ali Güneş ise kısa bir süre içinde on bire gireceğini iddia etti. 
   
   Daum sinirlendi    FENERBAHÇE, Gaziantep maçının hazırlıklarını dün yaptığı tek çalışmayla sürdürürken Daum sinirli hareketleriyle dikkat çekti. Taktik maçında tek pas oynanıp kaleye şut atılmasını isteyen Alman teknik adam, istedikleri yapılamayınca kızdı. Ümit sağ bileğine darbe aldığı için antrenmanı yarıda bırakırken sakatlığı süren Alper ayrı çalıştı. Kaleci antrenörü Immel ise Serhat ve Semih'i özel bir çalışmaya tabi tuttu. 
   
   
</TEXT>
</DOC>
