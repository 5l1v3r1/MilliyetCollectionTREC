<DOC>
<DOCNO> 174886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur26.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Bankasını tamamen boşalttıkları halde caka satanlar var 
</HEADLINE>
<TEXT>

     Başbakan Recep Tayyip Erdoğan, Türkiye'de bankasının kasasını tamamen boşalttıkları halde hala caka satanların bulunduğunu belirterek, ''Bunlar, bunun bedelini devlete ödetirken hala haya etmiyorlar'' dedi. 
     Başbakan Erdoğan, Ümraniye'de Özel Erdem Hastanesi'nin yeni binasının açılış töreninde yaptığı konuşmada, 3 Kasım öncesinde öncelikli problem olarak ilk sırada eğitimi, ikinci olarak da sağlığı dikkate aldıklarını kaydetti. 
     Bu yılı eğitimde seferberlik yılı ilan ettiklerini, sağlıkta da önemli adımlar atma kararı verdiklerini dile getiren Başbakan Erdoğan, eğitimde devlet-millet kaynaşmasının gerçekleştirilmesi için, bir eğitim kurumu yapıp devlete teslim edenin bunu giderden saymasını kararlaştırdıklarını söyledi. 
     Erdoğan, aynı şekilde sağlıkta da bir hastane açıp devlete teslim edene, bunu gider olarak gösterebilme yolunu açtıklarını belirterek, Sağlık Bakanlığı hastaneleri ve SSK hastanelerinden ortak hizmet alma yolunu 1 Temmuz'dan itibaren açtıklarını anımsattı. 
     Başbakan Erdoğan, bundan sonraki aşamada, aktif devlet memurlarına özel hastanelerden hizmet alma yolunu açma çalışmaları yaptıklarını, bunun diğer ayağında SSK'lıların da bu hizmetten yararlanması için çalışmaları sürdürdüklerini bildirdi. 
     
     ''DERDİMİZ, İŞSİZLİĞİ ASGARİYE İNDİRMEK'' 

     Türkiye'nin önemli sorunları bulunduğuna dikkati çeken Başbakan Erdoğan, şöyle devam etti 
     ''İşsizlik almış başını gidiyor. Bu hastanede 165 kişinin görev yaptığını öğrendim. Ülkede kim taş taş üstüne koyarsa, başımızın üstünde yeri var. Türkiye'yi batısından doğusuna, kuzeyinden güneyine dolaşarak, özeliyle devletiyle temeller atıyor, açılışlar yapıyoruz. Derdimiz, işsizliği ortadan kaldırabilmek veya asgariye indirebilmektir. Yolumuz açık. Üç aydır Türkiye eksi enflasyonla tanıştı. 16 yıl sonra eksi enflasyonla tanıştık. Ekonomimizdeki büyüme, Çin'deki 8.2'nin ardından 7.4 olarak ikinci sıraya tırmanmıştır. 3 Kasım'da yüzde 72 olan bileşik faiz, yüzde 43'e indi. Daha iyiye, ileriye gideceğiz. Biz size güveniyoruz. Siz de bize güvenin.'' 
     
     ''CAKA SATANLAR VAR'' 

     Başbakan Erdoğan, ülkede hortumların kesilmeye başladığını, bundan da rahatsız olanlar bulunduğunu ifade ederek, konuşmasına şöyle devam etti 
     ''Bankasının kasasını tamamen boşalttıkları halde, Türkiye'de hala caka satanlar var. Ve bunlar, bunun bedelini devlete ödetirken hala haya etmiyorlar. Devlet şüphesizdir ki güvencesidir. Ama bu geçmişin bedelidir. Ama çok kısa zamanda buna yönelik ciddi tedbirleri almak suretiyle adımlarımızı atacağız. Çünkü 3-5 kişinin suiistimallerini 60-65 milyonun ödeme mecburiyeti olamaz. Bunun önünü kesmek mecburiyetindeyiz. Bunun adımlarını da atacağız.'' Başbakan Erdoğan, daha sonra hastane açılışı nedeniyle yapılan duaya eşlik etti. 
     Bu arada, hastane sahiplerinden Ergin Tülünç, Başbakan Erdoğan'a günün anısına bir plaket verdi. 
     Başbakan Erdoğan, kurdeleyi keserek hastaneyi hizmete açtıktan sonra bir süre gezdi. 
     Bu arada, Başbakan Erdoğan'ın konuşması sırasında, hastanenin yaklaşık 50 metre uzağında 40-50 kişilik bir grup, DEHAP bayrakları ve pankartları açarak, protesto gösterisi yapmak istedi. Grup, polisin müdahalesiyle dağıtıldı. 
     Ayrıca, Erdoğan'ın konuştuğu sırada, binayı süslemek için dış cephesine asılan balonlar yerinden koparak uçtu. Balonların Başbakan'ın konuşma yaptığı kürsüye gelmesi, vatandaşlar tarafından elle tutularak engellendi. 
     
</TEXT>
</DOC>
