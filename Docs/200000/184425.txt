<DOC>
<DOCNO> 184425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmarzedeye ödeme yıllara yayılacak 
</HEADLINE>
<TEXT>

   İmar'daki hesapların tek tek eldeki bilgi kırıntılarıyla karşılaştırıldığını ve henüz sonuç alınmadığını belirten Babacan, ödemelerin yıllara yayılacağını söyledi 
      AHMET ERHAN ÇELİK 
   
   Çifte kayıt ve usulsüz hesaplar nedeniyle mağdur duruma düşen İmar Bankası mudilerinin parasını ödeyecek olan Hazine'den sorumlu Devlet Bakanı Ali Babacan, "Ödemeler yıllara yayılacak" dedi. 
   Babacan, IMF - Dünya Bankası toplantıları için bulunduğu Dubai'de İmarzedeler'in paralarının bu yıl sonuna kadar ödenip ödenmeyeceği yönündeki bir soru üzerine "Bakacağız" demekle yetindi. İmarzedelere ödeme yapılması için Bakanlar Kurulu kararı gerektiği hatırlatılınca, Babacan, Hazine'yi kastederek, "Zaten biz ödeyeceğiz. TMSF'nin parası yok" açıklamasını yaptı. 
   İmar Bankası'ndaki 380 bin İmar Bankası'ndaki hesap sayısı kamuoyuna 445 bin olarak yansımıştı hesabın tek tek eldeki bilgi kırıntılarıyla karşılaştırıldığını, ancak henüz sonuç alınmadığını kaydeden Babacan, alternatifli ödeme planlarının bulunduğunu, yapılacak ödemeler ile 2004 bütçe hazırlıkları arasında ilişki olmadığını söyledi. 
   
   Neden yıllara yayılacak 
   Hazine'nin çalışmalarına göre, İmar Bankası'nda mevduatını kaybedenlere yapılabilecek ödeme tutarı 2.5 katrilyon lirayı geçemeyecek. Buna karşılık İmarzedelerin toplam alacaklarının 8 - 10 katrilyon civarında tespit edilmesi bekleniyor. İmarzedelere yapılacak ödemelere, Uzanlar'ın vaat ettiği fahiş faizler yansıtılmayacak. Fahiş faizler, geriye yönelik olarak hesaplardan düşülmeye çalışılacak. 
   Hazine'nin nakit olarak yapacağı her ödeme ek borç alınmasına neden olacak. Böyle bir durumun piyasa faizleri üzerinde olumsuz etkide bulunacağını tespit eden Hazine yönetimi, İmarzedelere yapılacak ödemeyi de mümkün olduğunca devlet tahvili ile karşılamayı planlıyor. 
   
   6'ncı teftişte 6 şart    IMF Türkiye Masası Şefi Rıza Moghadam başkanlığındaki heyet, altıncı gözden geçirme için bugün Türkiye'ye gelecek. 
   Yazılı bir açıklama yapan IMF Türkiye Temsilcisi Odd Per Brekk, heyetin 2003 bütçe uygulamalarıyla 2004 bütçe hazırlıkları üzerinde yoğunlaşacağını ve aynı zamanda geniş kapsamlı yapısal reformların ele alınacağını vurguladı. Brekk reformları şöyle sıraladı 
   "Teşviklerin yeniden düzenlenmesiyle birlikte doğrudan vergi reformu mevzuatının tamamlanması, kamu mali yönetim ve denetim yasasının çıkarılması, KİT'lerdeki fazla çalışan sayısının azaltılması, BDDK'nın etkinliğinin güçlendirilmesi için gerekli yasaların çıkarılması, Türk Telekom'un özelleştirilme planının onaylanması ve firmalarla hane halklarının borçlanma maliyetlerini yükselten aşırı vergilendirme ve diğer aksaklıkların azaltılmasına yönelik bir strateji benimsenmesi." n ANKARA Milliyet 
   
   'Pentagon, bilgilendirme yapacak'    Bakan Babacan, 8.5 milyar dolarlık ABD kredisinin şartlarından biri olan Irak'ta işbirliği tanımının net olmadığını söyledi. Babacan, ABD Dışişleri ve Pentagon gözetimini ise "Gözetim değil, bilgilendirme" diye tanımladı. 
   Babacan, gazetecilerin "Kredi dilimlerinin serbest bırakılmasında ABD Dışişleri Bakanlığı ve Pentagon'un gözetim görevi üstlenmesi normal mi " sorusunu şöyle yanıtladı 
   "Gözetimden öte bilgilendirme demek daha doğru. Irak'taki işbirliği konusunu Amerikan Savunma ve Dışişleri Bakanlıkları daha yakın takip ediyor. Amerikan Hazinesi bilgilendirmeyi bu iki kuruluştan alacak. Şartların yerine gelip gelmediği belirlenecek." Babacan, 'güçlü ekonomi politikasının sürdürülmesi şartı'nı ise "Bizim anladığımız, şu anki ekonomik programın devam ettirilmesi" diye açıkladı. 
   
   IMF'yle çalışmaya devam 
   Babacan, "IMF ile yeni bir anlaşma yapılması zorunlu hale gelmeyecek mi " sorusuna da şu yanıtı verdi "2004 sonrası için 'IMF ile işi bitireceğiz, onları Türkiye'den kovacağız' demedik. 2005 başından itibaren de IMF ile çalışmaya tabii ki devam edeceğiz. Ama hangi formatta olacağı belli değil." 
   
   
</TEXT>
</DOC>
