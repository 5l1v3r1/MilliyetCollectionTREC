<DOC>
<DOCNO> 185991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko07.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatında tarihi rekor... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, yılın 9 ayında yüzde 57.9 oranında artarak 5.1 milyar doları aştı. 
     Sektör, yılın son çeyreğine girmeden yakaladığı bu başarı ile 2002'nin tamamında yapılan 4.8 milyar dolarlık ihracat rakamını geride bıraktı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında yan sanayii, yılın 9 ayında yüzde 27.9 oranında artarak 1 milyar 748 milyon 148 bin dolar ile ilk sırada yer alırken, bunu 1 milyar 487 milyon 877 bin dolar ile binek otomobiller, 813 milyon 850 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtları ile traktörlerde gerçekleşirken, sadece hava ve uzay taşıtları ile özel amaçlı diğer çekicilerin ihracatında gerileme yaşandı. 
     Ocak-eylül döneminde, yüzde 57.8'lik artışla 5 milyar 150 milyon 655 bin dolara yükselen ihracat, geçen yılın aynı döneminde ise 3 milyar 262 milyon 860 bin dolarda kalmıştı. 
     Eylül'de yüzde 48.5 oranında artarak 645 milyon 541 bin doları bulan ihracat, geçen yılın aynı ayında 434 milyon 563 bin dolar olarak gerçekleşmişti. İhracat, Ocak'ta yüzde 69.5, Şubat'ta yüzde 37.4, Mart'ta yüzde 52.2, Nisan'da yüzde 80.2, Mayıs'ta 42.9, Haziran'da yüzde 67.6, Temmuz'da yüzde 60.4, Ağustos'ta da yüzde 67 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     OTOMOTİV AB'YE ÇALIŞIYOR 
     Sektör, yılın 9 ayında 16 serbest bölgenin yanı sıra, 168 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 42.5'lik artışla 868 milyon 622 bin dolar ile ilk sırada yer alırken, bu ülkeyi İtalya, Fransa ve İspanya izledi. 
     Sektör, bu dönemde Botsvana, Myanmar Burma , Burundi, Cebelitarık, Doğu Timor, Marshall Adaları, Melilla, Mozambik, Orta Afrika Cumhuriyeti, San Marino, El Salvador, Fransız Polinezyası, Gambiya, Guyana, İngiliz Virjin Adaları, Filistin ve Swaziland ile TÜBİTAK, Trakya, Adana Yumurtalık ve Kocaeli serbest bölgelerine ilk kez ihracat yaptı. 
     
</TEXT>
</DOC>
