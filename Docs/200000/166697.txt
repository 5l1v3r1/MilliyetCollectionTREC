<DOC>
<DOCNO> 166697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur26.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lılar devlet hastanelerinden yararlanmaya başladı... 
</HEADLINE>
<TEXT>

     SSK ve Sağlık Bakanlığı hastanelerinin ortak kullanımına ilişkin protokolün bugün itibariyle uygulanmaya başlaması nedeniyle, SSK'lı hastalar sağlık ocaklarından aldıkları sevklerle Ankara'nın çeşitli hastanelerine müracaat etti. 
     Birinci basamakta hizmet veren sağlık kuruluşlarına sabahın erken saatlerinde başvuran SSK'lı hastalar uygulamadan memnun... 
     Hastalar, birinci basamak sağlık kuruluşlarından aldıkları sevklerle Ankara'daki çeşitli hastanelere başvurdu. SSK İrtibat Büroları ve SSK Eczaneleri hastalara hizmet vermeye başladı. 
     Şentepe Ana ve Çocuk Sağlığı Merkezi'nden aldığı sevkle Numune Eğitim ve Araştırma Hastanesi'nde tedavi için gelen SSK'lı Fatma Tütünlü, SSK hastanelerinde yoğunluk fazla olduğu için devlet hastanesini tercih ettiğini söyledi. 
     Ankara'nın sağlık yükünün büyük çoğunluğunu çeken Ankara Numune Eğitim ve Araştırma Hastanesi Başhekimi Mahmut Koç da hastane polikliniklerinde günde 3 bin 100 hastaya hizmet verdiklerini, hasta yakınlarıyla birlikte poliklinikteki kalabalığın 10 binlere çıktığını söyledi. 
     
     ''GÜNDE 1000 SSK'LI HASTAYA BAKABİLİRİZ'' 
     SSK'lı hastalara hizmet vermek için her türlü hazırlıklarını tamamladıklarını anlatan Koç, günde 1000 SSK'lı hastaya bakabileceklerini, yoğunluğun artması olasılığına karşı poliklinik sayılarını artırma çalışmasına başladıklarını bildirdi. 
     Numune Eğitim ve Araştırma Hastanesi'ne öğle saatlerine kadar 22 SSK'lı hasta müracaat etti ve işlemleri yaptırıldı. 
     Birinci basamak sağlık kuruluşundan sevk almadan gelen hastalar geri gönderilirken, sevkli gelen hasta, ilk olarak SSK ve Bağ-Kur'lular için oluşturulan Bilgi İşlem Merkezi'ne yönlendirildi. Burada sevk kağıdı ve prim borcu olup olmadığı kontrol edilen hasta, daha sonra gerekiyorsa tetkik, tahlil ve muayene için birimlere yönlendirildi. Muayenesi sonrası reçete yazılan hasta, reçetesini bir Başhekim Yardımcısı'na onaylattıktan sonra SSK Eczanesi'nden ilaçlarını aldı. 
     Numune Hastanesi'ne kurulan SSK İrtibat Bürosu'nda SSK'ya bağlı 1 hekim ve 1 sağlık memuru hizmet verirken, SSK Eczanesi'nde 2 eczacı ve 1 sağlık memuru çalışıyor. 
     
     UYGULAMA BAŞLADI, SANCILARI TUTTU 
     Zekai Tahir Burak Doğumevi'ne ise sabah saatlerinden öğle tatiline kadar 8 hasta geldi. 
     Hastanenin Acil Servis Bölümü içine kurulan SSK İrtibat Bürosu'nda 2 doktor ve 3 memur görev yapıyor. 
     Acil veya muayene için gelen hasta ilk olarak SSK İrtibat Bürosu'na geliyor. Buradan, sevk kağıdı onaylandıktan sonra hastane Bilgi İşlem Merkezi'ndeki numaratörden numara alıyor ve işlemleri buna göre yürütülüyor. 
     Eşinin sancıları tutan ve Zekai Tahir Burak Doğumevi'ne eşini getiren SSK'lı Hasan Yemişen, ''Eşimin sancıları tuttu, devlet hastanelerinden yararlanacağımızı öğrenmiştim. Aldım buraya getirdim. Sevksiz geldim ama kabul ettiler'' diye konuştu. 
     Öğle saatlerine kadar 4 hastanın başvurduğu Ankara Eğitim ve Araştırma ile Fizik Tedavi ve Rehabilitasyon hastanelerinde de SSK irtibat büroları ve SSK eczaneleri hizmet veriyor. 
     Devlet hastanelerini seçen SSK'lı hastalar ve yakınları, bu hastanelerin SSK'ya göre, yoğunluğunun daha az olduğunu, kendileriyle daha iyi ilgilenildiğini ve daha temiz olduğunu bu nedenle devlet hastanelerini tercih ettiklerini belirttiler. 
     Öte yandan SSK Dışkapı ve SSK Etlik hastanelerindeki hasta yoğunluğu devam ediyor. 
     
     SSK'LAR BİLDİĞİNİZ GİBİ... 
     SSK Dışkapı Hastanesi'nin acil bölümünde hastalar sedyelerde sıra beklerken, polikliniklerin bulunduğu Etlik Hastanesi'nin muayene ve eczane bölümlerinde yoğun hasta bekleyişleri sürüyor. 
     SSK Dışkapı Hastanesi bahçesinde bekleyen SSK'lı hasta yakınları, uygulamayı duyduklarını, ancak ayrıntıları bilmediklerini, bu nedenle ''ne olur ne olmaz, belki bakmazlar'' diye düşünerek yine de SSK hastanesine geldiklerini anlattılar. 
     Bu arada, Sağlık Bakanlığı Tedavi Hizmetleri Genel Müdür Yardımcısı Süleyman Demirel, uygulamanın yürütülmesinde sorun yaşanıp yaşanmadığını kontrol için hastaneleri gezerken, Sağlık Bakanlığı bünyesindeki 184 Sağlık Danışma Hattı'nı arayan çok sayıda vatandaş uygulamayla ilgili bilgi aldılar. 
     
</TEXT>
</DOC>
