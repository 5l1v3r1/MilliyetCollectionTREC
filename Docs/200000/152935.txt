<DOC>
<DOCNO> 152935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Türk Büyükelçiliğini korurken evi bombalara hedef oldu 
</HEADLINE>
<TEXT>

     Irak'ın başkenti Bağdat'taki Türkiye Büyükelçiliği'ni koruyan elçilik çalışanı Suheyp Hasan'ın evi, kendisi büyükelçiliği koruduğu sırada, kurşunların ve bombaların hedefi oldu. 
     Büyükelçilik personelinin Türkiye'ye dönmesinden sonra binada kalan ve Bağdat'ta yağmanın başlamasıyla birlikte 40 arkadaşıyla birlikte Türk bayrağının dalgalanmaya devam etmesini sağlayan Suheyp Hasan, bu süre içinde evine gitmedi. 
     Kentte sükunetin kısmen sağlanmasının ardından evine giden Hasan, evinin mermilere ve bombalara hedef olduğunu gördü. Suheyp Hasan, gördüklerini şöyle anlattı 
     ''Eve geldiğimde duvarların delik deşik olduğunu ve camların kırıldığını gördüm. Klima parçalanmış. Komşularım, Saddam Hüseyin'in fedailerinden bazılarının benim oturduğum mahalleye kaçtıklarını ve Amerikan birlikleri ile fedailer arasında çatışmaların evimin etrafında sürdüğünü söylediler. Allah'tan ben ve ailem o günlerde Büyükelçilikteydik. İki ateş arasında kalabilirdik.'' Suheyp Hasan, evini onarmaya başladı. Bahçe duvarının yıkılan kısmını yeniden inşa eden Hasan, önümüzdeki günlerde elektrik hattını yaptıracağını söyledi. 
     





</TEXT>
</DOC>
