<DOC>
<DOCNO> 194027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko35.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'ye 4.5 milyar dolarlık destek 
</HEADLINE>
<TEXT>

     Dünya Bankası, Türkiye'ye ''Ülke Destek Stratejisi'' Country Assistance Strategy-CAS programı çerçevesinde 4.5 milyar dolar proje kredisi sağlayacak. 
     Hazine Müsteşarlığı'ndan yapılan açıklamada, Türkiye'nin 1 Temmuz 2003-30 Haziran 2006 döneminde, Dünya Bankası'ndan sağlayacağı mali ve teknik destek programına ilişkin olarak, Türk ekonomisindeki gelişmelerle finansman ihtiyaçları göz önünde bulundurularak hazırlanan CAS raporunun, Dünya Bankası İcra Direktörlerleri Kurulu'nca, dün onaylandığı duyuruldu. 
     Söz konusu raporda, sektörel öncelikler doğrultusunda, önümüzdeki 3 yıllık dönem içinde kredi, hibe ve teknik destek sağlanması öngörülen proje ve çalışmaların belirlendiği ifade edilen Hazine açıklamasında, şöyle denildi 
     ''Bu dönemde, reform programının öngörüldüğü şekilde uygulanmasına bağlı olarak, ülkemize toplam 4.5 milyar dolar tutarında program ve proje kredi sağlanacaktır. 
     Ülke Destek Stratejisi'nde ağırlıklı olarak, program kredileri ve reform bağlantılı proje kredileri yer almaktadır. Program kredileri kapsamında, kamu sektörü ve mali sektör reformunun tamamlanması sağlanacaktır. Proje kredileri kapsamında ise eğitim ve sağlık sektörünün desteklenmesine devam edilecektir. Ayrıca, küçük ve orta ölçekli işletmelerin, ihracata yönelik finansman ihtiyaçlarının bir kısmı karşılanacak olup enerji, ulaştırma, tarım ve belediye hizmetleri alanlarında gerçekleştirilecek projelerde, bu dönemde finanse edilecektir.'' 
Açıklamada, söz konusu destek stratejisi içinde yer alan reform çalışmaları ve sektörel önceliklerin, Avrupa Birliği'ne üyelik sürecindeki çalışmaları da tamamlayıcı ve destekler nitelikte olduğu da kaydedildi. 
     
</TEXT>
</DOC>
