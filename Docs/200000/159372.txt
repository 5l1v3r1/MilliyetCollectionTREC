<DOC>
<DOCNO> 159372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/siyaset/siy01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Muhatabım Org. Özkök değil Gül'dür 
</HEADLINE>
<TEXT>

Yunanistan Dışişleri Bakanı, Ege'deki uçuşlarla ilgili olarak, "Askerlere direkt cevap vermem" derken, Gül de "Papandreu doğru söylüyor" dedi 
     YORGO KIRBAKİ Girit 

     Yunanistan Dışişleri Bakanı Yorgo Papandreu, Genelkurmay Başkanı Orgeneral Hilmi Özkök'ün Ege'deki uçuşlarla ilgili açıklamalarına, "Ben Türkiye'deki askeri yöneticilere direkt cevap vermem. Muhatabım Türkiye'nin Dışişleri Bakanı'dır. Onunla konuşuyorum" cevabını verdi. Dışişleri Bakanı Abdullah Gül de açıklamasında, "Papandreu'nun doğru konuştuğunu" belirtti. Papandreu, Girit'teki AB - Akdeniz Ülkeleri Dışişleri Bakanları Toplantısı'ndan sonra düzenlenen basın toplantısında, Türkiye'nin AB'ye yaklaştığını söyleyerek, ''Tüm aday ülkeler için aynı olan kriterlerleri Türkiye'nin de uygulaması söz konusudur. Bu kriterler çerçevesinde, Türkiye'de ordu diğer demokratik ülkelerde ordunun oynadığı rolü oynamalıdır. Demokrasilerde ordu demokratik yollarla seçilmiş hükümetlerin hizmetindedir, tersi değil'' diye konuştu. Aynı soruya Girit'teki toplantıya katılan AB Savunma ve Dış İlişkiler Yüksek Temsilcisi Javier Solana ile AB Komisyonu'nun Dış İlişkilerden Sorumlu Üyesi Chris Patten de cevap verdiler. 
     AB'nin önümüzdeki yıl Türkiye'nin kaydettiği gelişmeyi değerlendireceğini söyleyen Solana, orduyu kastederek, AB'nin Türkiye'nin Avrupa kurumlarına ne kadar yaklaştığının bu değerlendirmede görüleceğini de belirtti. 
     Patten ise "Hiç şüphe yok ki, AB olarak, çoğulcu demokrasilerde sivil - asker ilişkilerinin nasıl olması gerektiği yönünde net bir görüşe sahibiz" dedi. 
     

</TEXT>
</DOC>
