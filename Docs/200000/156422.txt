<DOC>
<DOCNO> 156422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo08.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 'Nouma olayı'nda başarısız... 
</HEADLINE>
<TEXT>

     Dokuz Eylül Üniversitesi'nden Spor Psikoloğu Dr. Erkut Konter, Pascal Nouma'nın, ''dışlamaya ve mahkum etmeye dayalı bir yaklaşımla'' kulübünden gönderildiğini söyledi. 
     Erkut Konter, Pascal Nouma'nın yaptığı hareketin onaylanmaması gerektiğini ancak çağdaş futbol yönetim anlayışının, futbolcuyu anlamak, kazanmak, geliştirmek ve kendisini gerçekleştirmesine yardımcı olmak olduğunu ifade etti. 
     Beşiktaş'ın sorunlu olduğu bilinen Nouma için bir spor psikoloğu ile çalıştığına inanmadığını söyleyen Konter, şöyle konuştu 
     ''Anlamaya ve yardımcı olmaya değil de cezaya, dışlamaya ve mahkum etmeye dayalı bir yaklaşımla, Nouma'nın ipi çekildi ve onda var olan potansiyeller yüksek performansla ilişkili olarak ortaya çıkarılamadı. Beşiktaş yönetimi, Pascal Nouma ile ilgili bu vizyonu gösterebilirdi. Sergen'i kazanan Lucescu, Pascal Nouma'yı kazanmada da ustalığını gösterebilirdi. Futbolda vizyon, çıkabilecek sorunları önceden görmeyi ve hazırlık yapmayı gerektirir. Ancak Pascal Nouma olayında başarısız olundu.'' Futbolda el-kol işaretleri, küfür, psikolojik ve fiziksel saldırganlık çeşitlerine sık rastlandığını kaydeden Konter, ''Ne olursa olsun yardımcı olmak, eğitmek-öğretmek ve kazanmak gerekirdi. Ancak bizim, cezalandırmaya, dışlamaya, aşırı eleştirmeye, mahkum etmeye, atmaya ve öldürmeye uygun bir yapımız var'' dedi. 
     
     NOUMA'NIN SORUNU DUYGUSAL ZEKA 
     Pascal Nouma'nın yüksek teknik ve fiziksel beceriye sahip bir oyuncu olduğunu kaydeden Konter, sözlerini şöyle sürdürdü 
     ''Gözlemlediğim kadarıyla Pascal Nouma'nın duygusal zeka yönünden problemleri olabilir. Bazı oyuncularda böyle sorunlar görülebiliyor. Duyguları kontrol etmeyle ilişkili olarak kendini kontrol etme, futbolda en önemli psikolojik becerilerden biridir. İyi bir duygusal zeka gösteren futbolcu, olaylar ve durumlar ne olursa olsun güvenilirdir. Çelişkili ve tutarsız davranışlar ortaya koymaz.'' 
     
</TEXT>
</DOC>
