<DOC>
<DOCNO> 185598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo24.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alper Kadro dışı kalmam F.Bahçe'ye katkı olacaksa buna razıyım 
</HEADLINE>
<TEXT>

     Fenerbahçe'nin, Gaziantepspor'dan transfer ettiği savunma oyuncusu Mehmet Alper Akıcı zaman zaman kadroya alınmamasının kendisini rahatsız etmediğini söyledi. 
     Alper, Ekim sayısı yarın piyasaya çıkacak olan Fenerbahçe Dergisi'ne yaptığı açıklamada, Fenerbahçe'nin en iyilerin takımı olduğunu belirterek, şunları söyledi 
     ''Bunu önce kulüpten içeri girdiğinizde, daha sonra da Samandıra'da çok iyi anlıyorsunuz. En iyi olabilirseniz Daum'un takımında oynarsınız. Biraz kötüyseniz İmmel'le oynarsınız, daha da kötüyseniz bireysel futbolcu antrenörü Gunnar'la çalışırsınız. O zaman iyi hale gelirsiniz. Çünkü saydığım ekipteki hocalar sizi mutlaka mükemmel hale getirecektir. Bahsettiğim kötülüğü de yanlış algılamayın, sakatlanmış da olabilirsiniz, özel bir bölgenizin gelişmesi de gerekebilir. Bu benim için de Van Hooijdonk için de, diğer takım arkadaşlarım için de öyle.'' Kendi talihsizliğinin antrenmanda sakatlanması olduğunu vurgulayan Alper, uzun bir süre antrenör Gunnar ile çalıştığını anlatarak, ''Bu yüzden takım kadrosunda olmamam bana hiçbir rahatsızlık vermiyor. Mesela son Galatasaray maçında kadrodaydım ama ilk 11 içinde değildim. İşte benim Fenerbahçeliliğim burada başlıyor. Eğer benim kadro dışı kalmam Fenerbahçe'ye katkı olacaksa, ben buna da razıyım'' diye konuştu. 
     
     İKİ KAT FAZLA ÇALIŞMAK ZORUNDASINIZ 
     Antrenmanlara da değinen Alper, Alman mantalitesinin en güzel örneğinin Samandıra'da yaşandığını, herşeyin düzenli ve programlı olduğunu söyledi. 
     Alper, yapılan antrenmanlardan zevk aldıklarını ifade ederek, ''Burada iki kat fazla çalışmak zorundasınız. Hiçbir zaman saatimize bakıp Bu antrenman ne zaman bitecek'' diye konuşmuyoruz'' dedi. 
     ''Şükrü Saracoğlu Stadı'ndan etkilenmeyecek oyuncuyu tanımıyorum. Tek kelime ile muhteşem ve burada çok maç kazanacağız'' diyen Alper, taraftarlardan stadın akustiğinden iyi yararlanıp, rakip takım ataklarında sürekli ıslık çalmalarını istediklerini kaydetti. 
     
</TEXT>
</DOC>
