<DOC>
<DOCNO> 198933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/spo03.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Göreceksiniz 
</HEADLINE>
<TEXT>

   Dortmund yarın Türk Günü'nü kutlayacak. 50 bin Galatasaray bayrağı dağıtılacak. Dev bir Atatürk posteri asılacak. Westfalen Stadı'nın tabelasının üzerine Ali Sami Yen Stadı yazılacak 
      HALİL ÖZER 

   
   Statta bayrak şov 
   CİM BOM, Juventus maçında UEFA'ya tepkisini göstermek için müthiş bir şov hazırlığına girdi. Dortmund'da adeta gövde gösterisi hazırlığı içine giren Sarı - Kırmızılılar, yarını Türk Günü'ne çevirecek. İlk etapta taraftar için 50 bin adet Galatasaray bayrağı dağıtacak olan yönetim, tribünlere de üç adet dev bayrak asacak. Bunlardan biri Atatürk posteri, diğerleri de Türk ve Galatasaray bayraklarından oluşacak. 
   
   Sürpriz hazırlığı 
   YÖNETİM ayrıca bu maç için büyük bir sürpriz hazırlığına girdi. Sarı - Kırmızılılar bunun için iki gündür Dortmund Kulübü idarecileriyle anlaşmaya çalışıyor. Eğer Alman kulübünden olumlu yanıt gelirse, maç sırasında Westfalen Stadı'nın tabelasının üstüne "Ali Sami Yen'e hoşgeldiniz" yazısı yazacak. Ayrıca, stadda bulunan diğer büyük Westfalen yazılarının üstüne de yine Ali Sami Yen yazılacak. 
   
   Kırmızı alarm 
   EL Kaide terör örgütünün İngiltere'de yakalanan üyelerinin üstünde herhangi bir stada yapılacak saldırıyı gösteren planların ele geçmesi, Alman polisini harekete geçirdi. Emniyet, kentte en yüksek alarm durumu olan kırmızı seviyesinde tutulacak. Özel timin görev yapacağı maçta her seyirci tek tek aranacak. Öte yandan karşılaşmaya yoğun ilgi gösteren gurbetçiler, son iki günde 25 bin bilet satın aldı. 
   
   Hakan paniği 
   JUVENTUS'UN Inter ile oynadığı maçı izleyen Fatih Terim'in dönüşü gecikti, Galatasaray öğlen yapacağı yapacağı antrenmanı akşama çekti. Terim, "Hakan Şükür'ün bileğinde çok hoş olmayan tatsızlık var. İdmana bile zor çıktı. Yetiştirmeye çalışıyoruz" dedi. Sabri ve Petre'nin de ne pahasına olursa olsun oynayacaklarını belirten tecrübeli hoca, forvette sadece Arif'in problemi bulunmadığını vurguladı. Galatasaray'ın hocası, "İnşallah salı güleceğiz" diye konuştu. 
   
   Dev maça dev hakem    GALATASARAY'IN yarınki Juventus maçını Danimarkalı hakem Kim Milton Nielsen yönetecek. Türkiye - İngiltere karşılaşması için de görevlendirilen, ancak sakatlığı gerekçesiyle yerini Collina'ya bırakan Nielsen, 1992'de Süper Kupa, 1994'te de UEFA Kupası final maçlarını yönetti. 43 yaşındaki Danimarkalı, 1.96'lık boyuyla da dikkat çekiyor. 
   
   Juventus'ta aslar kenarda    JUVENTUS Teknik Direktörü Lippi, Galatasaray karşısında asları dinlendiriyor. Del Piero, Tacchinardi, Thuram ve Legrottaglie'yi Çizme'de bırakan Siyah-Beyazlılar'da Nedved, Appiah ve Trezeguet de yedek soyunacak. Juventus'un kadrosu şöyle Buffon, Ferrara, Montero, Tudor, Pessotto, Conte, Miccoli, Nedved, Chimenti, Iuliano, Maresca, Birindelli, Camoranesi, Trezeguet, Appiah, Di Vaio, Mirante, Zalayeta ve Davids. 
   
   
   
   
   
</TEXT>
</DOC>
