<DOC>
<DOCNO> 154226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko05.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baharın gelmesiyle boya sektörü de hareketlenmeye başladı... 
</HEADLINE>
<TEXT>

     Havaların ısınmasıyla birlikte boya sektörü hareketli günler yaşamaya başlarken, bu yıl daha çok krem, patlıcan moru, yeşilin açık tonları gibi ferahlatıcı renklerin kullanılacağı bildirildi. 
     Alınan bilgiye göre, uzun geçen kış sezonunun ardından evlerinin onarım ihtiyaçlarını gidermek için kolları sıvayan vatandaşlar, özellikle boya sektörünün aylar süren durağanlığına son verdi. 
     Konya'da kurulu Cabella Boya Sanayi Fabrika Müdürü Hikmet Atabeyoğlu, son 15 günden beri boya sektöründe satışlarda yüzde 15 gibi bir oranda artış olduğunu, özellikle ekonomideki iyi sinyallerin vatandaşları uzun yıllar ihmal ettikleri ev bakımına yeniden yönlendirdiğini gözlemlediklerini kaydetti. 
     Sezon öncesi boya üreticilerinin bu yılın moda renklerini belirlediğini, ağırlıklı olarak üretimi krem, patlıcan moru, yeşilin açık tonları gibi ferahlatıcı renklerde yoğunlaştırdıklarını ifade eden Atabeyoğlu, tüm sektörün iyi bir sezon geçirme beklentisi içinde olduğunu söyledi. 
     Atabeyoğlu, ev hanımlarının isteği üzerine tam silinebilir özellikli kadife görünümlü boyaların iç mekanlarda daha fazla satılmaya başladığını, yeni çıkan bu boyalarla yüzeylere ipeksi bir dokunuş elde edilebildiğini de vurguladı. 
     Hikmet Atabeyoğlu, boya maliyetinin metrekare olarak hesap edildiğinde, işçilik hariç 1 metrekare alanın 575 bin liraya geldiğini belirterek, 200 metrekarelik alanın 2 kat olarak boyanması için 20 kilogram boyaya ihtiyaç olduğunu, bunun da 115 milyon liraya mal olduğunu ifade etti. 
     
     RENK TERCİHİ PSİKOLOJİYİ ETKİLİYOR 
     Psikolog Dr. Nazlı Yaşar Spor, renklerin, insanlar üzerinde psikolojik ve fizyolojik olarak önemli etkiler yaptığını belirterek, ev ve işyerlerine daha ferah ortamlar yaratmak için genel olarak krem, yeşil ve sarının açık tonlarının önerildiğini söyledi. 
     Dr. Spor, portakal, kırmızı ve sarı gibi sıcak renklerin terlemeyi azaltıp, solunum, nabız ve tansiyonu dengede tuttuğunu ve beyin dalga aktivitesini ise artırdığını belirterek, ''evlerin kuzeye bakan odalarında sıcak renkler, güneye bakan odalarında soğuk renkler kullanarak ısının psikolojik dengesi sağlanabilir'' dedi. 
     




</TEXT>
</DOC>
