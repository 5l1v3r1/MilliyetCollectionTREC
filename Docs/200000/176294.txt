<DOC>
<DOCNO> 176294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun15.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da polis gençlerin ev partisini bastı, bir kişiyi öldürdü 
</HEADLINE>
<TEXT>

     İran'da gençlerin katıldığı ev partisini basan polis, açtığı ateşte bir kişiyi öldürdü. 
     Yas-e Nov gazetesinin bugünkü haberine göre, başkent Tahran'ın merkezindeki Arjantin Meydanı'nın Elvend mahallesinde gençlerin katıldığı partiyi basan polis, arabasına binerek partiden kaçmaya çalışan bir genci ateş ederek öldürdü. 
     Ölen gencin bir yakını, gazeteye yaptığı açıklamada, akrabası Muhammed ile birlikte katıldıkları partiyi polislerin basması üzerine herkesin evden kaçmaya çalıştığını, bu sırada Muhammed ve kendisinin de arabalarına doğru koşarken polisin birkaç el ateş açtığını ve Muhammed'in boğazından aldığı kurşun yarasıyla olay yerinde öldüğünü söyledi. 
     Haberde, ateş açan polis memuruyla birlikte, ev sahibi ve Muhammed'in kız arkadaşının da arasında bulunduğu 5 kişinin tutuklandığı belirtildi. 
     İran'da ev partilerine katıldığı için tutuklanan gençlere kırbaç, para ve hapis cezası veriliyor. 
     
</TEXT>
</DOC>
