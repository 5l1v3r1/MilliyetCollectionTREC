<DOC>
<DOCNO> 176912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yazar/altan.html </URL>
<DATE> 2003/08/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ağustos sıcakları ve saydamlık kaçakları 
</HEADLINE>
<TEXT>

   
   Sanki ağustosun lavları döküldü Göztepe asfaltlarına. Isı gölgede 35 derece. Her ne kadar Londra'da, Fransa'da, Roma'da vs, 140 - 150 yıldır görülmemiş sıcaklar yaşanmış olsa da aynı sıcakların başka yerlerde de yaşanmış olması, bir avuntu sağlamıyor bunalıp, ter içinde kalmaya. 
   Aşırı sıcaklar "yazı"yla belki bir ölçüde anlatılabilir belki "resim" hatta "müzik"le de, anlatılmaya çalışılabilir bir ölçüde... 
   Ya "heykel"le 
   Bilmiyorum, denemiş bir heykeltıraş var mı bunu 
   Neyse, bizim kamuoyunun pek de alışık olmadığı konulara, genç kuşakların ortak deyimiyle, takılmayalım. 
   
   Sıcakların daha birkaç gün süreceği söyleniyor. Tanrı, dönercilerin, inşaat işçileriyle boyacılarının, gezginci satıcıların yardımcısı olsun... 
   Eskiden de ağustos ayları bu kadar sıcak olur muydu, özellikle İstanbul'da Nüfus henüz 2 milyonu aşmamışken ve ahşap köşklerle, birkaç katlı evler boy attıkça atan, beton yapılara dönüşmemişken 
   Tam hatırlamıyorum ama, pek de sanmıyorum. 
   
   Bizim yazı makinesinin takırdamaya başladığı, sabahın şu erken saatlerinde, bendenizin aklı başka bir soruna takılı. 
   Mevsimlerin kendilerine özgü sıcaklık, yahut serinlik, yahut soğukluk özellikleri her yıl tekrar mı ediyor, yoksa aynı özellikler her yıl sürüp gidiyor mu, yoksa usul usul değişiyor mu 
   
   Aklımın böyle bir soruna takılmasının nedeni ise, çok daha başka. 
   Biliyorsunuz Mehmet Akif'in, ünlü bir kıt'ası var aklımda kaldığı kadarıyla şöyle 
   Tarihten adam hisse alırmış, ne masal şey 
   Kaç yüz senelik kıssa, yarım hisse mi verdi 
   Tarihi tekerrür, diye tarif ediyorlar, 
   Hiç hisse alınsaydı, tekerrür mü ederdi 
   Bir de Karl Marks'ın ünlü bir sözü var, "tek değişmeyen şey değişimdir". 
   Mevsimler, tarih, doğa ve toplum olayları, tekrar edip duruyor mu, yoksa bize mi öyle geliyor 
   
   175 milyon yıl boyunca yaşamış ve 70 milyon yıl önce kaybolup gitmiş olan dinozorlar, tekrar hiç görünmedi bir daha. Taş devri, yontma taş devri, tunç devri de bir daha hiç tekrar etmedi. 
   Evet ama, tarihçi Abdurrahman Şeref, Mübeccel Sami Duru'nun vaktiyle günümüz Türkçesine göre sadeleştirdiği bir yazısında şöyle diyor 
   "1856 Paris Antlaşması'ndan sonra devletin politik durumu parlaklık kazandığından Osmanlı devletinin borç alma girişimlerine Avrupa bankaları kapılarını açtı. 
   Borcu alan devlet yersiz harcamalara ve uçarı davranışlara koyuldu. Borçlar çoğaldıkça faizler de arttığı için bütçe açıkları her yıl kabarıyor, faizlerin ödenmesi için maliye yeni borçlanma bağlantıları yapmak zorunda kalıyordu. Şirvanizade Rüştü Paşa'nın sadareti sırasında bir taksit konsolit faizi ödemek için Galata bankerlerinden yüzde on sekiz faiz, ayrıca yüzde bir komisyon ile borç alınması yoluna gidildi. Eski borçların ödenmesi için böylesine ağır koşullara boyun eğmek zorunda kalmak devleti tükenmeye doğru götürüyordu... 
   ...Geçen yazılarımızda değinildiği gibi Abdülaziz saltanatının son dönemlerinde düzenli ve düzensiz borçların yıllık taksidi genel gelirin dörtte üçüne yaklaşmıştı. Geri kalan dörtte bir ise aşağı yukarı beş milyon lira tutuyordu. Bununla sıradan giderleri karşılamaya, her yıl birbirini izleyerek kabarmakta olan açığı kapatmaya çalışmak olanak dışı bir aşamaya erişmişti. Bakanlar Kurulu, Ali'nin külahını Veli'ye, Veli'ninkini Ali'ye geçirmekle zaman kazandığı bir sırada..." 
   
   Şimdi sorun şu 
   150 yıl önceki ekonomik çarpıklık, yine tekrar mı ediyor yoksa aynı çarpıklık hala sürüp gidiyor mu 
   Hala daha sürüp gidiyorsa hala daha 35 bin köy ve 20 bin - köy bile olamamış - mezra varsa ve her kış bunlardan en az 10 bininin yolları kapanıyor ve dış dünya ile ilişkileri kesiliyorsa... 
   Ve 175 ülke arasında "insani gelişme" açısından Türkiye 96. basamağa düşmüşse... 
   Siyasetçilerin sürekli "Türk'e Türk propagandası" yapması ve ekonomik saydamlığın yasaklanmasıyla, kendi kendimizi kandırarak mı geçirdik son 2 yüzyılı 
   Galiba tarih "tekrar" etmiyor mesleksizlik, çağdışılık, köylülük ve rüşvet, yolsuzluk, talan hala daha sürüp gidiyor... 
   Tek değişmeyen şeyin "değişim" olduğu sözü de doğru galiba. Yüz yıl sonra, hatta 50 yıl sonra kimbilir neler olacak 
   Herhalde çok daha iyi şeyler olacak Türkiye için de... 
   Çünkü ekonomide yerel çarpıklığın sürüp gitmesiyle sağlanan gizli avanta dönemleri bitecek... 
   
      
   
</TEXT>
</DOC>
