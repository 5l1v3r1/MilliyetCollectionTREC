<DOC>
<DOCNO> 158687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko13.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kapıdan Satış'lara dikkat 
</HEADLINE>
<TEXT>

     Adana İl Sanayi ve Ticaret Müdürü Hüseyin Paksoy, son yıllarda ''kapıdan satışlar'' konusunda büyük sorunların yaşandığını ve tüketicilerin aldatıldığını, bu nedenle bilinçli ve duyarlı davranılması gerektiğini belirti. 
     Paksoy, Tüketicinin Korunması Hakındaki Kanun kapsamındaki haklardan yararlanabilmeleri ve mağdur olmamaları için vatandaşlardan, pazarlamacıların yaptıkları kapıdan satışlarda aldıkları mallarda ''Cayma Bildirimi Belgesi'' bulunması konusuna dikkat etmelerini istedi. 
     Tüketicilerin, her türlü koşulda kendilerine başvurmaları halinde, 7 gün içinde malı iade edebilmeleri konusunda yardımcı olacaklarını belirten Paksoy, konuşmasını şöyle sürdürdü 
     ''Tüketiciler, Cayma Bildirimi Belgesi yanında yapılan sözleşmede tarih, taksit sayısı, para miktarı ve diğer şartların anlaşılır ve açık bir şekilde belirtilmesi konusunda hassas olmalılar. Sözleşmeye okumadan imza atmak çok sakıncalıdır. 
     Tüketiciler, 7 günlük tecrübe ve muayene süresi içinde aldıkları maldan memnun kalmadıkları taktirde, hiçbir gerekçe göstermeden malı iade edebilirler. Bu gibi konularda malın değeri 1 milyar 225 milyon lirayı geçiyorsa İl Tüketici Hakem Heyeti'ne, altındaysa İlçe Tüketici Hakem Heyeti'ne başvurabilir. En alt sınır milyon 79 bin liradır. Hakem heyetlerinde Büyükşehir Belediyesi, Çukurova Üniversitesi, Ticaret Odası, Baro ve Tüketiyi Koruma Derneği'nden birer temsilci bulunuyor.'' Tüketicilerin mahkemeye başvurmaları halinde, her türlü resmi vergi ve harçlardan muaf tutulduklarını hatırlatan Paksoy, ''Bu yıl, Ocak-Mart döneminde bu konuda 59 başvuru yapıldı. Bunların 55'i tüketici lehine sonuçlandı'' diye konuştu. 
     Paksoy, tüketicilerin şikayetlerini 175 numaralı ''Alo Tüketici Hattı'' telofonuna da yapabileceklerini kaydetti. 
     
</TEXT>
</DOC>
