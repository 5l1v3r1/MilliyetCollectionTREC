<DOC>
<DOCNO> 193794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo05.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde böyle skor görülmedi 8-3 
</HEADLINE>
<TEXT>

     Şampiyonlar Ligi C Grubu'nda lider Deportivo la Coruna ile evinde karşılaşan Monaco, rakibine 8 gol atarak tüm rekorları alt üst etti. 8-3'lük skorla tam 11 golün atıldığı maçla, Devler Ligi gol rekoru kırıldı. Didier Deschamps'ın öğrencileri bu sonuçla tarihi bir başarıya imza atarken, mücadelenin ilk yarısında 7, ikinci yarısında 4 gol kaydedildi. Daha önceki en gollü maç 9 kez filelerin havalandığı, 24 Ekim 2000'deki PSG'nin Rosenborg'u 7-2 yendiği karşılaşmaydı. 
     Monaco'dan Dado Prso'nun tam 4 kez İspanyolları santraya gönderdiği maçta, Rothen, Giuly, Plasil ve Cisse de fileleri 1'er kez havalandırdı. Attığı 4 golle gecenin kahramanı olan Dado Prso, 1992'deki Marco van Basten Milan ve 2000'deki Simone Inzaghi'nin Lazio kırdığı Şampiyonlar Ligi'nde bir karşılaşmada en çok gol atan futbolcu rekoruna ortak oldu. 
     Rakibinden 8 gol yiyerek tarihi bir hezimet yaşayan İspanyol temsilcisi Deportivo'da ünlü forvet Diego Tristan 2 gole imza atarken, diğer gol Scaloni'den geldi. 
     Monaco'daki maçı tribünde izleyenler arasında yeni Monacolu Morientes ve Real Madrid'den takım arkadaşı ünlü golcü Raul de vardı. 
     Bu sonuçla Monaco 9 puanla liderliğe yükselirken, Deportivo 7 puanla ikinci sıradaki yerini korudu. 
     PSV, AEK'YE ACIMADI 
     C Grubu'nun diğer maçında Yunanistan temsilcisi AEK ile Hollanda'da oynayan PSV Eindhoven, rakibini 2-0 yenerek Atina'ya puansız gönderdi. İlk yarısı 0-0 biten mücadelenin ikinci yarısında ev sahibi ekipten Bouma 51'de, Robben ise 63'te AEK filelerini havalandırdı ve maç bu sonuçla bitti. 
     4. maçlar sonunda C Grubu'nda puan durumu şöyle oluştu. 
     
     
TAKIMLAR O G B M A Y P 1-Monaco 4 3 0 1 14 5 9 2-Deportivo 4 2 1 1 7 9 7 3-PSV 4 2 0 2 4 4 6 4-AEK 4 0 1 3 1 8 1 
     Grupta 3 hafta sonra 25 Kasım Salı gecesi Deportivo - AEK, Monaco - PSV maçları oynanacak. 
     
</TEXT>
</DOC>
