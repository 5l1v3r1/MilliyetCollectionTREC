<DOC>
<DOCNO> 180913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur22.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'da trilyon talihlisi Beyoğlu'ndan... 
</HEADLINE>
<TEXT>

     Sayısal Loto'nun bu haftaki çekilişinde 1 trilyon 664 milyar 333 milyon 650 bin lira ikramiyeyi tek başına kazanan talihlinin, kendi belirlediği rakamlarla Beyoğlu'nda oynadığı 2 milyon 400 bin liralık kuponun 2. kolonunda 6'yı tutturduğu belirlendi. 
     Şans oyunlarını oynayan hemen herkesin hayalini kurduğu miktardaki büyük ikramiyeyi kazanan talihli, 8 kolonluk kuponunu, 5 Eylül Cuma günü Beyoğlu İstiklal Caddesi'ndeki 34090083 ruhsat numaralı bayii olan Kısmet Büfe'den aldı. 
     2 milyon 400 bin lira tutarındaki kuponunun 2. kolonunda kendisinin seçtiği sayılarla çekilişte belirlenen ''6, 21, 25, 30, 33, 49'' rakamlarını tutturan talihli, 1 trilyon 664 milyar 333 milyon 650 bin lira tutarındaki ikramiyenin sahibi oldu. 
     Eşi Kısmet Akyol adına ruhsatlı Sayısal Loto bayiisinin bulunduğu ''Kısmet Büfe''nin sahibi Seyit Akyol, A.A muhabirine yaptığı açıklamada, şunları söyledi 
     ''O kadar çok oynanıyor ki, talihlinin kim olduğunu tahmin etmek mümkün değil. Kim olduğunu bilmiyoruz. Ben de 23 kupon oynamıştım, keşke bana çıksaydı... 
     Talihliden herhangi bir beklentim yok. Ancak isterse bir şeyler verebilir veya bir teşekkür de edebilir. Ama bu hayat şartlarında 'bana çıktı'' diye açıklaması, ortaya çıkması çok zor. Bu kadar büyük parayı kazanan kim olsa açıklamaz.'' 
     
</TEXT>
</DOC>
