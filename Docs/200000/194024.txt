<DOC>
<DOCNO> 194024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko32.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Kamu reformu, Türkiye'de değişim sürecinin başlangıcı 
</HEADLINE>
<TEXT>

     Devlet Bakanı Kürşad Tüzmen, Kamu Reformu ve Yerel Yönetimler Yasa Tasarısı'nın Türkiye'de değişim sürecinin başlangıcı olduğunu belirtti. 
     Bakan Tüzmen, Kayseri Valiliği'ni ziyaretinin ardından Çınar Camisi'nde cuma namazı kıldı. Cami çıkışı vatandaşlarla bir süre sohbet eden Tüzmen, beraberindekilerle Büyükşehir Belediyesi'ne yürüyerek gitti. 
     Büyükşehir Belediye Başkanı Mehmet Özhaseki'den yatırımlarla ilgili bilgi alan Tüzmen, Kamu Reformu ve Yerel Yönetimler Yasa Tasarısı konusundaki çalışmalarının devam ettiğini, bu konuda bazı tepkiler de aldıklarını söyledi. 
     Bu konudaki eleştirilerin normal olduğunu ve bu eleştirilerin tasarının yasalaşmasında faydalı olacağına inandıklarını ifade eden Tüzmen, şöyle konuştu 
     ''Çalışmalarını sürdürdüğümüz Kamu Reformu ve Yerel Yönetimler Yasası, ikisi beraber Türkiye'de değişim sürecinin başlangıcıdır. Birtakım tepkilerin çıkması da normaldir. Yerel yönetimlerin kuvvetlendirilmesi, merkezi idarenin yetkilerinin büyük kısmının, vatandaşa daha iyi hizmet götürebilme amacıyla yerel yönetimlere devredilmesi, zaten tüm gelişmiş ülkelerde izlenen bir eğilimdir. Türkiye'de bunu gerçekleştirmeye çalışıyoruz. Önümüzdeki günlerde bu konudaki sıkıntılar büyük ölçüde giderilecektir. Ankara'nın merkeziyetçi yapısının yerel idarelere doğru yayılması ve yükün eşit olarak paylaşılması Türkiye'nin önünü açacaktır. Yerel yönetimlerin kuvvetlendirilmesi, Mahalli İdareler Yasa Tasarısı ve Kamu Reformu alanındaki çalışmaların senkronize bir şekilde gerçekleşmesi için makro ekonomi dengelerinin çok iyi oturması lazım. Hükümet olarak yapmak istediğimiz budur.'' 
     
     ''REKOR İHRACAT ARTIŞI'' 
     Enflasyon rakamlarının Türkiye tarihinde ilk kez bu yıl yüzde 20'lerin altında gerçekleşeceğini kaydeden Tüzmen, ''Yine Cumhuriyet tarihinde rekorun kırıldığı bir ihracat artışı yaşıyoruz. Aylık ihracatımız 5 milyar dolar seviyesine geldi. Bu yıl ihracat rakamlarında yüzde 33 oranında bir artış hesaplıyoruz. İhracatımız bugün itibariyle 40 milyar doları geçti'' dedi. 
     Başkan Özhaseki de, belediyenin maddi durumunun çok iyi olduğunu belirterek, ''Hükümet'ten tek beklentimiz Yerel Yönetimler Yasa Tasarısı'nın bir an önce kanunlaşmasıdır. Bunun dışında Ankara'dan para pul istemiyoruz. Zaten 3 Kasım seçimlerinden sonra önümüzdeki engelleri aştık'' diye konuştu. 
     
     ''EKONOMİK GELİŞMELER SEVİNDİRİCİ'' 
     Daha sonra yine yaya olarak AK Parti İl Binası'na giden Bakan Tüzmen, burada yaptığı açıklamada, Kayseri'nin sanayici, işadamı ve müteşebbislerin rekabet ortamı içinde kendi aralarında birlik ve beraberlik olgusunu en iyi şekilde yaşatan illerden biri olduğunu belirtti. 
     Kayseri'deki ihracat rakamlarının sevindirici olduğunu ifade eden Tüzmen, şöyle devam etti 
     ''Kayseri gibi illerdeki ekonomik gelişmeler bizi sevindiriyor. Bu gelişmelerle birlikte yatırımların artması, işsizimizin azalması demektir. Biz şimdi en önemli iş olarak bunu düşünüyoruz. Özellikle gerek yerel yönetimlerin, gerekse hükümetin diğer kamu kurum ve kuruluşlarıyla ahenkli çalışması, beraberlik sergilemesi Türkiye'nin özlediği başarıyı önümüzdeki günlerde getirecektir. Türkiye, hakettiği yere Gayri Safi Milli Hasıla'sını artırarak gelecektir. Önümüzde çeşitli engeller daima olacaktır. Ama biz üretimimizi ve ihracatımızı artırdığımız sürece, tüm bu zorlukların üstesinden rahatlıkla gelebileceğiz.'' Bir yılını dolduran hükümetleri döneminde, enflasyonun aşağı seviyelere çekildiğini, 2002 Kasımı'nda yüzde 74'ler seviyesinde olan faiz oranlarının yüzde 28'lerden aşağılara indirildiğini anlatan Tüzmen, ''Enerji fiyatlarında ucuzlama sağladık. Biz elektriği, suyu, gazı, finansmanı dünya fiyatlarından verebilirsek ve işgücü maliyetinde verimliliği sağlayabilirsek, son derece güzel bir ihracat artış ivmesi yakalayabiliriz'' dedi. 
     
</TEXT>
</DOC>
