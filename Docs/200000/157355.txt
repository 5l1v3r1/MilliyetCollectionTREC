<DOC>
<DOCNO> 157355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur34.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansör yönetmeliği mahkemeden döndü... 
</HEADLINE>
<TEXT>

     Eskişehir Büyükşehir Belediyesi'nin Asansör Yönetmeliği'nde yaptığı değişikliğe, Bölge İdare Mahkemesi ret kararı verdi. 
     TMMOB Makine Mühendisleri Odası Eskişehir Şubesi Genel Sekreteri Erhan Kutlu, düzenlediği basın toplantısında, Büyükşehir Belediyesi'nin yönetmelikte yaptığı değişiklikle, asansörlerin bakım ve onarımını yapan firmalarda çalışan mühendislerin, aynı zamanda denetim de yapmalarına yol açtığını anımsattı. 
     Bakım ve onarım yapan ile denetleyenin aynı firma olamayacağı konusunda itirazda bulunduklarını belirten Kutlu, şöyle konuştu 
     ''Bölge İdare Mahkemesi, Asansör Yönetmeliği'nde Büyükşehir Belediyesi'nin değişiklik yapma yetkisi olmadığına, yetkinin, Sanayi ve Ticaret Bakanlığı'na ait olduğu gerekçesiyle, değişikliğin iptaline karar verdi.'' Kutlu, mahkeme kararından sonra, asansör firmalarının verdiği raporlar ile alt belediye olan Tepebaşı Belediyesi'nin uygulayıp tanzim ettiği raporların da geçersiz sayıldığını sözlerine ekledi. 
     
</TEXT>
</DOC>
