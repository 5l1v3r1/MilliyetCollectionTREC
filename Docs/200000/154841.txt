<DOC>
<DOCNO> 154841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko32.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı çiftçiler, Türklere yönelik "destekleme"den rahatsız... 
</HEADLINE>
<TEXT>

     Kıbrıs Rum yönetiminin, Kıbrıslı Türkler'e yönelik açıkladığı ''destekleme önlemlerinden'', Rum çiftçiler, hayvan besicileri, küçük ve orta ölçekli işletmeciler ile otelcilerin rahatsızlık duyduğu bildirildi. 
     Rum basın haberlerine göre, Rum çiftçi örgütleri, açıklanan ''önlemlerden'', Rum çiftçilerin çıkarlarının doğrudan etkileneceği yönünde korku belirtirken, küçük ve orta ölçekli işletmeler, KKTC'deki ticari mallarının daha ucuz olması nedeniyle endişelerini dile getirdi. 
     Rum otelcilik sektörü ise, Rum turistlerin KKTC'deki otelleri tercih etmesi nedeniyle, Rum otellerinde kalan yerli turist sayısının azlığından yakındı. 
     Rum basını, Rum yönetiminin Kıbrıslı Türkler'e yönelik ''önlemlerinin'' ve özellikle Kıbrıs Türk çiftçisinin ürettiği ürünlerin Rum piyasasında tüketilmesine ve Rum limanları aracılığıyla ihracatına izin verileceğinin açıklanmasının ardından Rum çiftçi camiasının ''alarmda'' bulunduğunu yazdı. 
     Haberlere göre, ''önlemlerin'' uygulanması halinde, KKTC'deki üretim maliyetlerinin Rum ürünlere göre yüzde 50'ye varan oranda daha düşük olması ve tüketicinin de ucuz malı tercih etmesi nedeniyle Rum üreticiler doğrudan olumsuz etkileneceği gerekçesiyle rahatsızlıklarını dile getirdi. 
     Rum çiftçiler, ''Rum örgütlerinin yurtdışında KKTC'de üretilen malların satın alınmaması yönünde uğraş verdikleri bir dönemde, bu malların Rum limanları üzerinden ihraç edilmesine izin verilmesiyle, ihracat konusunda da önemli sorunlar yaşanacağını'' ifade ettiler. 
     Küçük ve orta ölçekli işletmecilerin örgütlü bulunduğu POVEK isimli kuruluş, Kıbrıslı Türk ve Rumlar'ın işbirliği aracılığıyla Rum piyasasına ucuz Kıbrıs Türk mallarının sokulacağı yönündeki bilgilerden duyduğu kaygıyı dile getirerek, Rum Ticaret Sanayi ve Turizm Bakanı Yorgos Lillikas'a bir mektup gönderdi. 
     Mektubunda, Kıbrıslı Türk ve Rum tüccarların işbirliği yapacaklarına ilişkin bilgilerin kendilerini kaygılandırdığını kaydeden POVEK, Rumlar'ın meydana gelen durumu istismar ederek KKTC'yi turist olarak ziyaret etmelerinden duyduğu rahatsızlığı da belirtti. 
     
</TEXT>
</DOC>
