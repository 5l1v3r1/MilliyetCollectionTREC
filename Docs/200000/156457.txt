<DOC>
<DOCNO> 156457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur11.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolulu üniversite öğrencisi, internetten dünyayı dolandırdı 
</HEADLINE>
<TEXT>

     İnternette sohbet ettiği Kanada, Almanya, Amerika ve Japonya'dan çok sayıda internet kullanıcısının kredi kartı numaralarını hacker'lardan alarak milyarlarca liralık alışveriş yapan Abant İzzet Baysal Üniversitesi AİBÜ öğrencisi tutuklandı. 
     Alınan bilgiye göre, AİBÜ Gerede Meslek Yüksekokulu öğrencisi Şeref Görgülü, ''irc.spymastersnake.org'' ve ''irc.cigicigi.com'' sohbet kanallarında, konuştuğu kişilerden başkalarına ait kredi kartı numaralarını ve kredi kartlarına ait bilgileri aldı. Hacker'lardan aldığı kredi kartı numaraları ile internette bulunan sanal alışveriş marketlerinden milyarlarca liralık alışveriş yaptı. 
     
     ''DÜNYAYI DOLANDIRDI'' 
     Başkalarına ait kredi kartı numaralarıyla yaklaşık 3 milyar liralık alışveriş yapan üniversite öğrencisi Şeref Görgülü, kredi kartı hesabından usulsüz para çekildiğini anlayarak, kredi kartını aldığı bankaya ihbarda bulunan bir internet kullanıcısının başvurusu sonrasında, banka ve emniyet güçlerinin ortak çalışmasıyla kredi kartı numarasını kullanırken tespit edildi ve yakalanması için ortak operasyon kararı alındı. 
     Gerede İlçe Emniyet Müdürlüğü'ne bağlı ekipler, yaptıkları incelemelerde, Görgülü'nün Kanada, Almanya, Amerika ve Japonya'daki internet kullanıcılarının da aralarında bulunduğu çok sayıda kişiyi aynı yöntemle dolandırdığını ortaya çıkardı. 
     
     ''BABASINA SÜPÜRGE YOLLADI'' 
     Emniyet ekipleri, yaptıkları operasyonla, internetten aldığı eşyaları almak için kargoya giden Şeref Görgülü ve yanında bulunan arkadaşı O.E'yi, sipariş ettiği malları teslim aldıktan sonra yakaladı. Polis, yakalanan Görgülü'nün evinde yaptığı incelemede ise çeşitli internet mağazalarından satın aldığı bilgisayar parçalarını ele geçirdi. Yakalanan Şeref Görgülü, çıkartıldığı mahkemece tutuklanarak cezaevine gönderilirken, arkadaşı O.E, olayla ilgisi olmadığı gerekçesiyle serbest bırakıldı. 
     İnternetten satın aldığı eşyaları yakın çevresine dağıttığı da öğrenilen Görgülü'nün, başkasına ait kredi kartı numarasıyla internetten satın aldığı bir elektrik süpürgesini, Antalya'da yaşayan babasına gönderdiği öğrenildi. 
     
</TEXT>
</DOC>
