<DOC>
<DOCNO> 177075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko06.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek bütçe rakamı 900 trilyon liraya çıkabilir 
</HEADLINE>
<TEXT>

   Babacan'ın 600 trilyon olacağını açıkladığı ek bütçe, sosyal güvenlikteki transfer ödeneğindeki 300 trilyonluk artış tahminiyle 900 trilyon olacak 
   AHMET ERHAN ÇELİK Ankara 
   
   Hükümet, IMF'yle altı ay önce üzerinde mutabık kalınan "gizli sosyal güvenlik bütçesini" en geç ekim ayı başında Meclis'e sevketmeye hazırlanıyor. Devlet Bakanı Ali Babacan daha önce ek bütçenin 600 trilyon lira civarında olacağını açıkladı. Ancak bu rakam en az 900 trilyon lira olacak. Aradaki 300 trilyon liralık fark IMF'yle yapılan gizli mutabakattan doğdu. 
   
   IMF'ye verilen söz 
   Edinilen bilgilere göre IMF, şubat ayında 2003 bütçe görüşmeleri sırasında 14.9 katrilyon lira olarak öngörülen sosyal güvenlik transfer ödeneğinin yeterli olmayacağını, gerçekleşmenin en az 15.2 katrilyon lira olacağını savundu. Müzakereler sonucunda taraflar 300 trilyon liralık farkı "bütçede gösterilmemesi" kaydıyla kabul etti. 
   Geçen ay IMF'yle yapılan müzakerelerde sosyal güvenlik açıkları yeniden gündeme geldi. İlk altı aylık bütçe gerçekleşmelerine bakılarak mevcut transfer ödeneklerinin yetersiz kalacağı tespit edildi. Yarısı bütçe blokajının yıl sonuna kadar devamını öngören 2.3 katrilyon liralık ek tedbir ve düzenlemelerin içine 300 trilyon liralık fark emdirildi. 
   Maliye Bakanlığı yetkilileri, ek bütçe kavramı yerine ödenek kaydırması terimini kullanmayı tercih ediyor. Sosyal güvenlik dahil olmak üzere hazırlanacak ek bütçe yıl sonuna kadar bloke edilen ödenekler ile özel iletişim vergisi artışları, Tekel ürünlerine yapılan zamlar ve benzeri kalemlerden sağlanacak gelirlerle finanse edilecek. 
   
   Sosyal güvenlik alarmı 
   Tedavi ve sağlık giderlerindeki olağandışı artışa karşılık sigortalı sayısı artmıyor. Bu nedenle sosyal güvenlik sisteminin yönetilmesi her geçen gün daha güç hale geliyor. Sosyal güvenlik kuruluşları yıllık transfer ödeneğinin yüzde 67'sini ilk yedi ayda tüketti. Sistem, ocak - temmuz döneminde 10 katrilyon 41 trilyon lira açık verdi. 
   Geçen yıl bu rakam 6.2 katrilyon liraydı. Sosyal güvenlik sisteminin programlanamadığı geçen yıl çarpıcı biçimde kendini gösterdi. Yılbaşında öngörülen ödeneklerden yüzde 41 oranında daha fazla açık verildi. 
   
   
</TEXT>
</DOC>
