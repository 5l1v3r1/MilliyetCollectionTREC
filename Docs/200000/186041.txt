<DOC>
<DOCNO> 186041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo19.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan bunu hep yapıyor.. 
</HEADLINE>
<TEXT>

     Avrupa Şampiyonlar Ligi'nde deplasmanda Chelsea'yı 2-0 yenen Beşiktaş'ta alınan 3 puanın sevinci yaşanırken, dünkü maçta kırmızı kart gören İlhan, eski alışkanlıklarını sürdürmeye devam ediyor. 
     Sezon başında geçirdiği ciddi sakatlık sonrası futbol hayatının devam edip, etmeyeceği yönünde kuşkular oluşan İlhan, futbola iyi bir dönüş yapmasına rağmen Chelsea karşısında gördüğü kırmızı kartla uslanmadığını gösterdi. 
     Geçen sezon UEFA Kupası'nda Beşiktaş'ın 2. turda İspanya'nın Alaves takımıyla yaptığı ikinci maçta kırmızı kart görerek, takımını yalnız bırakan İlhan, bu sefer Şampiyonlar Ligi'nde Chelsea karşısında gördüğü kırmızı kart sonrası takımını zor durumda bıraktı. Alaves maçında gördüğü kırmızı kartla 3 maç ceza alan İlhan, bu sefer Chelsea maçında yine kırmızı kart gördü ve cezalı duruma düştü. 
     
     BEŞİKTAŞ SON YILLARDA AGRESİFLEŞTİ 

     Avrupa kupalarında son yıllarda başarılı bir görüntü ortaya koyan Beşiktaş, bunun yanında oyuncularının gördüğü kırmızı kartlarla da adeta hırçınlaştı. 
     2000-01 sezonunda Şampiyonlar Ligi'nde mücadele eden Beşiktaş, yine bir İngiliz takımı olan Leeds United ile yaptığı grup maçında Nouma'nın rakibine attığı yumruk sonrası 5 maç ceza almasıyla zor durumda kaldı. 
     Geçen sezon UEFA Kupası'nda başarılı olan siyah-beyazlı takımda İlhan'ın yanı sıra Zago da aldığı cezalarla takımını yalnız bıraktı. 
     Zago, 4. turda Çek Cumhuriyeti'nin Slavia Prag takımıyla yapılan ilk maçta rakibine yaptığı hareket sonrası kırmızı kart görürken, 3 maç ceza aldı. Zago, bu cezası sonrası Slavia Prag ile yapılan rövanş maçıyla Lazio karşılaşmalarında forma giyemedi. 

     
</TEXT>
</DOC>
