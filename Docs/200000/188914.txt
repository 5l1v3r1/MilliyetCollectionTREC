<DOC>
<DOCNO> 188914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/siy02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savaş kasabası' 
</HEADLINE>
<TEXT>

   Ankara Mamak'taki 28. Mekanize Piyade Tugayı'nda kurulan 'prefabrike savaş kasabası'nda Irak'ta görev alacak askerler kent savaşı eğitimi alıyor 
      BARKIN ŞIK Ankara 

   
   Genelkurmay Başkanlığı, Irak'ta görev alacak birliklere şehir savaşı eğitimi vermek üzere temsili bir kasaba kurdu. Mamak'ta konuşlu 28. Mekanize Piyade Tugayı'nda kurulan prefabrike kasabada Genelkurmay Başkanlığı Özel Kuvvetler Komutanlığı personeli meskun mahallerde muharebe esaslarını öğretiyor. 
   Görev tanımına uygun tasarlanan kasabayla Irak'ta görev alacak personelin intibak süresinin azaltılması hedefleniyor. Muhtemel tehditlere karşı hareket tarzlarının öğretildiği kasabada, gayri nizami harp ve yakın muharebe teknikleri birebir gösteriliyor. Emir komutayla sevk ve idare kontrolünün şehir savaşlarında farklılık gösterdiği anlatılan eğitimlerde, istihkam personeline şehir içine barikat kurulması - kaldırılması eğitimleri verilirken "kendine yeter müfreze" şeklinde teşkil edilen piyade birliklerine de hareket tarzları hakkında bilgi veriliyor. 
   Eğitimlerde Irak'ta görev yapacak askerlere sivil halkla ilişkiler dersleri de veren komutanlar, pusudan kaçınma, mesk n mahallerde silah taşıma, konvoy geçişleri, silahlı keşif faaliyetleri kapsamında ani hedeflere ateşle sivil ve silahlı kişilerin birbirinden ayırt edilmesi konularında da soruları uygulamalı olarak yanıtlıyor. Bu çerçevede, intihar saldırılarından kaçınma ve şüpheli araçla askeri tesislerin tehditlerden korunması metotları da ders olarak veriliyor. 
   Zırhlı birliklerin mesk n mahallerde açık ve kolay hedef olduğu da personele aktarılıyor. Tank birliklerinin mümkün olduğu kadar kent içinde görev almaması gerektiği, aksi takdirde roketli saldırılarla karşılaşılabileceği vurgulanıyor. 
   
   Sınırda askeri hareketlilik    RAMAZAN İMRAĞ Şırnak DHA 

   Şırnak'ın Cizre ilçesindeki Tank Taburu'ndan çıkan yaklaşık 40 tank ilçe merkezinden geçerek tatbikat için Kasrik Boğazı'na gitti. Dün sabah saatlerinde Cizre'de oturan vatandaşlar tankların ilçe merkezinden geçişine tanık oldu. İlçede "Asker Irak'a gidiyor" yorumlarına neden olan tanklar, Dicle Köprüsü'ne vardıktan sonra Şırnak'a doğru ilerledi. 
   
   
</TEXT>
</DOC>
