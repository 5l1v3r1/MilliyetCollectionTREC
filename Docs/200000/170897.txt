<DOC>
<DOCNO> 170897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun10.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk erkek giyim markaları New York'ta umduğunu bulamadı 
</HEADLINE>
<TEXT>

     New York'un önde gelen erkek giyim fuarlarından ''The Collective''e katılan Türk erkek giyim markaları, fuarda bekledikleri ilgiyi bulamadılar. 
     New York'ta geçen hafta ''İstanbul Tekstil ve Konfeksiyon İhracatçı Birlikleri'' İTKİB tarafından düzenlenen konsept fuarda, Türk tekstil ve konfeksiyon firmalarına gösterilen ilgiye karşın, Manhattan'ın Hudson nehri kıyısındaki Pier 94'te düzenlenen erkek giyim fuarı, beklentileri karşılamadı. 
     Fuara ilginin az olması ve çoğunlukla perakendecilere hitap etmesi nedeniyle bekledikleri iş bağlantılarını yapamayan Türk erkek giyiminin önde gelen firmalarının yetkilileri, ABD'deki ekonomik durgunluğun yanı sıra yaz mevsiminin, fuara ilginin az olmasının nedenleri arasında bulunduğunu belirttiler. 
     3 gün devam eden fuara İTKİB'in organizasyonuyla Türkiye'den, aralarında Abbate, Damat-Tween, Bilsar, LennyTurk gibi firmaların bulunduğu 11 erkek giyim markası katıldı. 
     ''Franco Negretti'' markasıyla gömlek üreten İtina Gömlek Sanayii temsilcisi Savaş Kaya, fuardaki alıcıların çoğunluğunu perakendecilerin oluşturduğunu belirterek, toptan alımların, nakliye ve diğer masrafları karşıladığını, bu nedenle perakende satış yapmanın karlı olmadığını anlattı. 
     Fuara ilginin azlığına karşın Türk standlarını gezenlerin ürünleri beğeniyle karşıladıklarını anlatan Kaya, toptan alıcıların geldiği bir fuara katılmaları halinde çok daha başarılı olacaklarını kaydetti. 
     Türkiye'nin 2. büyük deri kıyafet üreticisi MRM Deri'nin yetkilisi Resa Mutlu da, ABD'de ilk kez katıldıkları fuarda, Türk standının iyi bir yerde bulunmaması ve fuarın perakendecilere yönelik olması nedeniyle beklentilerinin karşılanmadığını belirtti. 
     Avrupa'da birçok ülkeye Türk deri ürünlerini başarıyla ihraç eden firmanın yetkilisi Mutlu, fuar öncesi kendilerine, bunun perakende alıcılara yönelik bir fuar olduğunun söylenmediğini kaydetti. 
     Birçoğu ABD'de ilk kez bir fuara katılan Türk firmalarının temsilcileri, her şeye karşın dev ABD pazarına girmeye kararlı olduklarını ve bunun için sabırla çalışmaya devam edeceklerini belirttiler. 
     Türk erkek giyim firmalarının yetkilileri, ABD pazarında tanınmak ve tutunmak için bir Amerikalı iş ortağının önemine işaret ettiler. 
     ABD'de bu yıl sonunda 14. mağazasını açmayı planlayan Sarar ile bir başka başarılı Türk markası Mavi Jeans, kendi konsept mağazalarını açmakta ve tanınmakta gösterdikleri kararlılıkla ABD pazarına girmek isteyen diğer Türk markalarına önderlik ediyorlar. 
     
</TEXT>
</DOC>
