<DOC>
<DOCNO> 196185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur27.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Fatsa Kimse terörüne İslami kılıf bulmasın 
</HEADLINE>
<TEXT>

     AK Parti Grup Başkanvekili Eyüp Fatsa, İstanbul'da yapılan bombalı saldırıları, hangi inanç adına yapılmış olursa olsun şiddetle kınadıklarını belirterek, ''Kimse cinayetine, terörüne İslami kılıf bulmasın'' dedi. 
     Fatsa, TBMM'de parlamento muhabirleriyle düzenlediği sohbet toplantısında, İstanbul'da gerçekleştirilen saldırıların hoş karşılanmayacağını vurgulayarak, Ramazan ayında Türkiye'deki farklı dinlere mensup insanların birbirleriyle yoğun bir kaynaşma dönemi geçirdiklerini hatırlattı. Saldırıları, bu birlikteliğe yönelik ''sabotajlar'' olarak değerlendiren Fatsa, ''Bu kadar güzel bir kaynaşmanın yaşandığı bir dönemde özellikle sinagogların hedef seçilmiş olması sanki bu birlikteliği sabotaj görüntüsü verdi'' diye konuştu. 
     Saldırılarla ilgili dile getirilen ''komplo teorileri''ne de değinen Fatsa, ''Olay yeni olmuş, daha ne emniyet, ne istihbarat birimleri, ne yetkililer konuyla ilgili açıklama yapmış, ama özellikle televizyon kanallarında terör uzmanlarından bazıları failleri yakalayıp adalete teslim etti '' dedi. 
     Fatsa, saldırıların ''büyük bir olay'' olduğunu vurgulayarak, ''Kim yapmış olursa olsun, bu İslam adına da yapılmış olsa, Hıristiyanlık adına da yapılmış olsa, Musevilik adına da yapılmış olsa, ne adına olursa olsun, hangi inanç adına olursa olsun bu saldırıları şiddetle kınıyoruz'' diye konuştu. 
     
     ''TERÖRÜ İSLAMLA YANYANA GETİRME GAYRETLERİ'' 
     Fatsa, uluslararası terörü İslam ile yan yana getirme gayretleri bulunduğunu savunarak, şunları söyledi 
     ''Ben inançlı bir insanım. Benim inandığım dinde esas olan insanı yaşatmaktır, öldürmek değildir. Bir insanı öldüren bütün insanlığı öldürmüş gibidir diyor bizim dinimiz. Bu inanç ortadayken İslam adına masum insanları öldürmenin hiçbir İslami gerekçesi ve dayanağı olamaz, İslam ile alakası olamaz. Kimse şiddetine, terörüne, cinayetine İslami kılıf bulma gayreti içinde olmasın.'' Saldırıların El-Kaide adlı terör örgütü tarafından gerçekleştirildiğine ilişkin rivayetler olduğunu ifade eden Fatsa, kamuoyunda da bu yönde bir eğilim bulunduğunu söyledi. 
     
     ''NEDEN TÜRKİYE '' 
     Fatsa, bir gazetecinin, saldırıların neden Türkiye'de gerçekleştiği yolundaki sorusunu yanıtlarken de ''Benim şahsi görüşüme göre, bu Ortadoğu ile alakalı gibi. Bu, Ortadoğu'daki denklemlerle gelişen süreçle biraz alakalı gibi geliyor bana. Biraz bölge ile alakalı bir durum'' dedi. 
     Saldıralar için ''kınamanın'' yeterli olmayacağını kaydeden Fatsa, geçmişte Türkiye'yi sarsıcı terör olayları olduğunu hatırlattı. ''O günün haleti ruhiyesi ile çok hamasi açıklamalar yapıldı'' diyen Fatsa, bu açıklamaların sadece arşivlerde kaldığını söyledi. 
     Fatsa, bu olaylarla ilgili açıklamaların sadece hamasi söylemlerle kalmaması temennisinde bulunarak, bu olayın faillerine ulaşılarak aydınlığa kavuşturulmasını istedi. Fatsa, ''Bu olay sadece hamasi söylemlerle geçiştirilmez. Bu olay küçük bir olay değil, mutlaka bu olayın nedenleri ortaya çıkarılmalı'' diye konuştu. 
     
     SORUŞTURMA ÖNERGELERİ 
     Bir gazetecinin soruşturma önergeleri konusundaki sorusunu da yanıtlayan Fatsa, ''eski başbakanlardan Mesut Yılmaz hakkında önerge verilmeyeceği, bunun da Yılmaz ile görüşüldüğü yolundaki'' haberleri eleştirdi. 
     Yolsuzlukları Araştırma Komisyonu raporunun CHP ve AK Parti milletvekilleri tarafından ortaklaşa hazırlandığını hatırlatan Fatsa, ''Her şeyden önce bu komisyonda çalışan arkadaşların hukukuna saygısızlık olur'' diye konuştu. Fatsa, zaman aşımına giren ve şarla salıverme yasasından yararlanan dosyaların ayıklanacağını da sözlerine ekledi. 
     
</TEXT>
</DOC>
