<DOC>
<DOCNO> 155393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo11.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan'la ipler koptu... 
</HEADLINE>
<TEXT>

     Gençlerbirliği, 2 Mısırlı oyuncusundan El Saka ile dün 2 yıllık sözleşme yenilerken, Ahmed Hassan'a ise dün, gün bitimine dek verilen sürenin dolması üzerine bu futbolcuyla yolların ayrıldığı açıklandı. 
     Kulüp genel menajeri Cem Onuk, Mısırlı futbolcuların Gençlerbirliği'nde kalması için bir süreden beri yaşanan sorunun 1 fireyle sona erdiğini belirterek, ''2 Mısırlı'dan El Saka ile 2 yıllık sözleşme yeniledik. Ancak Ahmed Hassan bizden süre istedi ve kendisine dün gün bitimine kadar süre verdik. Bizden istediği ücreti de kabul etmemize rağmen Ahmed Hasan sözünde durmadı ve kendisine verilen sürenin sonunda da kulüple anlaşmaya yanaşmadı'' diye konuştu. 
     Onuk, Ahmed Hassan'ın tüm iyiniyetlerine ve gösterilen toleransa uygun davranışta bulunmadığını ifade ederek, ''Ahmed Hassan artık bizim için bitmiştir. Kendisiyle hiçbir koşulda anlaşmaya yanaşmayacağız. Ancak sezon sonuna kadar bizim futbolcumuzdur ve Ahmed Hasan'dan sezon sonuna kadar yararlanmaya devam edeceğiz'' dedi. 
     Kırmızı-siyahlıların Mısırlı futbolcusu ise yaşanan tüm bu olayların hem kendisini, hem de kulübü yıprattığını belirterek, şöyle konuştu 
     ''Ancak yöneticilerin de bana karşı biraz anlayışlı olmaları lazım. Sonuçta profesyoneliz ve yabancı bir kulüple anlaşma zemini içindeyim. Bana biraz daha zaman tanımalarını istedim. Türkiye'den bir takımla anlaşmak istemiyorum. Yabancı bir takımla görüşmelerim sürüyor. Süreye ihtiyacım var ve bunu da kullanmak istiyorum'' 

     
</TEXT>
</DOC>
