<DOC>
<DOCNO> 191350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/yazar/sazak.html </URL>
<DATE> 2003/10/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'in yolu 
</HEADLINE>
<TEXT>

   
   CHP kurultayında Kemal Derviş'e "2'nci adam"lık yolu açıldı. Derviş bunu Türkiye'ye özgü siyasetin klasik yöntemi olan "yarışarak değil, uzlaşarak" sağladı Baykal'ı karşısına almaktansa, "blok liste"den aday gösterilmeyi içine sindirerek genel başkan yardımcılığına "evet" dedi. Politbürodan son anda "veto" yemezse, Derviş, CHP'de "Baykal sonrası" liderlik koltuğunun en güçlü adaylarından biri haline geliyor. 
   Deniz Bey bu kurultayda ağır yara aldı. 
   Haftalarca "blok liste" diye bastırdıktan sonra adaylarını ancak gece yarısı kurultaya sunabildi, tüzük yorgunu delegelerin listeler üzerinde oynama şansları da bu şekilde sıfırlanmaya çalışıldı. Aslan sosyal demokratların soluğu kesildi. 
   Türkiye gerçeklerinden, halkın sorunlarından bu kadar uzak bir "sol" parti olur mu 
   Baykal'ın "tek adam"lık sevdası nedeniyle kurultay ülke gündeminin dışında kaldı. Bu inatlaşmanın CHP liderinin gücünden çok şey götürdüğü o kadar açık ki, Deniz Bey duymak istemese de, delegelerin ezici çoğunluğu Ankara'dan "Baykal'ın son kurultayı oldu" diye ayrıldılar. 
   Muhalefet yeni bir aday üzerinde anlaşabilseydi Baykal kurultaya Antalya delegesi olarak veda ederdi. 
   Baykal'a verilen 973 oya karşı Derviş'in Parti Meclis'ine 1021 oyla seçilmesi geleceğe dönük bir işaret değil mi 
   Derviş kırarak dökerek değil, CHP tabanına kendini anlatarak yükseliyor. 
   Baykal da, Derviş'in önünü kesen değil, destek olan lider havasında, hatta kulislere "gelecek seçimde CHP'nin başbakan adayı Derviş olacak" mesajı veriliyor. Deniz Bey'in gönlünden geçen ise cumhurbaşkanlığı 
   Siyaset böyle işte, Baykal, SHP'yi sürekli kurultay ortamında tuttuğu günlerde Erdal Bey'den genel başkanlığı almaya çalışırken "İnönü cumhurbaşkanı, Baykal başbakan" sloganını yayardı. Baykal artık seçim kazanmaktan umudu kestiği için Çankaya'ya düşünülen isim haline geldi. Ancak bu formül de küçük bir hesap hatası var. Cumhurbaşkanlığı seçimi normal süresinde yapılırsa 2007'de bugünkü Meclis tarafından gerçekleştirilecek. Dolayısıyla AKP'nin şansı daha yüksek. CHP'nin ise Meclis'i erken seçime zorlamak ve ilk genel seçimleri kazanmak gibi bir sorunu bulunuyor. 
   Kaldı ki, 2004 baharında CHP, yerel seçimleri kaybederse Baykal'ın koltuğunu nasıl koruyacağı da tartışmalı. 
   CHP lideri kurultayda, siyasi geleceğiyle CHP'nin kaderini birbirine bağlarken "son kale CHP düşerse, Türkiye de düşer" demişti. 
   Baykal, CHP il başkanlarını, "Kıbrıs'ı 30 milyon dolara hallettiler, Parti Meclisi'ne aynı paraya 20 - 30 kişiyi soksalar CHP'yi de teslim alırlar" diye uyarmış ve blok listeye oy istemiş. 
   CHP lideri, "30 milyon dolarlık" komployu açıklamak zorundadır. 
   Partiyi kimler satın almak istiyor 
   
      
   
</TEXT>
</DOC>
