<DOC>
<DOCNO> 196411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur10.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşler arasında en önemli sorun "İletişim eksikliği..." 
</HEADLINE>
<TEXT>

     Kadınların, eşleriyle iletişim kopukluğundan kaynaklanan problemlerinin, geçim sıkıntısının yarattığı sorunların da önüne geçtiği açıklandı. 
     Sosyal Hizmetler ve Çocuk Esirgeme Kurumu SHÇEK Adana İl Müdürlüğü bünyesindeki Aile Danışma Merkezi'nde, ailelerin, anne-babaların, çocuklar ve gençlerin, evliliğe hazırlanan çiftlerin, evliliklerinde sorun yaşayan eşlerin kendileri veya diğer bireylerle yaşadıkları psikolojik, sosyal ve hukuksal sorunlara çözüm aranıyor. 
     Merkezin faaliyete geçtiği 2001 yılının mart ayı ile eylül 2003 tarihleri arasında yüzde 80.3'ünü kadınların, yüzde 19.7'sini erkeklerin oluşturduğu toplam bin 151 başvuru, nedenlerine göre incelendiğinde ilginç sonuçlar veriyor. 
     Başvuruda bulunanlar yaş ve cinsiyet gruplarına göre incelendiklerinde erkeklerin genç yaşlarda daha fazla merkeze başvurduğu ancak, kadınların tüm yaş kategorilerinde erkeklerden önde olduğu görülüyor. 20-39 yaş arası grupta başvuranların sadece yüzde 14'ünü erkekler oluştururken, 0-19 yaş grubunda erkeklerin oranı yüzde 43'e çekmeleri gelecek için merkez yetkililerine umut veriyor. 
     
     BAŞVURU NEDENLERİ 
     Merkeze başvuruların yüzde 32.9'unu eşlerden kaynaklanan psikolojik sorunlar, yüzde 25.5'ini çocuklarla ilgili sorunlar, yüzde 21.7'sini ailevi, yüzde 8'ini hukuki danışmanlık talebi, yüzde 7.7'sini ekonomik sorunlar, yüzde 3.2'sini sağlık sorunları, yüzde 1'ini ise barınma talepleri oluşturdu. 
     SHÇEK Adana İl Müdürü Gülizar Gürol, AA muhabirine yaptığı açıklamada, başvurular dikkate alındığında, kadınların son derece duyarlı davrandıklarını, kız-erkek ayrımı yapmaksızın çocuklarının da bu merkezden faydalanmalarına öncü olduklarını bildirdi. 
     Gürol, ''Erkeklerin merkezimizden faydalanmaları düşük düzeyde kalmasına rağmen genç erkeklerin başvurusu gelecek için ümit verici. Bu nedenle hazırladığımız broşürlerle tanıtıma ağırlık vererek merkezimizden daha fazla sayıda kişinin faydalanmasını hedefliyoruz'' dedi. 
     SHÇEK, Seyhan Belediyesi ve Adana Barosu arasındaki ortak protokol çerçevesinde kurulan merkezde, sosyal hizmet uzmanı, psikolog, doktor ve avukat gibi meslek elemanlarının danışmanlık hizmeti verdiklerini ifade eden Gürol, bu hizmetler karşılığında da hiçbir ücret talep edilmediğini kaydetti. 
     Gürol, sorunları çözülmemiş bir aile ortamının mutluluğundan söz edilemeyeceğini ancak, yaptıkları araştırma ve gözlemlerde tüm sorunların temelinde iletişim kopukluğunun yattığını belirlediklerini ifade ederek, konuşmasını şöyle sürdürdü 
     ''Eşler çoğunlukla konuşmak yerine birbirlerinin hal ve hareketlerinden mana çıkarmaya çalışıyorlar. Yan baktın, dik baktın, çayı zamanında getirmedin, kahve istedim yapmadın gibi sudan bahanelerden büyük kavgalar çıkabiliyor. Bu kavgalar başvuru nedenlerinde de görüldüğü gibi geçim sıkıntısını bile unutturuyor.'' Gürol, psikolojik destek almanın bazı çevrelerce gizlenmeye çalışıldığını, bu kanı yıkıldığında, merkezin daha büyük bir kesime hitap edeceğine inandıklarını sözlerine ekledi. 
     
</TEXT>
</DOC>
