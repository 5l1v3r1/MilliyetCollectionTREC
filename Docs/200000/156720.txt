<DOC>
<DOCNO> 156720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko01.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere cezası 'Nitelikli bölgeler' askıda 
</HEADLINE>
<TEXT>

ABD'ye gümrüksüz satış olanağı sağladığı için ihracatta büyük umut bağlanan 'Nitelikli Sanayi Bölgeleri de ABD - Irak gerginliğine kurban gitti 
     YASEMİN ÇONGAR WASHINGTON 

     Bülent Ecevit'in başbakanlığı döneminde ortaya atılan, ancak Ankara'nın istediği çerçevede Washington'a bir türlü kabul ettiremediği Nitelikli Sanayi Bölgeleri NSB projesi, fiilen askıda. Irak savaşında, Türkiye ile işbirliğinin, istediği ölçüde gerçekleşmemesi sonucu ABD yönetimi, Kongre'de konuyu takip etmemeye karar verdi. Proje, kongrenin iki kanadının gündemlerine dahil edilmedi. 
     Gözlemciler, gelişmeyi "NSB projesi rafa kaldırıldı. Türkiye'ye imtiyaz sağlayacak bir tasarı bu aşamada geçmesi de kolay değildi" yorumu yaptılar. 
     ABD'nin İsrail ile arasındaki serbest ticaret düzenlemesine bağlı olarak geliştirilmesi planlanan ve Türkiye'ye de, Ürdün'e sağlanana benzer şekilde, İsrail üzerinden ABD'ye gümrüksüz ihracat olanağı tanıyacak olan projenin, 'tekstil ürünlerini' kapsaması için Türkiye, çok bastırmış, ancak ABD, tekstil lobisinin itirazlarını göz önünde tutarak buna karşı çıkmıştı. 
     
     Tezkere geçmeyince rafa kalktı 
     Buna karşın, Türkiye'nin Irak'ta ABD ile tam bir işbirliği yapması halinde, NSB kapsamında 'tekstile de bir gümrük kolaylığı' getirilebileceği beklentisi doğmuştu. Ankara'nın, Türk topraklarını ABD askerlerine açmaması da, bu konuda yeni bir esneklik elde edilmesi umutlarını suya düşürdü. 
     Diplomatik kaynaklar, projeye "ölü" gözüyle bakmanın doğru olmayacağını, ancak şu anda "dondurulmuş" sayılabileceğini kaydediyorlar. 
     Bu arada ABD Başkanı George W. Bush'un Ulusal Güvenlik Danışmanı Condoleezza Rice, Türk - Amerikan ilişkilerinin zor bir dönemi geride bıraktığını söyledi. Rice, "bütünlüğünü koruyan bir Irak" için Türkiye ile birlikte çalışmaya devam edileceğini, Türkiye'nin Irak'ın yeniden yapılandırılması çabalarına katılacağını umduğunu belirtti. 
     
BİR DUAYENİN İSYANI... Pentagon 'Türklere en küçük işleri verin' dedi      Türk müteahhitlik sektörünün en eski ve en büyük firmalarından birinin sahibi... Sektöre yıllarını vermiş bir isim. Yurtdışında da yabancı firmalarla büyük projelere imza attı. 
     Irak konusu gündeme gelince, hem kendi hem de diğer Türk firmalarının önemli işler alabileceğini düşündü. Konu için daha önce birçok kez ortak iş yaptığı ABD'li firmalarla görüştü. Ve büyük hayal kırıklığı yaşadı. Geçtiğimiz günlerde Türkiye'ye yönelik sert açıklamaları yapan Wolfowitz'in 'bakan yardımcısı' olduğu ABD Savunma Bakanlığı'nın Pentagon , Irak'ın yeniden yapılandırılmasında iş verdiği ABD'li firmaların 'Türklere önemli iş vermeyin' diye özellikle uyardığını öğrendi. 
     Şimdi yıllardır Türk firmaları ile iş yapan ABD'li proje sorumlusu firmalar, Pentagon'a Türk firmaları ile ne yapabileceklerini soruyorlar. Pentagon, küçük işlerin de daha küçük işlere ayrılmasını istiyor. Bu durumda önerilecek işler için gidip şantiye kurmaya bile değemeyecek. Duayen müteahhit, Irak işleri paylaşılmadan hükümetin Pentagon'u bu cezacı tutumundan vazgeçirmesi gerektiğini belirtiyor. 
     Bu arada, ABD'de 680 milyon dolarlık projenin sorumluluğunu üstlenen Bechtel firması, taşeron firmalarla görüşmeye başladı. Bu kapsamda bazı Türk firmaları da görüşmeye çağrıldı. Ancak Türk firmalarına nasıl işler teklif edileceği henüz netleşmedi. 
     
'Türkiye ayrıcalıklı konumunu kaybetti'      NSB projesinin askıya alınmasını değerlendiren Türk - ABD İş Konseyi Türkiye Başkanı Vural Akışık, "Çok az ülke ile yapılan bir anlaşmadır. Türkiye ayrıcalıklı bir ülkeydi. Bu konumunu kaybetti. Bunun için gündemden çıkarıyorlar. Bence sembolik anlamı önemli" dedi. 
     
     'Tavır alınsın' 
     Türkiye İhracatçılar Meclisi Başkanı Oğuz Satıcı da "Ticari olarak iyi bir işti. Her fırsatta gündeme getireceğiz. Bu konuda umut tamamen biterse, ABD mallarına karşı gümrükler ABD'nin bize uyguladığı seviyelere çekmeli" dedi. Türk - Amerikan İşadamları Derneği Başkanı Zeynel Abidin Erdem de "ABD büyükelçisi ve işadamlarının katılacağı bir toplantı düzenlemeyi planlıyoruz. Orda da konuyu gündeme getireceğiz" dedi. 
     
Sektörler tartışılıyordu      ABD'ye gümrüksüz ihracat olanağı sağlayan NSB'ler sadece tekstilde 200 milyon dolar ek ihracat olanağı getirecekti. Bu rakam diğer sektörlerle birlikte daha da artacaktı. Türkiye tekstili kapsamasını istiyor, ABD buna karşı çıkıyordu. Kurulacağı bölge konusunda da bir uzlaşmaya varılamamıştı. Buna karşın ABD yönetimi yasal süreci başlatarak, ticaret yasasına gerekli eklemeleri yapmıştı. Irak pazarlığı sırasında önemli ölçüde aşıldı. ABD deri, ayakkabı ve konfeksiyonu kapsamasını kabul etti. Ancak tezkere Meclis'ten geçmediği için pazarlıklarda verilen bütün sözler geçerliliğini kaybetti. 
     

</TEXT>
</DOC>
