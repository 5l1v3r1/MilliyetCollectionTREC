<DOC>
<DOCNO> 194674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/guncel/gun02.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülteci olarak gitti milletvekili oldu... 
</HEADLINE>
<TEXT>

   Sermin Özürküt, 12 Eylül döneminde mülteci olan eşinin ardından İsveç'e gitti. Orada siyasete atılan Özürküt şimdi Sol Parti hükümetinin tek Türk milletvekili 
      SEMRA KARDEŞOĞLU İstanbul 
   
   İsveç'te son genel seçimlerle iktidara gelen Sol Parti hükümetinin 349 milletvekili arasında yer alan Sermin Özürküt 54 , 12 Eylül'ün ardından İsveç'e sığınan bir mülteci. 
   Ankara Üniversitesi Basın Yayın Yüksek Okulu mezunu Özürküt, stajı sırasında TRT radyo prodüktörü Yaşar Özürküt'le tanışıp 1973'te evlendi. 1974'te ilk çocukları Koray, 1981'de Kerem dünyaya geldi. Sermin Özürküt, Çalışma Bakanlığı'nda iş müfettişi olarak görev yaptığı sırada 12 Eylül kapıyı çaldı. Eşi Yaşar Özürküt, TRT - DER Genel Sekreteri ve Barış Derneği üyesi olması nedeniyle aranmaya başlanınca evi ve Ankara'yı terk etti. 
   
   İşine son verildi 
   Çocuklar babalarını aylarca göremedi. Bu sırada Sermin Özürküt, İlerici Kadınlar Derneği üyesi olmaktan gözaltına alınıp bırakıldı. Ancak 1402 sayılı yasa nedeniyle işine son verildi. Yaşar Özürküt, 1984'te mülteci olarak İsveç'e sığındı. Sermin Özürküt de eşinin ardından iki çocuğunu alarak İsveç'e gitti. Yerel radyo kurdular, dergi çıkardılar. 141 ve 142 sayılı kanunun kalkması üzerine Yaşar Özürküt ancak yedi yıl sonra Türkiye'ye dönebildi ve kalmaya karar verdi. Sol Parti'de siyasete atılan Özürküt, belediye meclis üyeliği yaptı. 2002'de de hem partinin yönetimine seçildi, hem de parti genel başkanından sonra en yüksek oyu alarak Stockholm Milletvekili oldu. 
   Zorluklarla geçen yaşamını unutmayan Sermin Özürküt, "12 Eylül koşullarında çocuklar babalarının velayetinde olduğu için pasaport almak çok güçtü. Babalarının kayıp olduğunu mahkemelerde kanıtlayarak pasaportu çıkarabildim. Türkiye'ye baktığımda acılar ve kırgınlıklar yerine yaşam birikimime kaynaklık eden, çok kültürlü bir toplumsal coğrafya görüyorum" dedi. 
   
   
   
   
   
</TEXT>
</DOC>
