<DOC>
<DOCNO> 163912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko10.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin 1 milyar dolarlık yardımı, 5. gözden geçirmeyi bekliyor 
</HEADLINE>
<TEXT>

     ABD'nin ek savaş bütçesinde Türkiye'ye ayırdığı 1 milyar dolarlık hibe veya 8.5 milyar dolarlık krediye ilişkin anlaşmanın imzalanmasının, IMF'nin Türkiye ile ilgili 5. gözden geçirmeyi sonuçlandırmasına bağlı olacağı öğrenildi. 
     Edinilen bilgiye göre, Türkiye'ye desteğin ulaştırılmasında, Amerikan yönetimi tarafından bir problem bulunmuyor ancak bu yardıma ilişkin anlaşmanın imzalanması için Amerikan Hazinesi, önce Uluslararası Para Fonu'nun IMF 5. gözden geçirmeyi sonuçlandırmasının beklenmesi gerektiğini Türk tarafına iletti. 
     ABD Hazine Bakanlığı Sözcüsü Tony Fratto, ''görüşmelere başlamaya hazırlanıyoruz. Ancak şu anda duyurulacak hiçbir şey yok. Kamuoyu önünde görüşmeye hazır olduğumuz zaman yapacağız. Resmi görüşmeler henüz başlamadı'' dedi. 
     Washington'da temaslarda bulunan Dışişleri Bakanlığı Müsteşarı Uğur Ziyal de, ABD'nin ekonomik işlerden sorumlu Dışişleri Bakan Yardımcısı Alan Larson ile görüşmesinin ardından, anlaşmaya ilişkin görüşmelerin ''çok kısa süre içinde'', Ankara'da veya Washington'da başlayabileceğini söyledi. 
     Amerikalı yetkililer, Türkiye'nin IMF performansının, bu paranın sağlanmasında kritik rol oynayacağını dile getiriyorlar. Bu çerçevede Amerikan Hazinesi, yardım anlaşmasının zamanlamasının, IMF'nin gözden geçirmeyi tamamlamasıyla bağlantılı olmasını tercih ediyor. IMF ise, beşinci dilim krediyi serbest bırakacağı İcra Direktörleri toplantısının tarihini açıklamak için Türkiye'nin niyet mektubunu bekliyor. IMF Dışilişkiler Direktörü Tom Dawson, niyet mektubu ulaştıktan sonra, IMF İcra Direktörleri'nin Türkiye toplantısının tarihinin açıklanabileceğini söylemişti. 
     Öte yandan İngiliz Reuters haber ajansı, ABD kongresinin geçen hafta Amerikan yönetimi yetkilileri tarafından bu konuda bilgilendirildiğini, kongre kaynaklarına dayanarak duyurdu. Haberde, Türkiye'ye yardımın, beş yıllık dönemde 4 dilim halinde verilmesinin ve dilimlerin, IMF gözden geçirmelerinin zamanlamasıyla bağlantılı olmasının planlandığı kaydedildi. Bu plana göre, ilk 5 yıl, geri ödeme yapılmayacak. 
     
</TEXT>
</DOC>
