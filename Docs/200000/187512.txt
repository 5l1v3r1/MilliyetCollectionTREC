<DOC>
<DOCNO> 187512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko15.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde ihracat hedefi büyüdü... 
</HEADLINE>
<TEXT>

     Otomotiv sektöründe hızla artan ihracat, sektörün hedeflerini büyüttü. 
     Yıla girerken, yıllık toplam 6 milyar dolarlık ihracat tahmini yapan otomotiv sektörü, rakamı 6.5 milyar dolara yükseltti. 
     Otomotiv Sanayii Derneği OSD Başkanı Ali İhsan İlkbahar, A.A. muhabirine yaptığı açıklamada, sektörün milyarlarca dolarlık yatırımın meyvelerini topladığını dile getirerek, önümüzdeki yıllarda sektör ihracatının artışını sürdüreceğini bildirdi. 
     İlkbahar, ''Bu yıl sonunda sektörden 6.5 milyar dolarlık ihracat bekliyoruz. 2004 tahminimiz de 7-7.5 milyar dolar'' diye konuştu. 
     Tahminlerdeki artışın, firmaların, hedeflerin üzerinde satış gerçekleştirmesinden kaynaklandığını dile getiren İlkbahar, ''Kurlardan kaybetmemize rağmen, ihracat artışını sağladık. Ayrıca sektör iç pazarda da belli bir canlanma yaşıyor. Yıl sonunda toplam iç pazar tahminleri de aşılacak'' dedi. 
     Uludağ İhracatçı Birlikleri verilerine göre, bu yılın ilk 9 aylık bölümünde sektörün ihracatı yüzde 57.9 artışla 5.1 milyar doları geçti. 
     Otomotiv sektöründe 2003 yılının başında yapılan değerlendirmelerde, sektörün yatırımlarının 550 bin adetlik ihracatı öngördüğü belirtilerek, 2005'te 7.5-8 milyar dolarlık ihracatın ''rüya olmadığı'' vurgulanmıştı. 
     
     TOFAŞ-FORD OTOSAN REKABETİ 
     Otomotiv sektöründeki Koç Topluluğu şirketlerinden Tofaş ile Ford Otosan'ın hem iç pazarda hem de yurtdışındaki rekabeti, bu yıl ihracat gelirlerinde de yaşanacak. 
     Ford Otosan'ın ihracatta bu yıl Tofaş'ı geçerek, ihracatını 740 milyon Euro'ya yükselteceği tahmin ediliyor. Sektörün devlerinden Tofaş'ın yıl sonu ihracat beklentisi ise 720 milyon Euro seviyesinde bulunuyor. 
     Bu yılın büyük bölümünde Megane Sedan II'nin ihracatına hazırlanan Oyak Renault'un geçen yılki 679 milyon dolarlık ihracat düzeyini koruyacağı kaydedildi. Oyak Renault yetkilileri, Megane Sedan'ın Avrupa'daki bayilere dağıtımının yeni yapıldığına dikkati çekerek, otomobilin oldukça beğeni topladığını, bunun da şirketin ihracatını önümüzdeki dönemde yukarı taşımasının beklendiğini kaydettiler. 
     Toyota Otomotiv Sanayi Türkiye A.Ş. de bu yıl ihracatını yaklaşık 2 katına çıkaracak. Geçen yıl 325 milyon Euro ihracat yapan Toyota, bu yıl ihracattan 600 milyon Euro'nun üzerinde gelir bekliyor. 
     İhracatını hızla artıran firmalar arasında yerini alan Hyundai Assan, Starex ve Accent Admire modelleriyle, yılsonu itibariyle 400 milyon dolar ihracat geliri hedefliyor. 
     Mercedes Benz Türk'ün yıl sonu itibariyle ihracat hedefi de toplam 254 milyon Euro olarak belirlendi. Şirket, bu yıl 1750 adet otobüs ile 900 adet kamyon ihraç edecek. 
     
</TEXT>
</DOC>
