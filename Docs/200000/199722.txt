<DOC>
<DOCNO> 199722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun18.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da 6 Türk sınır dışı ediliyor 
</HEADLINE>
<TEXT>

     Endonezya, Avustralya'nın kabul etmediği 14 kaçak Türk'ten 6'sının yarın Türkiye'ye gönderileceğini açıkladı. 
     Endonezya göçmen bürosu yetkilisi Ade Endang Dahlan, yaptığı açıklamada, Türkiye'ye dönmek isteyen 6 Türk'ün yarın sınır dışı edileceğini kaydetti. 
     Dahlan, BM yetkilileri tarafından sığınma talepleri incelenen diğer 8 kişinin Cakarta'daki karantina merkezinde kalacaklarını söyledi. 
     Avustralya deniz kuvvetleri, Kasım ayı başında, 4 gündür denizde olan bir tekneyi, içinde 14 Türk ve 4 kişilik Endonezyalı mürettebatıyla ele geçirmişti. 
     Avustralya'ya mülteci olarak sığınmak isteyen Türkler, Avustralyalı yetkililerle Cakarta arasındaki görüşmelerden sonra Endonezya'ya geri gönderilmişti. 
     Endonezya, kaçakları geri gönderen Avustralya'nın uluslararası mülteci anlaşmalarını ihlal ettiğini bildirmişti. 
     
</TEXT>
</DOC>
