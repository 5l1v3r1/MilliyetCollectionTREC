<DOC>
<DOCNO> 180948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/spor/aspo.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Ekim güzel olacak 
</HEADLINE>
<TEXT>

   Şenol Güneş, İngiltere'yi Şükrü Saracoğlu Stadı'ndan eli boş göndereceklerini söyledi, "Dünya'da yenemeyeceğimiz takım yok. Emeklerimizin karşılığını alacağız" diye konuştu 
      BİLAL MEŞE 

   
   'Firesiz atlattık' 
   MİLLİ Takım Teknik Direktörü Şenol Güneş, Liechtenstein galibiyetiyle Avrupa Futbol Şampiyonası Finalleri hedefine bir adım daha yaklaştıklarını söyledi. Güneş, "Gruptan lider olarak çıkmamız Liechtenstein maçının skoruna bağlıydı. Merdivenin ilk basamağını firesiz atlattık ve zirveye bir adım daha yaklaştık. Bugüne kadar İngiltere maçı aklımızda yoktu. Artık tek düşüncemiz onlar. Şartlar ne olursa olsun, gruptan lider çıkacağız" diye konuştu. 
   
   'Muhteşem geçecek' 
   İNGİLTERE ile 11 Ekim'de oynanacak karşılaşmanın önemine dikkat çeken Güneş, "O gün bambaşka bir gün olacak. Alın terimizin karşılığını alacağımız gün olacak. Biz ülke insanı olarak her günü aynı yaşayamayız. Her yeni gün bizim için yeni bir başlangıç demek. 11 Ekim muhteşem geçecek. Ülkemiz, takımımız, kısacası herkes en mutlu saatlerini o gün yaşayacak. İngiltere'yi misafir edeceğiz, eli boş göndereceğiz. Hepimiz bu sınava hazırız" dedi. 
   
   'Bileğimiz bükülmez' 
   ŞENOL Güneş, 11 Ekim tarihine kadar yoğun bir çalışma programına gireceklerini de sözlerine ekledi. Manchester'da oynanacak olan İngiltere - Liechtenstein maçını izleyeceğini hatırlatan Güneş, "Portekiz'e gidebilmek için müthiş bir emek ortaya koyduk. Bunun semeresini hep birlikte almak istiyoruz. Biz ayağa, tek top ve çabuk oynadığımız sürece bileğimizi kimse bükemez, Dünya'da yenemeyeceğimiz takım yoktur. Bu yüzden kimseden çekinmiyoruz" ifadelerini kullandı. 
   
   'Boynumuzun borcu'    Haluk Ulusoy, İngiltere sınavını iple çektiklerini belirtti, "Maçın tek favorisi biziz. Bu kez şansları sıfır" dedi 
   FUTBOL Federasyonu Başkanı Haluk Ulusoy, yeni bir zafer için geri sayıma başladıklarını söyledi, "Bu takımla ne kadar gurur duysam azdır" dedi. Ulusoy, "11 Ekim'i iple çekiyoruz. O günü bayram ilan edeceğiz. Bu bayramı ülkeye yaşatmak bizim boynumuzun borcudur. Bize yakışan da gruptan lider çıkmaktır. Bundan kuşkum yok" diye konuştu. 
   İNGİLTERE'NİN çok korktuğunu da iddia eden Haluk Ulusoy, sözlerini şöyle sürdürdü "Teknik kadro ve futbolcularımıza geçmişte nasıl güvendiysek, şimdi de güveniyoruz. Maçın tek favorisi biziz. Kaldı ki bu ekip tarihi başarılar elde ederek ülkemizin hiçbir zaman güvenini boşa çıkarmadı. İngiltere'de onları elimizden kaçırdık, bu kez şansları sıfır." 
   
   Johansson geliyor    Ulusoy'un davetini kabul eden UEFA Başkanı, 11 Ekim'deki Türkiye - İngiltere maçını programına aldığını açıkladı 
   MEHMET DEMİRCAN 

   'Biz tavır koyduk' 
   UEFA Başkanı Lennart Johansson, Federasyon Başkanı Haluk Ulusoy'un davetini kabul etti ve İngiltere maçını izlemeye geleceğini açıkladı. Johansson, "Bu mücadeleyi programıma aldım. Kamuoyunun ve basının bu kritik sınav öncesi havayı germeleri iyi değil ancak bu durum kaçınılmaz. Hem Türkiye'nin, hem de İngiltere'nin bu nedenle işi ciddiye alacakları kesin. Bizler tavır koyduk, artık holiganizme davet çıkaranları affetmeyeceğiz" dedi. 
   
   Ada'da panik var 
   İNGİLTERE ise Türkiye maçı öncesi yine holiganların endişesini yaşamaya başladı. Uyarılara rağmen fanatik taraftarların kendi başlarına Makedonya'ya giderek gizlice bilet alıp maçı izlemeleri panik yarattı. Polis, bu kişilerin Türkiye maçına da gitmelerini engelleyebilmek için şimdiden önlemlerini artırdı. Haluk Ulusoy ise İngilizler'e kapılarının açık olduğunu belirtti, "Onlara bilet satmaya hazırız. İkibin, üçbin farketmez" ifadesini kullandı. 
   
   Eriksson endişeli    İNGİLTERE Milli Takımı Teknik Direktörü Sven Goran Eriksson, 11 Ekim'deki Türkiye sınavının hiç de kolay olmayacağını söyledi. Makedonya karşılaşması sonrası İngiliz basınında yer alan açıklamalarında Eriksson, "Makedonya deplasmanı bizim için iyi bir test oldu. Türkiye'de de bizi saha içi ve dışında zorlu bir atmosfer bekliyor" dedi. Gazeteler, Türkiye'nin Liechtenstein karşısında kolay bir galibiyet alarak liderliğini koruduğunu yazdı, "Artık düğüm İstanbul'da çözülecek" yorumunu yaptı. 
   
   Dublin'e geçtiler    A Milli Takımımız, 11 Ekim'de İngiltere ile oynayacağı maçın son provasını yarın İrlanda Cumhuriyeti karşısında yapacak. Liechtenstein karşılaşması sonrası karayolu ile Zürih'e gelen ekibimiz İrlanda Cumhuriyeti maçının ilk hazırlığını dün sabah İsviçre'de yaptı. Ay - Yıldızlı ekibimiz öğleden sonra da Dublin'e geçti. 
   
   
</TEXT>
</DOC>
