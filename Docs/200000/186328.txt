<DOC>
<DOCNO> 186328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/aeko.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yurtdışına para kaçırıyorlar' 
</HEADLINE>
<TEXT>

   Uzanlar'ın yurtdışına para transfer ettiğini söyleyen Başbakan Erdoğan, "Şirketlerindeki mallar bile kendilerinin üzerine çıkmıyor" dedi 
      ABDULLAH KARAKUŞ ANKARA 
   
   Başbakan Recep Tayyip Erdoğan, İmar Bankası soruşturması çerçevesinde Uzanlar'ın yurtdışına para transferine başladığının tespit edildiğini söyledi. Erdoğan, "Hayret edici şeylere ulaşıyoruz. Örneğin şirketlerindeki mal mülkler bile kendilerinin üzerine çıkmıyor" dedi. 
   Erdoğan dünkü AKP Kurucular Kurulu'nun basına kapalı bölümünde İmar Bankası soruşturmasında gelinen son noktayı anlattı. "O kadar çok şey çıkıyor ki, hayret edersiniz" diyen Erdoğan, üyelere şu bilgileri verdi 
   "Şirketlerin tek tek üzerine gidiliyor. Ancak şirketler, mal ve mülkler kendi üzerlerine çıkmıyor. Hayretler içinde kalıyoruz. İçişleri Bakanlığımız'dan edindiğimiz bilgilere göre, bunlar yurtdışına para transferine de başlamış." 
   
   'Motorola bize başvurdu' 
   Erdoğan, Uzanlar'la mahkemelik olan Motorola'nın Türkiye ile iş yapma talebini kendilerine ilettiğini de söyledi. Motorola'nın "Hükümetiniz güven veriyor. Böyle devam ederseniz sizinle iş yapabiliriz" teklifinde bulunduğunu dile getiren Erdoğan, yolsuzlukların ve hortumların üzerine gideceklerini, millete verdikleri sözü mutlaka tutacaklarını kaydetti. 
   
   Kuryeler yakalandı    AHMET KAYA Gaziantep DHA 
   İmar Bankası operasyonunun ardından Uzanlar'a ait tüm mallara ihtiyati tedbir konulmasına rağmen, bazı fabrikalardan para kaçırıldığı ihbarı üzerine düzenlenen operasyonda, Gaziantep, Şanlıurfa ve Ergani çimento fabrikalarından İstanbul'a para taşıyan araçtaki dört kurye ve şoför yakalandı. Araçtaki dört kişinin yanlarındaki çantalar ve gizli bölmelerde 240 milyar lirayla 150 bin euro ele geçirildi. 
   Gaziantep Emniyet Müdürlüğü'ne götürülen Rumeli Holding müfettişlerinden Ahmet Akön 29 , holding çalışanı Ahmet Alev 32 , araç sürücüsü Aziz Korkmaz 41 ile yedek şoför Muzaffer Badilli'nin 45 ifadeleri alındı. Kuryeler daha sonra İstanbul'a götürüldü. 
   
   
</TEXT>
</DOC>
