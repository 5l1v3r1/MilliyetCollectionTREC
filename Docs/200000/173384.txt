<DOC>
<DOCNO> 173384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/guncel/gun01.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelin canlar bir olalım 
</HEADLINE>
<TEXT>

   Erzincan'da, Ocak köyünde düzenlenen 10. Hıdır Abdal Sultan Kültür Etkinlikleri, yüzlerce Alevi ve Sünni'yi bir araya getirdi 
      TURGAY İPEK Erzurum DHA 

   
   Erzincan Kemaliye'ye bağlı Ocak köyünde düzenlenen 10. Hıdır Abdal Sultan Kültür Etkinlikleri, Alevi ve Sünni'leri bir araya getirdi. Şenliklerde birlik mesajı veren muhtar Ali Gürer, "Bu etkinlikle Alevi - Sünni kaynaşmasını da sağlıyoruz" dedi. 
   Alevilerin yaşadığı köydeki etkinliğe çevre il ve ilçelerden her mezhepten vatandaş ilgi gösterdi. Hıdır Abdal Türbesi ziyaretiyle başlayan etkinlikte konuklara cemevinin mutfağında pişirilen etli pilav ikram edildi. 
   
   SEMAH GÖSTERİLERİ 
   Kemaliye Kaymakamı Mustafa Eldivan, Belediye Başkanı Mustafa Demir ile İP Genel Başkanı Doğu Perinçek'in de katıldığı etkinliklerde semah gösterileri ve mahalli sanatçıların konseri ilgiyle izlendi. 
   Helikopter pistinden hamama, fırından internet kafeye kadar pek çok sosyal tesisin bulunduğu köyün 750 yıllık geçmişinden bahseden muhtar Gürer, "Kuruluşundan beri yeniliklere açık olan köyümüzü merak eden ve Anadolu erenlerini yakından tanımak isteyenler buraya akın ediyor. Bu da bizim enerjimizi artırıyor. Birlik ve beraberliğin en güzel örneğinin sergilendiği şenliklere katılan herkese teşekkür ediyorum" diye konuştu. 
   
   
</TEXT>
</DOC>
