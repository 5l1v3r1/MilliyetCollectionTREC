<DOC>
<DOCNO> 176691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun17.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Göl canavarlarına" bir yenisi de İrlanda'da eklendi.. 
</HEADLINE>
<TEXT>

     İskoçya'daki Loch Ness gölünde görüldüğü rivayet edilen canavara rakip çıktı İrlanda'nın Kerry Kontluğu'ndaki bir gölde balina büyüklüğünde bir canlıya rastlandı. 
     Milli Park Müdürü Paddy O'Sullivan, Muckross Lake gölünde koruma altında olan bir balık türünün sayısını belirlemeye çalışırken, balina büyüklüğünde bir canlıya rastladıklarını söyledi. 
     Ne olduğu belirlenemeyen canlının, bilim adamları tarafından hassas cihazlarla yapılan tarama çalışmalarında 75 metre derinlikte tespit edildiğini belirten O'Sullivan, önce fok balığı ya da mercan olabileceğini düşündüğünü söyledi. 
     Bilim adamlarının bu tahminleri çürüttüğünü kaydeden O'Sullivan, göldeki canlının daha büyük olduğunu ve her iki ucunun sivrilerek sona erdiğini saptadıklarını ifade etti. 
     O'Sullivan, yerel turizmin canlandırılması gibi bir amacının olmadığını belirterek, göldeki araştırmaların derinleştirilmesini olanaklı kılacak bir sponsorun bulunmasını umduğunu söyledi. 
     
</TEXT>
</DOC>
