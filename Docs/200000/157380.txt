<DOC>
<DOCNO> 157380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/eko05.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Para barışa gitti, vergi ödenmedi 
</HEADLINE>
<TEXT>

Vergi barışında 908 trilyonla iki taksitteki tahsilat oranı yüzde 63 olurken, beyannameli mükelleflerin Gelir Vergisi tahsilatı oranı yüzde 17'de kaldı 
     Maliye, yılın ilk dört ayında, beyannameli vergi mükelleflerinden tahakkuk eden verginin ancak yüzde 17.2'lik bölümünü tahsil edebildi. 
     Gelir vergisinde genel beyan dönemi olan mart ayında işadamları ve serbest meslek erbabı gibi beyannameli vergi mükelleflerine 1.4 katrilyon lira vergi tahakkuk ettirildi. Bu rakam vergi barışının da etkisiyle nisan ayında 1.6 katrilyon olarak gerçekleşti. Gelir Vergisini, ilki martta olmak üzere üç taksitte ödeyen beyannameli vergi mükelleflerinin ödediği ilk taksit tutarı 147 trilyon, ikinci taksit 375 trilyon oldu. Bu şekilde mart - nisan döneminde beyannameli vergi mükelleflerinden tahakkuk eden verginin sadece yüzde 17.2'lik bölümü tahsil edilebildi. Aynı dönemde 7.9 katrilyonluk başvuru yapılan vergi barışının ilk iki taksidinden ise 908 trilyon toplanmıştı. Vergi barışında tahsilat oranı yüzde 63 olarak gerçekleşmişti. 
     
     Maliye'yi ÖTV güldürdü 
     Nisan ayı sonu itibariyle 22 katrilyon 395 trilyon olan vergi gelirlerinin 5 katrilyon 940 trilyon 762 milyar lirası Özel Tüketim Vergisi'nden ÖTV geldi. 
     Devlet, bu dönemde vergi barışı gelirleriyle birlikte 7.9 katrilyon KDV, 4.3 katrilyon Gelir Vergisi, 1.6 katrilyon Kurumlar Vergisi topladı. 
     Vatandaş, bu yılın dört ayında 264 trilyon Özel İletişim Vergisi, 168 trilyon Özel İşlem Vergisi ödedi. 
     

</TEXT>
</DOC>
