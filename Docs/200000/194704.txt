<DOC>
<DOCNO> 194704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo03.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'ün partneri bulundu 
</HEADLINE>
<TEXT>

   Galatasaray'a iyice ısındığını söyleyen Bratu, "Hakan ile iyi bir ikili oluşturacağımızdan eminim" diye konuştu 
      BÜNYAMİN OSMAN 

   
   'Takıma ısındım' 
   BRATU, Ankaragücü maçında golü atmanın mutluluğu içinde dün ülkesine gitti. Romanya Milli Takımı'nın İtalya ile oynayacağı hazırlık maçında görev yapacak olan Sarı - Kırmızılı futbolcu, "Takıma ısındım. İlk geldiğimde fizik gücümde sıkıntı yaşıyordum. Çünkü Türkiye, Romanya Ligi gibi değildi. Ancak bunların hepsi geçti. Sorunlarım bitti" dedi. 
   
   Derbi umudu 
   RUMEN futbolcu, "Liderle olan farkı ilk yarı sonuna kadar en aza indirgemek istiyoruz. Umarım Beşiktaş - Fenerbahçe derbisinden bize yarar sonuç çıkar" dedi. Bazı futbolcuların kendisine pas atmadığı yolundaki dedikoduları kınayan Bratu, "Bunun yalan olduğu maçta görüldü. Hakan ile iyi bir ikili olacağız" yorumunu yaptı. 
   
   Mondi kurtardı Ayhan'a 2 maç    UEFA Disiplin Kurulu, Yunanistan'da Olympiakos ile yapılan Şampiyonlar Ligi'ndeki maçta rakibine tekme atıp kırmızı kart gören Galatasaraylı Ayhan'a 2 maç ceza verdi. Sarı - Kırmızılı futbolcu, Real Sociedad ve Juventus maçlarında forma giyemeyecek. Djordjevic'in kafa attığı ve tartıştığı Mondragon'u ise Disiplin Kurulu'na sevk etmedi. Buna gerekçe olarak, Kolombiyalı kalecinin hakem tarafından sarı kartla cezalandırılmasını gösterdi. 
   
   Ek ödenek istendi    ATATÜRK Olimpiyat Stadı için bütçeye 32 trilyon liralık ek ödenek istendi. Yatırım programına yeni proje sokamadıklarını belirten yetkililer, ligde mücadele eden ve ışıklandırması bulunmayan Elazığ ve Ordu statları için 1'er trilyona gereksinim olduğunu açıkladı. Bu talebin Maliye Bakanlığı'nın bütçe görüşmeleri sırasında karara bağlanacağı bildirildi. 
   
   Aslan idmanı erkene alıyor    MİLLİ maç nedeniyle lige verilen aradan faydalanan Galatasaray'da Ankaragücü karşılaşmasının ardından iki gün izin verildi. Milli oyuncularından yoksun olarak Denizlispor maçının hazırlıklarına yarın başlayacak olan Sarı - Kırmızılılar, antrenmanlarını öğleden sonra yapacak. Teknik Direktör Fatih Terim buna gerekçe olarak, 22 Kasım'daki Denizli karşılaşmasının 17.45'te oynanacak olmasını gösterdi. 
   
   
</TEXT>
</DOC>
