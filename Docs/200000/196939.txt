<DOC>
<DOCNO> 196939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun03.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail'in listesinde kahreden arayış... 
</HEADLINE>
<TEXT>

   Ambulanslar, Taksim İlkyardım Hastanesi'ne sürekli yaralı taşırken pek çok kişi, kapıya asılan ölü ve yaralı listesinde sevdiklerinin ismini arıyordu 
      Semra Kardeşoğlu 
   
   
   Taksim İlkyardım Hastanesi onlarca insanın en acı ve en mutlu gününe tanık oldu. Yakınlarının ismini yaralılar listesinde görenler sevinç gözyaşları dökerken, ölenlerin listesindeki isimlerin sevdikleri için hayat bir daha asla eskisi gibi olmayacaktı. Bir de kayıp olanlar vardı ki, onların yakınları öğle saatlerine dek süren siren sesleriyle gelen her ambulansa "Belki bizimkidir" diyerek koştular. 
   Hiç bir yerde olmayanlar için son çare hastane morgundaki teşhis anıydı. Gelinlik kızların, sabah bir öpücük kondurularak uğurlanan kocaların bir daha dönmeyeceğini öğrenmenin ve arkalarından atılan çığlıklar, gün boyu hastane çevresinde çınladı. 
   Konfeksiyon işçisi Gülcan Boyun'un annesi de kızını arıyordu. "Konsolosluğun karşısında çalıştığı yere gittim. Çantasını buldum enkazın arasında. Aralığın 7'sinde evlenecek" diyordu. Akşam üzeri geldi Gülcan'ın ölüm haberi. Kardeşi "Ablama nasıl kıydınız, ne günahı vardı " diye bağırıyordu. 
   
   Gözde, telefon bekledi 
   Belediye görevlisi Sedat Yeşilyurt'un yakınları uzun bir arayıştan sonra bir daha onu göremeyeceklerini öğrendiler. Kolumda bayılıp kaldı "Sedat bir daha dönmeyecekmiş" diyerek. 
   Başkonsoloslukta görevlisi olarak çalışan Salman Çiftlik olaydan yaralı kurtulmuştu. Ancak aynı yerde görevli ağabeyi İsmail Çiftlik'den haber yoktu. Kızı Gözde, babasının onu arayıp, 'Ben iyiyim kızım' demesini bekledi. Oysa Çiftlik dün sabah son olarak kızına seslenmişti 'Allahaısmarladık'. 
   
      24 kişinin kimlik tespiti yapıldı    İstanbul Valiliği Asayiş Harekat Merkezi, Levent ve Beyoğlu'nda meydana gelen patlamalarda 27 kişinin öldüğünü, 450 kişinin yaralandığını bildirdi. Ancak ölü listesinde yer alan Aynur Erkoca'nın Acıbadem Kadıköy Hastanesi'nde beyin ölümünün gerçekleştiği ve yoğun bakımda olduğu öğrenildi. 
   Kurbanlardan 16'sı İngiliz Konsolosluğu ve çevresinde öldü. Bunlardan Başkonsolos Roger Guy Short ile diplomat Lisa Hallworth'un da aralarında bulunduğu dört kişi İngiliz vatandaşı. Konsoloslukta ölenler arasında Türk vatandaşı olan çalışanlar da bulunuyor. Polis memurları, Hüseyin Apaydın ve Salih Çapkın da patlamada hayatını kaybetti. Hastanelere 450 yaralı başvurdu. 91 kişi acil servislerde müşahade altında alındı, 12 kişi servise yatırıldı. Yaralılardan 15'i ameliyata alındı ve 4 kişinin tedavisi yoğun bakım ünitelerinde sürüyor. 
   
   Adli Tıp'ta incelendi 
   Hayatını kaybeden 27 kişinin cenazeleri Adli Tıp Kurumu'na getirilirken, kimliği tespit edilen 24 kişinin isimleri ise şöyle Adem Tezer lokanta sahibi , Ahmet Baha şoför , Candan Toros Avosavan, Durmuş Toprak, Ethem Doğan, Hüseyin Apaydın, İlbey Erdoğdu, Muhittin Şener Yılmazer Tiyatrocu Kerem Yılmazer , Nazım Harmankaya, Salih Çapkın, Sedat Yeşilyurt İETT çalışanı , Yonca Bilgin HSBC çalışanı , İsmail Çiftlik, Gülcan Boyun, Lisa Hallworth, Roger Guy Short, Süleyman Aydoğan, Kiraz Gündüz, Cafer Gündüz, Janet, Nadire Özdemir, Önder Erdoğan, Nadide Demirbozan, Nannet Hurma. 
   
   Eşi sinagogda, kardeşi Levent'te yaralandı 
   15 Kasım'da Neve Şalom Sinagogu'na yönelik bombalı saldırı sırasında yaralanan Keramettin Yeniay'ın kayınbiraderi Ahmet Sarıkaya da Levent'teki patlamada yaralandı. Şişli Etfal Hastanesi'nde tedavi altına alınan Sarıkaya'nın kardeşi Zehra Yeniay sinir krizleri geçirerek, "Daha yaralarımız sarılmamıştı" diye feryat etti. 
   
   İki hafta sonra düğünü olacaktı 
   İngiliz Başkonsolosluğu'nun karşısında bulunan konfeksiyon atölyesinde işçi olarak çalışan Gülcan Boyun'u 30 da ölüm işyerinde yakaladı. Yedi ay önce nişanlanan Gülcan, 11 kardeşin en büyüğüydü. İki yıl önce babasını kaybeden ve ailesinin geçimini üstlenen Gülcan'ın ölümü, ailesi ve komşularını yasa boğdu. 
   
   Temizlik görevlisi karı koca da öldü 
   Başkonsolosluk önünde meydana gelen patlamada ölenlerden ikisinin, burada temizlik görevlisi olarak çalışan Cafer ve Kiraz Gündüz çifti olduğu belirlendi. Konsolosluğun savaş alınan dönen bahçesinde temizlikçi olarak çalışanlardan dördü öldü. Perihan ve Nadide isminde soy isimleri belli olmayan iki genç kız da öldü. 
   
   
   
   
</TEXT>
</DOC>
