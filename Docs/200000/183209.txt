<DOC>
<DOCNO> 183209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur05.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurt tadilatta, öğrenciler dışarda... 
</HEADLINE>
<TEXT>

     Abant İzzet Baysal Üniversitesi AİBÜ Kız Öğrenci Yurdu'nun tadilatı nedeniyle öğrenciler dışarıda kaldı. Onarımdan haberi olmayan öğrenciler ve aileleri tepki gösterdiler. 
     AİBÜ Yerleşkesi'nde bulunan B blok kız öğrenci yurdu, yeni eğitim-öğretim yılı hazırlık çalışmaları kapsamında tadilata alındı. 
     Yurdun tadilata alındığından habersiz tatilden dönen öğrenciler, çalışmaların 23 Eylül Pazartesi gününe kadar süreceğinin açıklandığını belirterek, ''Aylardır boş duran yurdun yeni tadilata alınması yanlış. Yurda eşyalarımızı bırakmamıza da izin vermiyorlar. Bu bir sorumsuzluk örneği'' dediler. 
     Abant İzzet Baysal Üniversitesi'ne bağlı çeşitli fakülte ve yüksekokullara kayıt yaptırmak için Bolu'ya ilk defa gelen öğrencilerin velileri ise çocuklarının ve eşyalarının dışarıda kaldığını anlatarak, ''Yaklaşık 3 ay süren yaz dönemi boyunca tadilat yapılmamış. Biz ilk defa Bolu'ya geldiğimiz için yurdun tadilatta olduğundan habersizdik. Çocuklarımız yurda kabul edilmediği için 1 hafta otel parası ödeyeceğiz'' diye konuştular. 
     AİBÜ yetkilileri ise yurdun tadilatı ile ilgili ödeneğin geciktiğini iddia ederek, ''Para yeni geldiği için tadilata ancak başlayabildik. En geç 23 Eylül'de yurt açılacak'' dediler. 
     
</TEXT>
</DOC>
