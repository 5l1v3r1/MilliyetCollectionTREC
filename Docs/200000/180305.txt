<DOC>
<DOCNO> 180305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo13.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'un taliplileri çoğaldı... 
</HEADLINE>
<TEXT>

     Adanaspor'un bağlı bulunduğu şirketin sorunlar yaşaması nedeniyle birisi yurtdışından olmak üzere 2 kuruluşun kulübü almak için girişimlerde bulunduğu bildirildi. 
     Adanaspor Teknik Direktörü Yılmaz Vural, 5 Ocak Stadı'nda düzenlediği basın toplantısında, kulübün son dönemlerde yaşanan gelişmeler üzerine sıkıntılı bir süreç geçirdiğini, ancak Adanaspor Kulübü'nün satışıyla ilgili gelen tekliflerin kendilerini umutlandırdığını, ancak bazı endişeleri de beraberinde getirdiğini kaydetti. 
     Trabzonspor karşılaşmasını 2 bin 400 kişi önünde oynadıklarını hatırlatan Vural, futbolun önemli bir sosyal aktivite olduğunu ve kent yaşamını olumlu etkilediğini belirterek, şunları söyledi 
     ''Parasal sıkıntı yaşadığımızı bilmeyen kalmadı. Kulübe yeni yeni kuruluşlar da talip olmaya başladı. Menajer Saffet Sancaklı, beni telefonla arayarak yurtdışından büyük bir kuruluşun kulübü almaya niyetli olduğunu bildirdi. Ayrıca, Adanaspor'da uzun yıllar görev yapmış ve kulübün Uzan ailesine verilmesini sağlamış olan Gündüz Tekin Onay'ın da bazı girişimlerinin olduğunu biliyoruz. Ancak, başkanımız Çağdaş Ergin, bunlara pek sıcak bakmıyor. Ben de kulübe Adanalıların sahip çıkmasını istiyorum. Futbol tarihinde Adanaspor-Trabzonspor maçı hiç bir zaman 2 bin 400 kişi önünde oynanmadı. Taraftarlar maça gelmez, bizleri yalnız bırakırsa kulübün de el değiştirmesinde söz sahibi olamazlar.'' Kendisine de çok ciddi tekliflerin geldiğini, ancak geri çevirdiğini belirten Vural, ''Hakkımızda hayırlısı olsun. Ancak, çok karakterli ve duygusal sporcularla çalışıyorum. Hiç kimse para lafı etmiyor. Şartlar ne olursa olsun, kulübü asla terketmeyeceğiz'' dedi. 
     
     DİYARBAKIRSPOR MAÇI KOLAY GEÇMEYECEK 
     Vural, milli karşılaşma nedeniyle lige verilen arayı çok iyi değerlendirdiklerini, sakat olan Gökmen, Serkan ve İbrahim'in tedavilerinin hızlandırıldığını ifade ederek, konuşmasını şöyle tamamladı 
     ''Lige verilen ara isabetli oldu. Şimdi, hazırlıklarımızı önümüzdeki hafta sahamızda oynayacağımız Diyarbakırspor için yapıyoruz. Rakiplerimizin de maç ağırlıkları bizden kolay değil. Diyarbakırspor maçı kolay geçmeyecek. Ancak, bizim şiddetle puana ihtiyacımız var. Taraftarlarımızın bu maçta kendilerini göstermelerini bekliyoruz. Kazanmamız halinde 4-5 basamak birden atlayacağımızı sanıyorum.'' 
     
</TEXT>
</DOC>
