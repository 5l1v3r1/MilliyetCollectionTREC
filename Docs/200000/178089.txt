<DOC>
<DOCNO> 178089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur44.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ın toprak bütünlüğü bozulmamalı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ın toprak bütünlüğünün bozulmaması gerektiğini belirterek, Kuzey Irak'taki terör örgütü militanlarıyla uğraşmanın bölgeye hakim olan güçlere ait olduğu kaydetti. 
     Gül, Dışişleri Bakanlığı Konutu'nda Estonya Dışişleri Bakanı Kristiina Ojuland ile görüşmesinin ardından, ''Türkiye'nin, Kuzey Irak'ta bir Kürt devleti kurulması durumunda bunu savaş nedeni sayacağı yönündeki politikasında bir değişiklik olup olmadığına ilişkin'' bir soru üzerine, şunları söyledi 
     ''Biz bunu defalarca net olarak söyledik. Irak'ın toprak bütünlüğünün bozulmaması gerekir. Irak'ın toprak bütünlüğünü korumak, uluslararası camianın, aynı zamanda Iraklıların görevidir. Araplar, Kürtler, Türkmenler Irak'ın sahibidir. Hepsini kendi ülkelerinde mesut ve mutlu olmaya çağırıyoruz.'' Irak'ın tabii kaynaklarının Irak halkına ait olduğunu söyleyen Gül, demokratik bir yönetimin bir an önce işbaşına gelmesini arzu ettiklerini kaydetti. 
     Gül, ''Kuzey Irak'ta terör örgütünün militanları var. Bunlarla uğraşmak da o bölgeye hakim olan, şu anda bölgede otoritesi olan güçlere aittir. Bunun farkındalar ve biliyorlar. Kendilerine devamlı hatırlatıyoruz. Önümüzdeki günlerde gelişmeleri göreceğiz'' diye konuştu. 
     
</TEXT>
</DOC>
