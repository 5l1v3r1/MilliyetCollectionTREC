<DOC>
<DOCNO> 171837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/dunya/dun01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, cuntacılarını İspanya'ya teslim edecek 
</HEADLINE>
<TEXT>

   Yargıç Garzon istedi, 40 eski cuntacı subay, İspanyol vatandaşlarına yaptıkları işkencenin hesabını vermek üzere Arjantin'de tutuklandı 
      DIŞ HABERLER SERVİSİ 

   
   Arjantin'de 1976 - 83 yılları arasındaki askeri cunta yönetiminde kilit görevlerde bulunan yaklaşık 40 eski subay, iktidarları döneminde İspanya vatandaşlarına karşı insan hakları ihlalleri işledikleri suçlamasıyla yargılanacakları İspanya'ya gönderilmek üzere tutuklandı. Tutuklananlar arasında "Kirli Savaş" döneminde yönettiği infaz ve işkenceler nedeniyle "Sarışın Ölüm Meleği" diye ünlenen donanma albayı Alfredo Astiz de bulunuyor. 
   Böylece ilk kez bir ülke, kendi vatandaşı cuntacıları bir başka ülkede yargılanmalarını sağlamak için tutuklamış oldu. 
   Şili eski diktatörü Augusto Pinochet'nin Londra'da bulunduğu sırada yargılanmak üzere İspanya'ya iadesini sağlamak için İngiltere'de hukuk mücadelesi veren ancak başarısız olan Yargıç Baltasar Garzon, Arjantinli 45 eski subayın adalet önüne çıkarılması için İspanya'ya teslim edilmesini istemişti. Arjantinli Yargıç Canicoba Corral'ın işbirliğiyle bu kez başarılı olan Yargıç Garzon'un listesinde Astiz'in yanı sıra "Kirli Savaş" döneminde "işkence merkezi" olarak ünlenen Donanma Mühendislik Okulu komutanı Emilio Massera da bulunuyor. Cuntacıların tutuklanması, Arjantin Devlet Başkanı Nestor Kirchner'in eski cuntacıların yurtdışında yargılanabilmesine imkan tanıyan yasayı imzalamasının hemen ardından gerçekleşti. İspanya'ya teslim edilecek olan eski cuntacılar İspanyol vatandaşlarına işkence yapmakla, bazılarını öldürmekle suçlanıyor. 
   
   
</TEXT>
</DOC>
