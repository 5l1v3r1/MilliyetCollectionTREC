<DOC>
<DOCNO> 196107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko08.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, Hazine ihalelerini izleyecek... 
</HEADLINE>
<TEXT>

     Para piyasalarının İstanbul'da önceki gün iki sinagoga düzenlenen terör saldırılarına ilk tepkisi sınırlı kalırken, bugün ve yarın gerçekleştirilecek Hazine ihaleleri dikkatle izlenecek. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, Borsa'nın geçen hafta yüzde 2.37 artışla 16,080.67 puandan kapandığını hatırlattı. 
     Demiral, ''Bugün ve yarın yapılacak olan Hazine ihalelerinin piyasalara yön vermesini bekliyoruz. Hafta sonu yaşanan terör eyleminin piyasalar tarafından algılanış biçimi de genel yön açısından önem arzediyor. Orta vadede Kıbrıs konusunda olabilecek gelişmeler ve yeni bir kotasyon indiriminin piyasayı olumlu etkileyebileceğini düşünüyoruz'' dedi. 
     Uzun bayram tatili öncesinde, oluşan kredili pozisyonlar nedeniyle Borsa'da satıcılı seyrin devam etmesinin ağırlık kazandığını dile getiren Demiral, ''Endekste 15,750 ve 15,500 seviyelerinde destek var. Düşüşe gelebilecek alım tepkileri de uzun bayram tatili nedeniyle sınırlı kalabilir'' diye konuştu. 
     
     HAZİNE İHALELERİ 
     Hazine ilk olarak bugün, 2 yıl vadeli, altı ayda bir yüzde 12.5 kupon ödemeli, Türk Lirası cinsinden sabit kuponlu devlet tahvili ihalesi gerçekleştirecek. 
     Yarın da 168 gün vadeli Türk Lirası cinsinden iskontolu Hazine Bonosu ile 392 gün vadeli Türk Lirası cinsinden iskontolu Devlet Tahvili ihaleleri düzenlenecek. 
     
</TEXT>
</DOC>
