<DOC>
<DOCNO> 184388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo24.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi şiddeti körüklüyor... 
</HEADLINE>
<TEXT>

     Avrupa Birliği üyesi ülkelerde futbol seyircilerinin yol açtığı şiddet eylemlerinin, geçen sezon büyük artış gösterdiği bildirildi. Uzmanlara göre ''Şampiyonlar Ligi'' sistemi, şiddetin daha da artmasına neden oluyor. 
     Avrupa Birliği üyesi ülkelerde futboldaki şiddetle ilgili kayıtların tutulduğu Hollanda'daki ortak enformasyon merkezinin Centrale Informatiepunt Voetbalvandalisme-CIV hazırladığı ve Avrupa Komisyonu'na gönderdiği rapora göre, futbolda artan şiddet, geçen sezon, daha çok sayıda kişinin gözaltına alınmasını neden oldu. 
     Raporda, AB üyesi ülkelerde, yalnızca uluslararası futbol karşılaşmalarında geçen yıl toplam 1047 kişinin gözaltına alındığı, gerçekte bu sayının daha yüksek olduğu, çünkü Belçika ve Portekiz'den son verilerin henüz merkeze ulaşmadığı belirtildi. 
     Önlem amacıyla karşılaşmalardan önce gözaltına alınan holigan sayısında geçen yıl patlama ölçüsünde artış olduğuna da dikkat çekildi. Rapora göre, önceki sezon, önlem amacıyla, önceden ülkeye gelişlerinde hakim kararı olmaksızın kısa süreli gözaltında tutulan ve daha sonra sınırdışı edilen holigan sayısı 79 iken, geçen yıl bu sayı 608'e yükseldi. Bu çerçevede, yalnızca Almanya'da geçen yıl yapılan uluslararası karşılaşmalarda toplam 317 holigan kısa süreli gözaltına alındı ve daha sonra sınırdışı edildi. Aynı durum Hollanda'da ise geçen yıl 242 olarak belirlendi. 
     
     DEVLER LİGİ'NİN ETKİSİ 
     Rapora göre, holiganların gözaltına alındığı ve şiddetin en çok yaşandığı olaylar, geçen sezon Avrupa Şampiyonlar Ligi karşılaşmalarında görüldü. Polisler, bu karşılaşmalarda daha çok kişiyi gözaltına aldı ve daha sert önlemlere başvurmak zorunda kaldı. Yalnızca bu karşılaşmalar sırasında önceki yıl gözaltına alınan seyirci sayısı 215 iken, geçen yıl bu sayı 8'e fırladı. Karşılaşmalar sırasında önlem amaçlı gözaltına alınanların sayısı da bir önceki yıl 9 iken, geçen yıl 259'a yükseldi. 
     Enformasyon merkezi uzmanları, uluslararası karşılaşmalardaki şiddetin bu denli artmasında somut bir neden bulunamadığı, bunun, oynanan lig sisteminden kaynaklandığı görüşünü dile getirdiler. Merkeze göre, Şampiyonlar Ligi'nde grup sistemiyle mücadele eden bir takım, hem deplasmanda hem evinde maç yapmak zorunda kaldığı için evinde oynayacağı maça, ligden kopmamak için daha hırslı ve taraftarlarına yüklediği heyecanla hazırlanıyor. Aynı durum, deplasmana çıkan takım için de geçerli oluyor. Dolayısıyla takımların maçlara hazırlanmalarındaki hırs, taraftara da yansıyor ve maçlarda şiddete başvurulma riski yükseliyor. 
     Merkeze göre, maç sayısının artması doğrudan futbol vandalizminin ve rizikolu karşılaşma sayısının da yükselmesini beraberinde getirdi. 
     Raporda, Şampiyonlar Ligi'nde mücadele eden takımların taraftarlarının giderek daha fanatik bir yapıya dönüştüğü de kaydedildi. 
     
</TEXT>
</DOC>
