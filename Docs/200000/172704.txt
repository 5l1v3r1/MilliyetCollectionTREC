<DOC>
<DOCNO> 172704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yasam/yas02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapığı gazetedeki fotoğrafı ele verdi 
</HEADLINE>
<TEXT>

   12 yaşında bir çocuğa tecavüz edip öldüren sapık, bir polisin kendisini gazetelerde çıkan fotoğrafından hatırlamasıyla yakalandı 
      RAMAZAN ÇETİN DHA 
   
   Denizli Hallaçlar'da geçen yıl 12 yaşındaki Mehmet Paşa Metinkaya'ya tecavüz edip 59 yerinden bıçaklayarak öldüren Bülent Mecit, Erzincan'da yakalandı. 
   Aralık 2002'de işlediği korkunç cinayetin ardından kayıplara karışan Mecit 28 , Erzincan Emniyet Müdürlüğü Cinayet masası ekipleri tarafından otobüs terminalinde bir başka kente gitmek üzereyken şüphe üzerine ele geçirildi. Yaklaşık iki haftadır bulunduğu Erzincan'da iki evle bazı işyerlerini de soyduğu belirlenen Mecit'in üzerinden, Yusuf Demir adına sahte kimlik çıktı. 
   
   Yine 'Al sana af' 
   Bir polisin gazetelerde gördüğü fotoğraflarından tanıması üzerine Denizli İl Jandarma Komutanlığı'yla bağlantı kuran Cinayet Masası dedektifleri, bu yolla teşhisinin ardından sanığı yakaladı. 
   Cinayetten gıyabi tutuklu olduğu belirlenen Mecit, 27 yıla hükümlüyken Şartla Salıverme Yasası'ndan yararlandığını söyledi. Erzincan Adliyesi'ne çıkarılırken gazetecilere sinirlenen Mecit, bir basın mensubunun fotoğraf makinesini kırdı. Gıyabi tutuklama kararı vicahiye çevrilen Mecit cezaevine gönderildi. Mecit'in yer gösterme için Denizli'ye götürüleceği kaydedildi. 
   
   Kurbanıyla 'halayda'    Denizli, Oto Santral Garajı'nda beş boyacı çocuğa da taciz ve tecavüz ettiği iddia edilen Mecit, geçen yıl Hallaçlar'daki akrabalarının düğününde arkadaşlık kurduğu küçük Mehmet Paşa Metinkaya'yı, tecavüz ettikten sonra boğazını kesip 59 yerinden bıçaklayarak öldürmüştü. Jandarma olayı, Mecit ile Metinkaya'nın düğünde birlikte oynarken çekilen görüntülerinden yola çıkarak çözmüş, ancak sapık katil izini kaybettirmeyi başarmıştı. 
   
   
</TEXT>
</DOC>
