<DOC>
<DOCNO> 194286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Lions 2004 jüri başkanları belli oldu 
</HEADLINE>
<TEXT>

   2004 Cannes Lions Festivali'nin film, basın ve açıkhava kategorisindeki jüri başkanlığını Hindistan'ın en etkili reklamcısı olan Piyush Padney yürütecek 
   DOĞAN HABER AJANSI 
   
   Dünyanın en prestijli reklam ödüllerinin verildiği Cannes Lions Uluslararası Reklam Festivali 2004 jüri başkanları, 3 Kasım'da Londra'da yapılan ve Türkiye'yi temsilen Milliyet Gazetesi Reklam Grup Başkanı Viki Habif'in de katıldığı temsilciler toplantısı sonucunda açıklandı. 
   2004 Cannes Lions Film, basın ve açıkhava kategorisi jüri başkanlığı bu yılki çalışmalarıyla beş aslan kazanan Ogilvy Mather Mumbai'nin Hindistan grup başkanı ve ulusal yaratıcı yönetmeni Piyush Padney tarafından yürütülecek. 
   
   Yılın yaratıcı reklamcısı 
   Padney, 2002'de Asya'da "Yılın Yaratıcı Reklamcısı" seçilmiş ve Cannes Lions film jürisinde yer almıştı. Hindistan'ın önde gelen finans ve iş dünyası gazetelerinden "The Economic Times" tarafından ülkenin en etkili reklamcısı olarak gösterilen Padney, Ogilvy Mather'da yaptığı çalışmalarla ajansının son sekiz yılda yedi kez "Yılın Yaratıcı Ajansı" ödülüne layık görülmesinde önemli bir rol üstlendi. 
   Ayrıca basın ve açıkhava kategorisinde Türkiye'yi temsilen RPM Radar Ajans Başkanı ve yaratıcı yönetmeni Paul Mc Millen 20 jüri üyesinden biri olarak görev alacak. 
   Cannes Lions temsilciler toplantısında ayrıca doğrudan pazarlama, medya kullanımı ve internet kategorilerinin jüri başkanları da açıklandı. Buna göre, Doğrudan Pazarlama jüri başkanlığını Chicago merkezli bütünleşik pazarlama ajansı Draft Inc'in CEO'su Howard Draft üstlenecek. Medya kullanımı kategorisi jüri başkanı MediaCom Dünya Başkanı Alexander Schmidt - Vogel oldu. Internet dalında ise jüri başkanlığına New York merkezli R GA interaktif reklam ajansının başkanı ve CEO'su Robert M. Greenberg getirildi. 
   51. Cannes Lions Uluslararası Reklam Festivali, 20 - 26 Haziran 2004 tarihleri arasında gerçekleşecek. 
   
   
</TEXT>
</DOC>
