<DOC>
<DOCNO> 188448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy08.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası davası 'ağır ceza'ya havale 
</HEADLINE>
<TEXT>

   İmar Bankası ile ilgili dün görülen ilk davada, üç tahliye kararı çıktı. Mahkeme, dosyanın ağır cezaya gönderilmesini kararlaştırdı 
      SEMRA PELEK 
İstanbul 

   
   El konulan İmar Bankası'nın kayıtlarının kaybedildiği iddiasına ilişkin Kemal, Yavuz, Bahattin ve Hakan Uzan'ın da aralarında olduğu 22 sanığın yargılandığı davanın ilk duruşmasında, üç tahliye kararı çıktı. Şişli 3. Asliye Ceza Mahkemesi görevsizlik kararıyla, dosyayı ağır ceza mahkemesine göndermeyi kararlaştırdı. 
   Duruşmaya tutuklu sanıklar Bahattin Uzan, Hilmi Başaran, Yaşar Avni Güral, Birol Çilingir, Gürol Demirkol, Sadık Karagöz, Erol Hürbaş, Mehmet Koray Özkaya, Mustafa Akar, Çiğdem Karakoç, Nuray Özel ve Yeşim Öztürk ile tutuksuz sanıklar Mustafa Say, Azmi Yılmaz, Suat Gusinali katıldı. Müdahil BDDK ve TMSF avukatları da oturumdaydı. Bahattin Uzan, "Merkez Yatırım A.Ş.'de sembolik yüzde 1 hissem var. İstifa etmiş durumdayım. Bilgisayar ve bankacılıktan anlamam. Hastayım, zaten suç tarihinden önce 6-7 aydır fizik tedavi görüyordum. Merkez Yatırım'ın yerini bilmiyorum" dedi. Merkez Yatırım Genel Müdürü Mustafa Akar da savcılıkta Kemal Uzan'ı suçladığı ifadesini kabul etmedi. Önceki yıllara ait bazı kartuşları Adabank'ın deposuna gönderdiğini anlatan Akar, "Telsim ve Adabank'a ait kartuşlar vardı. İçlerinde İmar Bankası'na ilişkin kartuşlar da olabilir" dedi. Dava sırasında İmar Bankası mudileri, adliye karşısında Uzan ailesi aleyhine protesto gösterisi yaptı. Özel, Öztürk ve Karakoç'un tahliyesine karar verilirken 
   duruşma ertelendi. Dosya, görevsizlik kararıyla İstanbul Ağır Ceza Mahkemesi'ne gönderildi. Hakkında gıyabi tutuklama kararı çıkarılan Hakan Uzan'ın itirazı ise bir üst mahkeme tarafından reddedildi. 
   
   Yeşim Salkım ifade verdi    Geçen hafta Şişli 2. Sulh Ceza Mahkemesi'nce Uzan Grubu yöneticileriyle hareket ettiği gerekçesiyle malvarlığına ihtiyati tedbir konulan Yeşim Salkım, dün ifade vermek üzere Şişli Cumhuriyet Savcılığı'ndaydı. Gıyabi tutuklu olarak aranan Hakan Uzan'ın eski eşi Salkım, savcı Mecit Ceylan'ın odasında 40 dakika kaldı. Salkım'ın, Uzan Grubu'na bağlı şirketlerde ele geçirildiği öne sürülen bazı kasetlere ilişkin bilgisine başvuruldu. Kasetlerden birinde Salkım'la ilgili Cem Uzan'ın "Seni ailece istemiyoruz, kardeşimle evlenme" dediği öne sürüldü. İkinci kasette ise Salkım'ın menajeri ve arkadaşlarıyla konuşmalarının yer aldığı belirtildi. Salkım, özel hayatına girdiği içir kocasından şik yetçi olduğunu söyledi. 
   
   
</TEXT>
</DOC>
