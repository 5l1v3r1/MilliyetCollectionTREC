<DOC>
<DOCNO> 186351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/gun08.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin yolsuzluk ihbarında bulunan 
</HEADLINE>
<TEXT>

   Karayolları'nda mesai arkadaşları hakkında yolsuzluk yaptıkları gerekçesiyle suç duyurusunda bulunan memur, 7 ayda 7 yere sürüldü, ölüm tehditleri aldı 
      MİTHAT ÜNAL Mersin DHA 

   
   Karayolları'nda çalışan Ziya Kolukısaoğlu, mazot ve hurda demirleri satmakla suçladığı üç mesai arkadaşını şik yet edince yedi ayda yedi kez görev yeri değiştirildi. 
   Karayolları Silifke 51. Şube Şefliği Anamur Bakımevi'nde ekip başı olarak çalışan Kolukısaoğlu 47 , Mart 2002'de amirlerine dilekçe verdi. Ekip başı T.B. ile işçiler M.Ü. ve F.Ş.'nin, araçların lastiklerini, mazot ve hurda demirleri izinsiz satarak menfaat sağladıklarını iddia eden Kolukısaoğlu, dilekçeden sonuç alamayınca Aralık 2002'de Anamur Savcılığı'na suç duyurusunda bulundu. 
   Mart 2003'de Silifke'ye tayin edilen Kolukısaoğlu, ardından sırasıyla Adana, Kahramanmaraş, Hakkari Yüksekova ve Alanya'ya gönderildi. Alanya'da bir gün kalabilen Kolukısaoğlu, daha sonra Akseki'ye gönderildi. Burada da 20 gün çalıştıktan sonra yeniden Alanya'ya atanan Kolukısaoğlu, yedi ayda yedi kez yer değiştirmiş oldu. 
   Hayatının işkenceye döndüğünü, aile düzeninin bozulduğunu belirten Kolukısaoğlu, "Arkadaşlarım 'Yanlış yapıyorsunuz' uyarılarım üzerine bana tavır aldı. Yolsuzluk ve usulsüzlüklerini sürdürdü. Kimseye iftira atmadım. İddialarımı kanıtlamaya hazırım" dedi. 
   Ölüm tehditleri aldığını, psikolojik sorunlar nedeniyle kendini öldürmeye kalkıştığını anlatan Kolukısaoğlu, defalarca saldırıya uğradığını, eşinin yolda zincirle dövüldüğünü öne sürerek şöyle konuştu 
   "Bayındırlık ve İskan Bakanlığı'ndan müfettiş istiyorum. Her şeyi anlatacağım. Yaptığım ihbar, yolsuzlukların sadece bir kısmı. Diğerlerini de söyleseydim şimdiye kadar beni ve eşimi öldürürlerdi" dedi. 
   
   
</TEXT>
</DOC>
