<DOC>
<DOCNO> 178028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo07.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor umut verdi, yüzler gülüyor... 
</HEADLINE>
<TEXT>

     Bursaspor'da, Galatasaray'la yapılan ve 2-2 biten zorlu karşılaşmada alınan 1 puan camiayı memnun etmezken, takımın sergilediği olumlu futbol, gelecek haftalar için umut verdi. 
     Bursaspor Basın Sözcüsü Sedat Kaya, yönetim kurulu olarak göreve talip olduklarında, ''Hırsını sahaya yansıtan, kazanmak için koşan, yenildiği maçlarda dahi taraftarlarının sahadan mutlu ayrılacağı'' bir Bursaspor oluşturma vaadinde bulunduklarını, ligin ilk 3 haftasında bunu büyük ölçüde gerçekleştirdiklerinin sinyallerini aldıklarını söyledi. 
     Gaziantepspor, Beşiktaş ve Galatasaray maçlarını 2 puanla kapatmalarına karşın, kamuoyunun yeşil-beyazlı takımın sergilediği olumlu futboldan övgüyle bahsettiğini kaydeden Kaya, ''Taraftarlarımız da stattan sonuçlara rağmen gülerek ayrılıyor. Bu da bizi çok mutlu ediyor'' dedi. 
     Kaya, yeni bir takım olmalarından dolayı zamana ihtiyaçları bulunduğu bu dönemde zor rakiplerle karşılaşmanın dezavantajını yaşadıklarını, ancak özellikle 6. haftadan itibaren taraftarların hem puan hem de oyun olarak gerçek Bursaspor'u izlemeye başlayacağını ifade etti. 
     Ligin ilk 3 haftası sonunda 2 puanla 15. sırada olduklarını anımsatan Kaya, buna rağmen taraftarların takımlarından memnun olduklarına işaret ederek, şunları söyledi 
     ''Taraftarın utanmayacağı bir takım oluşturma sözü vermiştik. Bu sözümüzü de tuttuk. Zor maçlarla başladığımız için puan olarak istediğimizi alamadık. Ama artık güzel futbolumuza puanları da ekleyeceğiz ve üst sıralara doğru yükseleceğiz. Başarı evinin temelini attık. Seneye kaba inşaatı bitecek. 3'üncü yıl sonunda da oturacağız.'' 
     
</TEXT>
</DOC>
