<DOC>
<DOCNO> 169458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/spor/spo03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2. BOMBA YOLDA 
</HEADLINE>
<TEXT>

Barcelona'nın Hollandalı yıldızı Overmars, Galatasaray'ın teklifine sıcak baktığını söyledi, "Frank de Boer'in transferi beni çok etkiledi. Bonservisim konusunda kulübümden yardım isteyeceğim" dedi 
     MEHMET ÇİFTÇİ 

     Milliyet'e konuştu 
     GALATASARAY'IN, Frank de Boer'den sonra renklerine bağlamak istediği bir diğer Hollandalı yıldız Mark Overmars, Milliyet'e çarpıcı açıklamalar yaptı. Barcelona ile sözleşmesi devam eden ve bonservisi bir hayli yüksek olan Overmars, "Galatasaraylı yöneticilerle önceki gün menajerim bir görüşme yaptı. Bu transfere olumlu bakıyorum. Eğer iki kulüp anlaşmaya varırsa Türkiye'ye ben de giderim" diye konuştu. 
     
     'Ciddi bakıyorum' 
     FRANK de Boer'in transferinden çok etkilendiğini de sözlerine ekleyen Hollandalı yıldız, "Gerçeği söylemek gerekirse onun Galatasaray ile anlaşacağını hiç tahmin etmiyordum. Bu olay beni çok etkiledi. Şimdi Galatasaray'ın teklifine daha ciddi ve heyecanlı yaklaşıyorum. Gerekirse Barcelonalı yöneticilerle bonservisimde indirim yapılması için ben de konuşurum" ifadesini kullandı. 
     
Aslan'ın maskotu Brezilyalı Prates sempatik hareketleriyle kısa sürede Galatasaraylı oyuncuların sevgisini kazandı, takımın espri malzemelerinden biri oldu 
     'Yerimde duramam' 
     ATLETİK vücudu, seri hareketleriyle adeta hiperaktif bir görüntü çizen, Teknik Direktör Fatih Terim'in ve futbolcuların espri malzemesi haline gelen Galatasaray'ın yeni transferi Cesar Lui Prates, çalışmayı ve insanları çok sevdiği için Türkiye'de hiçbir problem yaşamayacağını söyledi. Brezilyalı oyuncu, "Görüldüğü gibi yerimde hiç duramam. Heran gülen ve hareket eden bir insanım" diye konuştu. 
     
     'Zirveye çıkacağım' 
     TERİM'İN kendisinden istediklerini yavaş yavaş anladığını ve uygulamaya başladığını belirten Prates, "Arkadaşlarımla uyum sağladıkça futbolum daha göze batacak. Zamana ihtiyacım var dedi. Mücadeleyi sevdiğini vurgulayan sambacı, "Atağımdır. Kısa zamanda zirveye çıkacağım. Avrupa'da başa oynayacak kalitedeyiz. Frank De Boer, Hakan Şükür, Xavier, Hasan Şaş ile aynı takımda oynamak büyük zevk olacak" ifadesini kullandı. 
     
24 saat mesai      GALATASARAY'IN iki yıl süreyle tüm maçlarını oynayacağı Atatürk Olimpiyat Stadı'nın yol düzenleme çalışmaları başladı. Olimpiyat Oyunları Hazırlık ve Düzenleme Kurulu ile İstanbul Büyükşehir Belediyesi tarafından imzalanan protokol sonrası, 85 bin seyirci kapasiteli stadın ulaşımını kolaylaştırma amacıyla başlanan çalışmada, ek bağlantı yolları yapılacak. Ligin Ağustos'un ilk haftası başlayacak olması nedeniyle çalışmaların son derece hızlı şekilde yapılacağı ve işçilerin 24 saat süreyle üç vardiya halinde görev yapacağı açıklandı. 
     

</TEXT>
</DOC>
