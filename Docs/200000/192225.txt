<DOC>
<DOCNO> 192225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko24.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın 2010'a kadar 150 bin göçmen işçiye ihtiyacı var 
</HEADLINE>
<TEXT>

     Fransa Ekonomi ve Sosyal Konseyi CSE tarafından hazırlanan bir rapora göre Fransa'nın, 2010 yılına kadar 150 bin göçmen işçiye daha ihtiyacı var. 
     Fransa'da nüfusun giderek yaşlandığına dikkat çekilen raporda, iktidardaki sağ hükümetin uyguladığı politikaların tam tersine, Fransa'nın her yıl en az 10 bin göçmen işçi kabul etmesi gerektiği bildirildi. 
     CSE raporunda, ''özellikle kalifiye göçmen işçilerin Fransa'ya çağrılması gerektiği'' vurgulandı. 
     Fransa'da aktif nüfus içinde işsizlik oranının yüzde 10'a ulaşmasına rağmen, Çalışma Bakanlığı verilerine göre, yaklaşık 300 bin civarındaki iş kadrosu boş durumda. 
     Fransa'da, inşaat sektörü, restoranlar ile yaşlılar ve kimsesizlere hizmet verecek kişiler için açılan kadrolar, sürekli işçiye talep olan meslek grupları içinde yer alıyor. 
     Toplam nüfusun 70 milyona ulaştığı Fransa'da, göçmen işçilerin sayısı 1 milyon 200 bin civarında. Göçmen işçilerin yaklaşık yüzde 57'si, hizmet sektöründe çalışıyor. 
     
</TEXT>
</DOC>
