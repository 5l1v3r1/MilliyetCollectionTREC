<DOC>
<DOCNO> 171483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/ekonomi/eko06.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İHALE KANUNU TARTIŞILIYOR 
</HEADLINE>
<TEXT>
   'Savunma IMF'ye ihale edilemez' 
   Tuğgeneral Yılmaz Hızlı, ihale yasa tasarısında alım ihalelerinde gizliliği düzenleyen maddeye itiraz ederek 'Bu şekliyle TSK sıkıntıya girer' dedi 
   ANKARA Milliyet 
   
   Milli Savunma Bakanlığı Kanunlar ve Kararlar Dairesi Başkanı H kim Tuğgeneral Yılmaz Hızlı, kamu ihale yasa tasarısında, alım ihalelerinde gizliliği düzenleyen 3. maddenin b fıkrasına itiraz etti. Hızlı, "Bu şekliyle Türk Silahlı Kuvvetleri sıkıntıya girer. Ülke savunması IMF'ye, Dünya Bankası'na ihale edilemeyecek kadar önemli" dedi. 
   Kamu İhale Kanunu ve Kamu İhale Sözleşmeleri Kanunu'nda değişiklik öngören tasarının TBMM Bayındırlık Komisyonu'nda görüşülmesi sırasında savunma, güvenlik ve istihbaratla ilgili alımlardaki gizlilik maddesi tartışmalara neden oldu. CHP'liler "Gizlilik içinde yürütülmesi gerektiği ihale yetkilisince onaylanan" hükmünün maddeden çıkarılması için önerge verdi. Ancak Maliye Bakanı Kemal Unakıtan bu önergeye karşı çıktı. 
   Bakana tepki gösteren Tuğgeneral Hızlı söz konusu hükmün sıkıntı yaratacağını savundu. Bakanlık bünyesinde 150 ihale yetkilisinin bulunduğuna dikkat çeken Hızlı, "gizlilik" kavramının her yetkili tarafından farklı yorumlanabileceğini, bunun da karmaşaya yol açabileceğini söyledi. 
   Unakıtan da tasarının AB normlarına uymak amacıyla hazırlandığına dikkat çekerek, "Orada bu madde ile savaşa da girilebiliyor. Herkes bu kanunun dışına çıkayım derse o zaman kimi kapsayacak İhale yetkilisi gizli derse gizli olacak. Bu şekilde kalması AB için önemli" diye konuştu. 
   Tuğgeneral Hızlı, bu sözler üzerine, "Ülke savunması çok önemlidir. Bu IMF'ye, Dünya Bankası'na ihale edilemeyecek kadar önemli. Bazı şeyleri feda etmeyelim" dedi. Bunun üzerine Komisyon Başkanı Adem Baştürk ve Unakıtan "Hepimiz için önemli" diye tepki gösterdi. 
   
   TBMM'de değişebilir 
   Hızlı'nın kendilerine savaş makinelerinin alınmasıyla ilgili başka bir teklif daha verdiğini belirten Unakıtan, gerek görülürse Genel Kurul aşamasında bir değişiklik yapılabileceğini söyledi. Madde oylanarak Unakıtan'ın istediği şekliyle aynen kabul edildi. 
   
   Emanet usulü son anda çıkarıldı    Kamu İhale Kanunu'nda değişiklik öngören tasarı, TBMM Bayındırlık, İmar ve Turizm Komisyonu'nda değiştirilerek kabul edildi. Dün gün boyu süren komisyonda, 4. madde olan ve "emanet usulünü" geri getiren düzenleme tasarıdan son anda çıkarıldı. 
   Enerji, su, ulaştırma ve telekomünikasyon sektöründe faaliyet gösteren KİT'ler ise İhale Kanunu'na tabi olmayacak. Bunların yalnız doğrudan mal ve hizmet alımları, özel düzenleme yapılıncaya kadar yasa hükümleri uyarınca yapılacak. Ceza ve ihalelerden yasaklama hükümleri hariç yasadan istisna tutulacak diğer bazı işler ise şunlar 
   Uluslararası sermaye piyasalarından yapılacak borçlanmalara ilişkin her türlü danışmanlık ve kredi derecelendirme hizmetleri ile Merkez Bankası'nın banknot ve kıymetli evrak basımıyla ilgili mal ve hizmet alımları,Yurtdışında bulunan nakil vasıtalarının o yerden sağlanması zorunlu mal ve hizmet alımları,Devlet Demir Yolları'ndan yapılacak yük, yolcu ve liman hizmeti alımları,Tasfiye İşleri Döner Sermaye İşletmesi'nden yapılacak akaryakıt ve taşıt alımları,Ulusal araştırma geliştirme kurumlarının yürüttüğü ve desteklediği projeler için gerekli mal ve hizmet alımları,KİT'lerin yaklaşık maliyeti ve sözleşme bedeli 2 trilyon 300 milyar lirayı aşmayan alımları. 
   Bölünme olmayacak 
   Eşik değerlerin ve yasadaki diğer parasal sınırların altında kalmak amacıyla mal ve hizmet alımları ile yapım işleri kısımlara bölünemeyecek. Tasarıdaki, bu hükme istisna getiren ve belirli koşullarda bölünme olanağı sağlayan hüküm ise çıkarıldı. 
   Doğal afetlere bağlı olarak acilen ihale edilecek yapım işlerinde ÇED raporu aranmayacak. 
   
   
</TEXT>
</DOC>
