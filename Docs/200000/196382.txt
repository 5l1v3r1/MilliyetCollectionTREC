<DOC>
<DOCNO> 196382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo11.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Houston Rockets rüzgarı... 10'da 7 yaptılar 
</HEADLINE>
<TEXT>

     ABD Profesyonel Basketbol Ligi'nde NBA 4. hafta mücadelesi, bu sabaha karşı yapılan 5 maçla başladı. 
     Ortabatı Grubu lideri Houston Rockets, deplasmanda Philadelphia 76ers'ı yenerek, 10. maçında 7. galibiyetini aldı ve zirvedeki yerini korudu. 
     Maçta konuk ekipte Cuttino Mobley 19 sayı, Çinli dev pivot Yao Ming, 12 sayı, 14 ribaunt ve 5 blok, Jim Jackson, 12 sayı ve 5 ribaunt, Steve Francis de 11 sayı, 10 ribaut ve 6 asistlik performanslarıyla takımlarını galibiyete taşıdı. 
     Evsahibi takımda ise yıldız oyuncu Allen Iverson, 15 sayı, 7 ribaunt ve 6 asistle tutuk bir görüntü verirken, Marc Jackson, 12 sayı ve 5 ribaunt, Aaron McKie de 10 sayı ve 6 ribauntla oynadı. 
     Öte yandan, bu grupta 2. sırada bulunan Dallas Mavericks'in, sahasında Portland Trail Blazers'a üstünlük sağladığı maçta tam 8 oyuncu çift haneli sayı üretmeyi başarırken, evsahibi ekibin Kanadalı oyun kurucusu Steve Nash, 14 sayı, 10 ribaunt ve 12 asistlik performansıyla takımının salonunda kariyerinde ilk kez ''triple double'' gerçekleştirdi. 
     Lige, yarın sabaha karşı yapılacak 8 maçla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers 66 - Houston Rockets 74. 
     New York Knicks 89 - Boston Celtics 86. 
     Dallas Mavericks 105 - Portland Trail Blazers 98. 
     Utah Jazz 90 - Orlando Magic 88. 
     Atlanta Hawks 97 - Washington Wizards 106. 
     
</TEXT>
</DOC>
