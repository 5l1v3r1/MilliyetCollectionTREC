<DOC>
<DOCNO> 178362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo15.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Rafting heyecanı    YENİ kurulan Türkiye Rafting Milli Takımı, ilk uluslararası yarışmaları olan Dünya Şampiyonası'na katılmak üzere Çek Cumhuriyeti'ne gitti. 27 - 31 Ağustos tarihleri arasında Libno kentinde gerçekleştirilecek şampiyonada, 26 ülke mücadele edecek. Yeni kurulan Türk Milli Takımı, Antalya Airraft sporcularından oluşuyor. 
   
   Mittelbach fark attı    KAYSERİ'DE süren Dünya Yamaç Paraşütü Ön Şampiyonası'nda Yunanlı pilot Eike Mittelbach, rakiplerine fark attı. 1000 tam puan alan Mittelbach'ı, 779 puanla Savaş Kıroğlu, 775 puanla Tuncay Tahtakın, 671 puanla da Japonya'dan Toshihiro Kidokoro izledi. 6'sı yabancı 31 pilotun katıldığı şampiyona, 30 Ağustos'ta sona erecek. 
   
   Boğazı dipten geçecek    EMEKLİ SAT komandosu, sporcu Namık Ekin, 39 kilometre sualtından yüzerek İstanbul Boğazı'nı geçecek. 61 yaşındaki Ekin, 30 Ağustos Cumartesi günü saat 05.00 sıralarında Rumelifeneri yakınından Karadeniz'e dalacağını ve İstanbul Boğazı'nı geçerek Sarayburnu'nda Atatürk Heykeli önünde rekor denemesini tamamlayacağını açıkladı. 
   
   Burns'ta doping çıktı    AVUSTRALYALI yüzücü Andrew Burns, doping test sonucunun pozitif çıkması üzerine üç ay ceza aldı. Atina'da gelecek yıl yapılacak Olimpiyat Oyunları'nda 100 ve 200 metre sırtüstü kategorilerinde yarışacak olan Burns'de, ectasy maddesinin kalıntılarının bulunduğu açıklandı. 24 yaşındaki yüzücü Sydney Grand Prix'sinde kazandığı parayı da geri ödeyecek. 
   
   ABD şov yaptı    BASKETBOLDA Panamerikan Olimpiyat Oyunları elemelerinde ABD, 5. maçında Kanada'ya 40 sayı fark yaptı. Rüya Takım, Tracy McGrady'nin yokluğuna karşın, Allen Iverson'ın 28 sayı, 3 top çalma ve 3 asistlik performansıyla coşarken, Philadelphia'lı yıldız oyuncu, 3 sayılık atışlarda 8'de 7 ile mükemmel bir yüzde yakaladı. 
   
   Seiko'dan yenilik    SEİKO, Paris 2003 atletizm şampiyonası için hatalı çıkışların saptanmasını ve çıkış sinyalinin üretim ve dağıtımını kontrol eden tam entegre bir elektronik sistem üretti. Seiko Otomatik Geri Çağırma Sistemi eğer hatalı çıkış belirlenirse otomotik olarak yarışı tekrar başlatacak. 
   
   Futbol seyyahı    FUTBOLUN "seyyahı" Cafer Aydın'ın son durağı Denizlispor oldu. Gençlerbirliği'nin alt yapısından yetişen golcü, Kayserispor, Ankaragücü, Antalyaspor, Bursaspor, Adanaspor, Rizespor formalarını giydi, dün de Yeşil - Siyahlılar ile anlaştı. Cafer 14 kez kulüp değiştirerek ayrı bir rekora imza attı. 
   
   Sumiala Sebat'ta    AKÇAABAT Sebatspor, Antti Sumiala'nın transferini dün bitirdi. Finli golcüyü 2 yıllığına renklerine bağlayan Kırmızı - Beyazlılar, Simuala'nın lisansının Trabzonspor maçına yetişeceğini açıkladı. Hasta olan Semavi ve Korhan'ın iyileşmesi de memnunluk yarattı. Bu arada Sebat'ta Hami'nin adı da yeniden gündeme geldi. 
   
   Ceyhun flörtü    ANKARAGÜCÜ, Fenerbahçe'nin sözleşme yenilemediği Ceyhun'un transferini sonuçlandırma aşamasına geldi. Sarı - Lacivertliler, ameliyat olan futbolcunun doktorlarından olumlu rapor gelmesi durumunda bu futbolcuya imza attıracak. 
   
   Seferberlik    GALATASARAY maçına hazırlanan Gençlerbirliği, bu karşılaşmadan galibiyet amaçlıyor. Kırmızı - Siyahlılar'da geçen hafta tifo olduğu için oynayamayan Flip'in ilaç tedavisinin sürdüğü, haftasonuna kadar yetiştirilmeye çalışıldığı bildirildi. 
   
   'Sorumlu benim'    FENERBAHÇE'DEN alınan 7-1'lik ağır yenilginin sorumluluğunu üzerine alan Elazığspor Teknik Direktörü Ümit Turmuş, "Takımım 7 gol yiyorsa, başka takımlara da 7 gol atacaktır. Bunları ligin ilerleyen haftalarında herkes görecek" dedi. Turmuş, ligi ilk 10 takım içinde bitirmeyi hedeflediklerini söyledi. 
   
   'Rehavet yok'    İLK üç haftada alınan 7 puan Çaykur Rizespor'da sevinç yaratırken, Teknik Direktör Hikmet Karaman futbolcularını uyardı, rehavete kapılmamalarını istedi. Karaman, iki yıl önce İstanbulspor'a mağlup olarak küme düşen Karadeniz ekibinin bu maça intikam gözüyle bakmadığını da vurguladı. 
   
   Kaleci Hagi    BAŞKENTTE Ankaragücü ile karşılaşacak olan Bursaspor'da Teknik Direktör Hagi, futbolcularının daha neşeli antrenman yapması için eldiven giyerek kalecilik yaptı, kurtarışlarıyla dikkati çekti. Antrenmanda özellikle şut ve savunma çalışması üzerinde durulurken, yeni transfer Tamer Tuna da idmana çıktı. 
   
   Vural terapisi    LİGDE henüz puanı olmayan Adanaspor'da Teknik Direktör Yılmaz Vural, dünkü idmanda oyuncularına iltifat etti, "Bravo, hepiniz kaliteli futbolcularsınız" dedi. Bu arada taraftar da, Elazığspor maçına hazırlanan Turuncu - Beyazlılar'a cezerye ikramında bulundu. 
   
   Havaya girdiler    BEŞİKTAŞ ile oynayacakları karşılaşmada galibiyet hedefleyen Denizlispor Yönetimi, bu karşılaşma için 15 bin bayrak yaptırdı. Bu arada Yeşil - Siyahlı ekipte sakat olan Göksel ve Bülent'in yanı sıra, tedavisi devam eden Paulinho'nun Beşiktaş karşılaşmasında forma giyemeyeceği açıklandı. 
   
   
</TEXT>
</DOC>
