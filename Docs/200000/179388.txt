<DOC>
<DOCNO> 179388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur30.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekortmen dalgıcın yeni hedefi 72 saat sualtında yaşamak... 
</HEADLINE>
<TEXT>

     Karadeniz'den başlayıp su altında tüple yüzerek İstanbul Boğazı'nı geçen eski SAT komandosu dalgıç Namık Ekin, 31 Aralık 2003'te de 72 saat sualtında yaşama denemesi yapacağını bildirdi. 
     Rumelifeneri açıklarından dün sabah saat 06.30 sıralarında sualtına dalan ve akşam saat 20.10'da Sarayburnu açıklarında denizden çıkarak rekor denemesini başarıyla tamamlayan Ekin'in, Çamlıca Özel Hayat Hastanesi'ndeki tedavisi sürüyor. 
     14 saat 17 dakika su altında kalarak rekor kıran Ekin, denize girdikten sonra köprülere kadar çok rahat ilerlediğini belirterek, ancak Beylerbeyi tarafı yerine Çırağan Sarayı tarafına yönlendirilmesi nedeniyle yaklaşık 1.5 saat süreyle girdaplarla boğuşmak zorunda kaldığını söyledi. 
     Ekin, akıntı ve girdaplar nedeniyle 200 metre geri gittiğini anlatarak, ''Ama sonunda başardım. Benim için dünya rekorundan çok, omurilik felçlilerine katkıda bulunulması daha önemli'' dedi. 
     Sualtında yaklaşık 48 kilometre yol aldığını, 12 ile 14 arası tüp değiştirdiğini ifade eden Ekin, suyun 4 ile 6 metre altında ilerlediğini belirtti. 
     Namık Ekin, sağlık durumunun iyi olduğunu, serum verildiğini belirterek, dinlenmesinin tavsiye edildiğini söyledi. 
     
     72 SAAT SUDA YAŞAMA DENEMESİ 

     Ekin, bundan sonraki hedefinin, 31 Aralık 2003 tarihinde 3 gün, 3 gece sualtında yaşama denemesi olduğunu kaydederek, ''Yılbaşı akşamları hep nöbete kalırdım. Bu yılbaşı da bir şeyler yapmak istiyorum'' dedi. 
     72 saat suda kalmanın bazı zorlukları olduğunu anlatan Ekin, deride değişim, sualtı sarhoşluğu gibi sıkıntılarla karşılaşılabildiğini söyledi. 
     Ekin, 2004'ün Ağustos ayında da yine Karadeniz'den ''nargile'' ile denize gireceğini ve Heybeliada'ya kadar sualtından yürüyeceğini belirterek, ''Gemiden hava gönderecekler. Tabi gemiye bağlı olacağım'' diye konuştu. 
     
</TEXT>
</DOC>
