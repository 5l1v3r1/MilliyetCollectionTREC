<DOC>
<DOCNO> 184227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy10.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyona imla kılavuzu veriliyor 
</HEADLINE>
<TEXT>

   Ücretsiz dağıtılan ders kitaplarındaki imla hatalarına dikkat çeken haberimiz üzerine bakanlık harekete geçti 
   ÜMRAN AVCI İstanbul 

   
   Gazetemizde yer alan "Çocuklar okumayı bu kitaptan mı öğrenecek " başlıklı haber üzerine Talim ve Terbiye Kurulu Başkanlığı yetkilileri, gereğinin yapılması için harekete geçtiklerini açıkladı. Kurulun, düşündüğü çözüm önerileri arasında, gerekirse bir imla kılavuzu temin edip kitapları inceleyen komisyona göndermek de var 
   18 Eylül 2003 tarihinde "ABC'miz hatalı", "Çocuklar okumayı bu kitaptan mı öğrenecek " başlıklarıyla yayımlanan haberde, ilköğretim öğrencilerine bu yıl ücretsiz dağıtılan ders kitaplarındaki imla hatalarına dikkat çekilmişti. Birinci sınıf Hayat Bilgisi ve Türkçe kitaplarındaki bazı özel isimlerin küçük harfle başladığı, zaman zaman kesme işaretlerinin unutulduğu vurgulanmıştı. 
   İmla hatalarıyla ilgili haberimiz üzerine gazetemizi arayan Milli Eğitim Bakanlığı Talim ve Terbiye Kurulu Başkanlığı Yayın ve Kültür Daire Başkanı Vahap Özpolat, şunları söyledi 
   "Bu hepimizin ortak sorunu, varsa bir yanlış birlikte düzeltmeliyiz. Bu kitapları inceleyen komisyonlarımız var. Kitapların hangi yayınevine ait olduğunu tespit etmek istiyoruz. Haberde Tükçe ve Hayat Bilgisi kitapları olduğu belirtiliyordu. Bu iki komisyon arasında ortak bir payda var mı Hangi elemanlarımız bu yönde bir dikkatsizlik göstermişler, o konuda doğru bilgiye ulaşıp çözüm üreteceğiz. İnceleme yapıp gerekirse personel takviyesi veya kaydırması yapacağız. Kendilerine gerekirse imla kılavuzu temin edeceğiz ve 'Bakın arkadaşlar bu kitaplardan yararlanın' diyeceğiz." 
   Özpolat, ders kitaplarının kendilerine geleceğini ve karşılaştırma yapılacağını belirtti. 
   
</TEXT>
</DOC>
