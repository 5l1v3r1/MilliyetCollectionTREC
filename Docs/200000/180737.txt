<DOC>
<DOCNO> 180737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo08.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın bugün de hastanede... 
</HEADLINE>
<TEXT>

     Galatasaray Kulübü Başkanı Özhan Canaydın'ın koroner anjiografi uygulandığı Amerikan Hastanesi'nden bugün için planlanan ayrılışı ertelendi. 
     Hastanede dün yapılan basın toplantısında bugün taburcu edilmesinin planlandığı belirtilmesine karşın, başkan Özhan Canaydın'ın bugünü de hastanede geçireceği açıklandı. 
     Hastane yetkililerince yapılan açıklamada, diğer tetkikler için hastaneye yeniden gidiş-geliş yapmak istemeyen Özhan Canaydın'ın tüm muaeyenelerin bitirilmesi için kendi isteğiyle böyle bir karar aldığı bildirildi. 
     Diğer yandan Romanya'nın National Bükreş takımıyla dün akşamki özel maçta 1-1 berabere kalan Galatasaray, bu akşam İstanbul'a dönecek. 
     Sarı-kırmızılı futbolcuların, ayaklarının tozuyla Florya Metin Oktay Tesisleri'nde bir de antrenman yapacakları öğrenildi. 
     
</TEXT>
</DOC>
