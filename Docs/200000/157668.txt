<DOC>
<DOCNO> 157668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo25.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Fatih imza dağıttı... 
</HEADLINE>
<TEXT>

     Fenerbahçe'nin milli futbolcusu Fatih Akyel, A Milli Futbol Takımı'nın sponsorlarından Pepsi'nin düzenlediği imza gününde, hayranlarına imza dağıttı. 
     İçerenköy Carrefour alış veriş merkezindeki Pepsi standına gelen milli futbolcu, burada hayranlarının yoğun ilgisiyle karşılaştı. Fatih, Pepsi'nin özel olarak hazırladığı kartpostalları hayranları için imzalarken, alış veriş merkezini gezen sporseverler futbolcudan imza alabilmek için adeta birbirleriyle yarıştı. 
     İmza gününde Fatih, zaman zaman taraftarların Fenerbahçe'nin durumu ile ilgili sorularıyla da karşılaştı. Bir taraftarın ''Fenerbahçe olarak bu durum bize yakışmıyor'' şeklindeki sözüne Fatih, ''İnşallah seneye şampiyon olacağız, merak etme'' diye yanıt verdi. 
     Bu arada, Fatih'in yaptığı çekiliş sonunda, Pepsi'nin kampanyasına katılan 5 çift, A Milli Futbol Takımı'nın 11 Haziran'da yapacağı Makedonya maçına bilet kazandı. 
     Öte yandan, Fatih'in sarı-lacivertli taraftarlar için imzaladığı kartpostalların arka yüzünde, milli futbolcunun Galatasaray ve milli takımdaki başarısı yer aldı. 
     
</TEXT>
</DOC>
