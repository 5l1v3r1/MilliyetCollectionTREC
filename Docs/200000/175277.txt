<DOC>
<DOCNO> 175277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo11.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Trabzon mesaisine başladı... 
</HEADLINE>
<TEXT>

     Birinci Süper Futbol Ligi'nin 2. haftasında deplasmanda Trabzonspor ile karşılaşacak Fenerbahçe, 1 günlük iznin ardından çalışmalarına başladı. 
     Teknik Direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda sarı-lacivertli futbolcular, dönüşümlü olarak sahada koşup, tesislerde yer alan spor salonunda çeşitli çalışmalar yaptılar. 
     Antrenmanda, sakatlıkları nedeniyle tedavileri süren Volkan ve Ali Güneş yer almazken, kaleci Enke ise saha içinde belli bir süre takımla koşu yaptıktan sonra kondisyon salonunda ayrı olarak çalışmasına devam etti. 
     Sarı-lacivertliler, Trabzonspor maçının hazırlıklarını bu akşam basına kapalı olarak gerçekleştireceği antrenmanla sürdürecek. 
     Fenerbahçe, cuma günü oynayacağı Trabzonspor maçı için 14 Ağustos Perşembe günü öğleden sonra Trabzon'a gidecek. 
     
</TEXT>
</DOC>
