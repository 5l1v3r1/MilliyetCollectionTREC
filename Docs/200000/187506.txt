<DOC>
<DOCNO> 187506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko09.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst kurul personel maaşları belli oldu... 
</HEADLINE>
<TEXT>

     Bakanlar Kurulu, üst kurul personelinin 2003 yılı ikinci 6 ay ortalama ücret toplamı üst sınırını 3.2 milyar lira olarak tespit etti. 
     Bugünkü Resmi Gazete'de yayımlanan ve 1 Temmuz'dan geçerli olacak kararnameye göre, Üst Kurullardaki personelden ortalama ücret toplamı, 1 milyar liraya kadar olanların mali ve sosyal haklarında devlet memurları aylıklarına ikinci 6 ayda yapılan 66 milyon liralık seyyanen zammın yüzde 80'ini, ortalama ücret toplamı 2 milyar liraya kadar olanların da yüzde 50'sini geçmemek üzere artış yapılabilecek. 
     Ortalama ücret toplamı 3.2 milyar liraya kadar olanların mali ve sosyal haklarında ise seyyanen zammın yüzde 30'unu aşmayacak şekilde artışa gidilebilecek. 
     Kararname, ortalama ücret toplamı, 3.2 milyar liralık üst sınırı aşanların durumunu da düzenledi. 
     Bu çerçevede, ortalama ücret toplamı 3 milyar 950 milyon liraya kadar olanların mali ve sosyal haklarında, seyyanen zammın yüzde 20'sini, 3 milyar 950 milyon ve daha fazla olanların ise yüzde 10'unu geçmemek üzere artış olacak. 
     Yetkili organlar, söz konusu artışları, kurum içi hiyerarşik yapıların gerektirdiği ölçüde farklı oranlarda belirleyebilecek. 
     Memurlara yılın ikinci yarısı yapılan seyyanen brüt 66 milyon liralık zamdan, kapsama dahil personelin vergi matrahına tekabül eden oran üzerinden kesilecek gelir vergisi ile diğer yasal kesintiler sonrası bulunacak net tutarlar, aylık ve ücret ödenen süreler dikkate alınarak personele ödenecek. 
     
</TEXT>
</DOC>
