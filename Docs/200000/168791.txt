<DOC>
<DOCNO> 168791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo28.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Romashenko defterini kapattı... 
</HEADLINE>
<TEXT>

     Gaziantepspor, sözleşmesi sona eren Belarus uyruklu oyuncu Maxim Romashenko defterini kapattı. 
     Basın sözcüsü Akif Ekici, transfer görüşmeleri yapmak üzere önceki gün Gaziantep'e gelen ve kulüp başkanı Celal Doğan'a istediği fiyatı bildiren Romashenko ile anlaşamadıklarını söyledi. 
     ''Gaziantepspor açısından Romashenko defteri kapanmıştır'' diye konuşan Ekici, ''Kendisine verebileceğimiz fiyatı ilettik. Kalsa memnun olurduk, gücümüze güç katardı. Ne yazık ki herşey istenildiği gibi olmuyor. Teklifi kabul etmedi. Moskova'da başka takımlarla görüşme halindeymiş. Kendisine güle güle dedik, başarılar diledik'' dedi. 
     Almanya kampı öncesi Celal Doğan Tesisleri'nde sürdürülen çalışmaların olumlu bir hava içinde geçtiğini, herşeyin mükemmel olduğunu ifade eden Ekici, şöyle konuştu 
     ''Almanya kampı öncesi kamp çalışmamız çok olumlu. Doğrusu bu kadarını biz beklemiyorduk. Kaliteli futbolcu sayısının çok fazla oluşu, altyapıdan gelen gençlerin kadroyu zorlaması bizleri fazlası ile memnun ediyor. Yeni sezona çok daha güçlü, yine zirveyi zorlayan bir takımla geliyoruz. Teknik heyet Almanya kampı öncesi futbolcu sayısını 28'e kadar düşürecek. Sezonun da bu 28 futbolcuyla birlikte tamamlayacağız. Eğer bir sürpriz olmazsa transfer yapmayı düşünmüyoruz. Tunuslu Jaziri ile orta sahayı daha da güçlendirdik. Sezona bomba gibi bir takımla gireceğiz.'' 
     
</TEXT>
</DOC>
