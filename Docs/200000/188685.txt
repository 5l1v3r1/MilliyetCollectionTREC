<DOC>
<DOCNO> 188685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/siyaset/asiy.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya 'Gelin Kürtleri birlikte yok edelim' demiş 
</HEADLINE>
<TEXT>
   Gül'ün Saddam sırrı 
   Dışişleri Bakanı Gül, Saddam'la ilgili 15 yıllık sırrı açıkladıktan sonra, "Ancak Türkiye bu teklifi reddetti" dedi 
      
   Başbakan Yardımcısı ve Dışişleri Bakanı Abdullah Gül, devrik Irak lideri Saddam Hüseyin'in, savaştan önce Türkiye'ye 15 yıl boyunca "Gelin, Kürtleri birlikte yok edelim" teklifinde bulunduğunu söyledi. Gül, "Ancak Türkiye bu teklifi reddetti" dedi. 
   İslam Konferansı Örgütü'nün İKÖ 10. dönem toplantılarının yapıldığı Malezya'nın Putrajaya kentinde gazetecilerin sorularını yanıtlayan Gül, Kürt gruplarına haksızlık yapıldığını kaydetti. Türkiye'nin Irak'a asker gönderme kararı almasına bu ülkedeki Kürt grupların karşı çıktığının hatırlatılması üzerine Gül, Saddam Hüseyin'in Türkiye'ye sürekli ilettiği bir mesajı açıkladı. Gül Saddam'ın savaş öncesi dönemde Türkiye'ye, Irak'taki Kürt gruplara karşı birlikte mücadele etme önerisinde bulunduğunu kaydetti. Gül, Türkiye'nin, Saddam'ın bu teklifinin aksine Kürtleri koruduğunu dile getirdi. 
   Bu arada, Gül'le Suriye Dışişleri Bakanı Faruk El Şara'nın dün yaptığı görüşmede de gündem yine Irak oldu. Şara Gül'e, "Türkiye'nin tutumunu anlıyor ve takdirle karşılıyoruz" dedi. 
   
   'Irak'ta en fazla bir yıl kalırız'    DIŞ HABERLER SERVİSİ 

   Malezya'nın Putrajaya kentinde düzenlenen İslam Konferansı Örgütü İKÖ toplantısına katılan Dışişleri Bakanı Abdullah Gül, Malezya'daki Bernama haber ajansına yaptığı açıklamada, Irak'a gönderilecek olan Türk askerlerinin görev süresinin bir yılı aşmayacağını söyledi. "İşgal güçlerinin parçası olmayacağız. Irak'tan çıkmak için bir yıllık bir takvimimiz olacak" diyen Gül, Müslüman ülkelerin Türkiye'yi eleştirmek yerine Türkiye örneğini izleyerek Irak'a yardım etmesini istedi. Gül, "İKÖ ülkeleri sadece konuşup eleştirirken, diğer ülkeler işin içine girecek" dedi. 
   
   
</TEXT>
</DOC>
