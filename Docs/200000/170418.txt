<DOC>
<DOCNO> 170418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sonspo03.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe de müze kuruyor... 
</HEADLINE>
<TEXT>

     Fenerbahçe Kulübü, Fenerbahçe Şükrü Saracoğlu Stadı Spor Tesisleri bünyesinde kurulması kararlaştırılan ''Fenerbahçe Kulübü Müzesi'' ile ilgili yapım çalışmalarına başladı. 
     Sarı-lacivertli kulüpten yapılan açıklamada, müzenin maraton tribününün girişinde yer alan Fenerium Mağazası'nın karşısındaki yaklaşık 1000 metrekarelik alanda kurulmasının planlandığı bildirildi. 
     Açıklamada, müze ile ilgili plan ve programın kulüp başkanı Aziz Yıldırım, genel sekreter Vedat Olcay, müze kurulu başkanı Dr. R. Sertaç Kayserilioğlu, kulüp müdürü Serkan Acar ile Marmara Üniversitesi Güzel Sanatlar Fakültesi Temel Tasarım Bölümü Öğretim Üyelerinden Doç. Dr. Ahmet Kuseyrioğlu'ndan oluşan bir ön çalışma grubuyla yürütülmekte olduğu, yeni müze kompleksinin yıl sonuna kadar yetiştirilmesine çaba sarf edildiği kaydedildi. 
     Müzede, Dünya spor tarihinin yanı sıra, Fenerbahçe Spor Tarihi, çağdaş müzecilik anlayışı içinde geniş fotoğraf ve belgeler arşivi eşliğinde sunulacak. Fenerbahçe Şükrü Saracoğlu Stadı'nın, Union Sahası'ndan günümüze geçirdiği evrelerin maketlerle sergileneceği müzede ayrıca, kulübün kuruluşu ve özellikle Atatürk'ün Fenerbahçe Kulübü'nü ziyaret anının mumyalarla sahneleneceği duyuruldu. 
     
</TEXT>
</DOC>
