<DOC>
<DOCNO> 158072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo29.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep'te Ayman şoku... 
</HEADLINE>
<TEXT>

     Gaziantepspor, hafta sonu Ankaragücü ile yapacağı maçın hazırlıklarını sürdürüyor. 
     Teknik sorumlu Nurullah sağlam yönetiminde Celal Doğan tesislerinde yapılan çalışmaya tüm futbolcular katılırken, oyuncuların çalışma sırasında neşeli ve hırslı oldukları gözlendi. 
     Sağlam, sezon sonuna yaklaştıklarını, UEFA hedefinin gerçekleşmesi nedeniyle futbolcularında konsantrasyon eksikliği bulunduğunu söyledi. 
     Ankaragücü karşılaşmasının önemine birkez daha değinen Sağlam, şöyle konuştu 
     ''Bizim ve rakip açısından önemli bir 90 dakika olacak. Belki de bu sezonun en zorlu bir karşılaşmasını oynayacağız. telafisi mümkün olmayan bir maç. Kazanmak için elimizden geleni yapacağız. Çünkü ligi ilk 4 içinde bitirmek arzusu içindeyiz. Özellikle 6 hafta içinde iyi bir peformans sergileyerek bulunduğumuz yere geldik. Nehiri geçip derede boğulmak istemiyoruz. Çok kaliteli bir karşılaşma beklenmesin, çünkü her iki ekipte defans güvenliğini ön planda alıp oynayacak, yani taktik anlayış ön planda olacak.'' 
     
     ''TRANSFER HAREKATI'' 
     Profesyonel Futbol Şube Sorumlusu Asım Atmaz ise transfer çalışmalarına başladıklarını, Ankaragücü maçından sonra harekata geçeceklerini söyledi. 
     Şu anda liglerin devam ettiğini, belirlenen mevkiiler için kaliteli 5 nokta transfer gerçekleştireceklerini ifade eden Atmaz, ''Yurt içi ve yurt dışında antrenörlerimiz vasıtasıyla tespit ettiğimiz oyuncular üzerinde bir yoğunlaşmamız var. 5 veya 6 tane nokta transfer gerçekleştireceğiz. Takımın geri kalanını ise yine alt yapıdan gelen oyuncularla destekleyeceğiz'' diye konuştu. 
     Birinci Süper Lig'deki 8 yabancı oyuncu kontenjanını kulüp olarak fazla bulduklarını, bu sayının düşürülmesinin doğru bir karar olacağını vurgulayan Atmaz, şöyle konuştu 
     ''Futbol federasyonu gelecek yıllar için yabancı oyuncu sayısını 5'e düşürme yolunda çalışmalar yapıyor. Kulüplere fikirlerini soruyor. Biz Türk gençlerine daha fazla yer açılması için yabancı oyuncu sayısının düşürülmesinden yanayız. Ligde bir takımda 4 oyuncu bulunabilir. Bize göre de bunun ideali 4 veya 4 artı 1 şeklinde olmalı. O kadar yabancı oyuncu alıp kulübede oturtacağına, kaliteli yabancı alır oynatırsın. Fazla yabancı oyuncuyla bir şey kazanmıyorsun.'' Bu arada, her konuda anlaşıldığı ve sözleşme aşamasına gelindiği öğrenilen Malatyaspor'un Mısırlı oyuncusu Ayman Abdulazizi'nin tekrar eski kulübüyle 2 yıllık sözleşme yapması, kırmızı-siyahlılarda şok etkisi yarattı. 
     Atmaz, konuyla ilgili olarak, ''Biz her futbolcuyla görüşüyoruz. Anlaşma yaptıysa hayırlı olsun. O mevki için düşündüğümüz 3-4 oyuncu var. Ayman olmazsa başkasını alırız'' dedi. 
     
</TEXT>
</DOC>
