<DOC>
<DOCNO> 197543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo02.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Daum'un kadrosu 
</HEADLINE>
<TEXT>

   Rizespor karşılaşması sonrası beraberliği basına fatura eden Alman hoca, Samsun'da büyük riskler taşıyan on bir sahaya sürdü, Fenerbahçe doksan dakika tel tel döküldü 
      
   İflas etti 
   RİZESPOR maçı sonrası yaptığı basın toplantısında, "İşte basının kadrosu. Yusuf ve Mahmut Hanifi'nin ilk onbirde oynamayacağını sanırım herkes görmüştür" diyen Teknik Direktör Daum'un kadrosu da Samsun'da iflas etti. Sarı - Lacivertli ekip için büyük önem taşıyan karşılaşmaya sürpriz isimlerle çıkan Alman hocanın planları tutmadı, zirve yarışında ağır bir yara alındı. 
   
   Fazla direnemedi 
   İKİ yıldır forma yüzü göremeyen İsmail Güldüren'i ilk kez sahaya süren, Tomas'ı hiç alışık olmadığı sağ beke çeken, Servet'i defansın göbeğine koyan Daum'un büyük risklerle dolu kadrosu Samsunspor'a fazla direnemedi. Ümit Özat, Fatih gibi tecrübeli isimleri kulübede oturtan Alman hocanın bu kez şans faktörü de yanında olmayınca Fenerbahçe zirveden bir adım daha uzaklaştı. 
   
   Hakan kovuldu    TEKNİK Direktör Daum'un, maç öncesi Hakan Bayraktar'ı yanına çağırdığı ve "Sende memnuniyetsizlik görüyorum" dediği öğrenildi. Alman hocanın, "Mutlu değilim. Çünkü siz beni 18 kişiyi tamamlamak için kadroya aldınız" sözlerine sinirlendiği ve Hakan'a "Topla çantanı, kampı terket" dediği bildirildi.Daum, maçtan sonra, "Onunla işimiz bitti" dedi. Ancak Hakan uçak bulunamadığı için takımla döndü. 
   
   Anne baskısı    Fenerbahçe ile transfer görüşmeleri yapan Hakan Yakın anne engeline takıldı. Golcü oyuncu ise "Ağabeyimin yaşadıklarını ben yaşamam. O yüzden Türkiye'ye gideceğim" dedi 
   ERDOĞAN DERMANCI 

   Mahkemelik oldular 
   FENERBAHÇE'NİN renklerine bağlamak istediği Hakan Yakın, ağabeyi Murat Yakın'ın Sarı - Lacivertli kulüple yaşadığı sorunların kendisini ilgilendirmediğini söyledi. Golcü oyuncunun transferine karşı çıkan annesi Emine Yakın ise "Fenerbahçe ile mahkememiz sürüyor. Menajerler Hakan'ın aklını karıştırıyorlar. Türkiye'ye gitmesini kesinlikle istemiyorum" ifadesini kullandı. 
   
   'Ağrılarım var' 
   İSVİÇRE'NİN Blick gazetesine konuşan Hakan Yakın, sakatlık spekülasyonlarına tepki gösterdi, "Ayağımda ağrılar var. Maçlara iğne ile çıkıyorum. Ancak düzenli tedavimi sürdürüyorum. İkinci yarıya problemsiz başlayacağım" dedi. Hakan transferi konusunda da "Ağabeyime yapılanları bana yapmazlar. Onun için Fenerbahçe'de oynayıp, başarılı olacağıma inanıyorum" dedi. 
   
   
   
</TEXT>
</DOC>
