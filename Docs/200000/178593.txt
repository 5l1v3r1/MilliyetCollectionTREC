<DOC>
<DOCNO> 178593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy12.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP kurultayı öncesi 2 adayın kaydı bulundu 
</HEADLINE>
<TEXT>

   AYDIN HASAN Ankara 

   
   MHP'de, 12 Ekim'de yapılacak kurultaya yönelik genel başkanlık yarışı hızlanıyor. Genel Başkan Devlet Bahçeli'ye kurultayda rakip olacak isimlerden Koray Aydın ile Ramiz Ongun'un partiden üyeliklerinin silindiği iddia edilirken parti yönetimi, iki ismin de Yargıtay Başsavcılığı'na bildirilen listede yer aldığını açıkladı. 
   3 Kasım seçim yenilgisinin ve partinin barajın altında kalmasının muhasebesinin yapılacağı kurultayda, Bahçeli'nin seçimden sonra çekileceğini açıklamasına rağmen yeniden genel başkan adayı olması bekleniyor. MHP kulislerinde, Bahçeli'nin rakiplerinden Koray Aydın ile Ramiz Ongun'un, Çankaya İlçe Başkanlığı'ndaki üyeliklerinin kayıt yenileme sürecinde silindiği iddia edildi. Ongun'un yakın çevresinden bir isim, "Genel Merkez açıklama yapmalı. Ongun'un üyeliği silinmiş. Muharrem Şemsek'in ise kurucu üye olduğu için üyeliğini silemiyorlar" dedi. Genel Sekreteri Faruk Bal iddiaları reddederek iki ismin de listede yer aldığını açıkladı. 
   
   
</TEXT>
</DOC>
