<DOC>
<DOCNO> 167976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/yazar/tamer.html </URL>
<DATE> 2003/07/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İtfaiye havai fişek gözlerken, benzinlik yandı 
</HEADLINE>
<TEXT>

     Daha birkaç ay önce Meksixo City’de erken patlayan havai fişekler, 37 kişinin ölümüne yol açmıştı. Tarkan’ın Reina’daki konserinin olduğu gece New York’ta yanlış patlatılan havai fişekler yüzünden 4 kişi yaşamını yitirdi. 
     Ankara Valisi Yahya Gür, hava sıcaklıklarının mevsim normallerinin üzerinde seyredeceği konusunda, meteorolojiden gelen uyarı üzerine yangın tehlikesine karşı 3 Temmuz’da havai fişek gösterilerini yasakladı. Ancak daha aradan 24 saat geçmeden, önce ABD Büyükelçiliği Amerika’nın 4 Temmuz’da Bağımsızlık Bayramı, ardından da Büyükşehir Belediyesi 5 Temmuz’da Göksu Parkı’ndaki gölet açılışı için havai fişek gösterisi yapmakta ısrar etti. Araya etkili ve yetkili kişiler kondu. Ve "istisnai" olarak izin koparıldı. 
     
     Ankara Valisi dertli 
     Ankara Valisi Gür, "Bir istisna diğer istisnayı davet ediyor. Ben pek istisna yaratmak istemiyorum, ama Vali yardımcısı ve daire müdürü arkadaşlarımla aldığımız bir kararı uygulamakta çok zorlanıyoruz" diye yakınıyor. Gür, halkın can ve mal güvenliği için alınan kararların uygulanmasında gerek kamu, gerekse özel kurumların amir ve yetkililerini "istisna" yaratmak üzere baskı yapmak yerine, kendilerine yardımcı olmaya çağırıyor. 
     Valiliğin yasaklamasına rağmen Göksu Parkı’nda havai fişek gösterileri yapıldığını, Ankaralı okurum Erinç Erkin Korkmaz’ın e - postasından haber almıştım. Vali Gür’ü aradığımda, itfaiye sorununun vehameti de karşıma çıktı. Havai fişek atılmasında ısrar eden Belediye Başkanı Melih Gökçek, Gür yangın tehlikesine dikkat çekince, "İtfaiyeyi hazır bekletirim" demiş. Gerçekten de itfaiye Göksu Parkı’na gitmiş. Ama tam o saatlerde Türközü Mevkii’nde bir benzinlikte 7’si ağır 190 kişinin yaralanması, 8 otomobilin infilak etmesi, 100 konutun ağır hasar görmesi ve bir gecekondunun yıkılmasıyla sonuçlanan benzinlik yangını çıkmış. 
     
     İtfaiyenin görevi ne 
     Size can alıcı bir soru "İtfaiyelerimizin görevi havai fişek gösterileri için nöbet tutmak mıdır, yangın söndürmek midir " 
     Tabii parasızlıktan yakınan, zaman zaman personelinin maaşlarını ödeyemeyen belediyelerimizin havai fişek gösterisiyle gökyüzüne savuracak paraları nereden bulduğu da can alıcı bir diğer sorudur. 
     Gerek İstanbul Valisi Muammer Güler, gerekse Ankara Valisi Gür, hangi olaylarda havai fişek atılabileceğini bir standarda bağlamakta kararlılar. 2 valimizin bu konudaki görüşlerini yarın yazacağım. Konunun değişik yönlerini sergileyebilmek için birkaç okur görüşü daha aktarmak istiyorum 
     
     Boğaz’dan geçen tankerler 

</TEXT>
</DOC>
