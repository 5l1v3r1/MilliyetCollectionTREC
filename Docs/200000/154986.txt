<DOC>
<DOCNO> 154986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/spor/aspo.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM İLE PAZARLIK 
</HEADLINE>
<TEXT>

Fenerbahçe, Alman hocayla anlaşma yollarını arıyor. Önce yıllık 3 milyon 600 bin dolar isteyen Daum 2 milyon dolara kadar indi, ancak UEFA Kupası'na katılmayı şart koştu 
     MEHMET DEMİRCAN 

     Fiyat kırdı 
     FENERBAHÇE, teknik direktör adayları arasında yer alan Christoph Daum ile anlaşmanın yollarını arıyor. Alman hoca ile pazarlıkları Transfer Komitesi üyesi Hakan Bilal Kutlualp sürdürüyor. Daum'un Sarı - Lacivertliler'den önce yıllık 3 milyon 600 bin dolar istediği, daha sonra ise fiyatını 2 milyon dolara kadar indirdiği öğrenildi. Tecrübeli teknik adam Fenerbahçe'ye gelmek için UEFA Kupası'na katılmasını da şart koştu. Daum, bugün Kutluap ile bir kez daha biraraya gelecek. 
     
     'Tek yetkili olurum' 
     GÖREVE gelmesi halinde tek yetkili olacağını ve işine kimseyi karıştırmayacağını da kaydeden Daum, "Benim felsefem koşan bir takım. Gençlere önem veririm. Bunu Beşiktaş'ta ispatladım. Geçen dönem 15 maç üst üste yenilmemiştik. Kadroda yıldız futbolcu da yoktu. İlhan ile Tümer takıma yeni yeni alışıyorlardı. Ancak mücadele eden bir takım yaratmıştım. Yine yaratırım" dedi. Bu arada Fenerbahçe'nin listesinde Fransız teknik adam Henri Michel ile Bordeaux'un hocası Elie Baup'un da bulunduğu bildirildi. 
     

</TEXT>
</DOC>
