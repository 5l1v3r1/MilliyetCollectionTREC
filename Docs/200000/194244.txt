<DOC>
<DOCNO> 194244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sonspo13.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da transfer söylentileri dolaşan Necati'ye tepki... 
</HEADLINE>
<TEXT>

     Birinci Süper Futbol Ligi'nde, sahasında Akçaabat Sebatspor'a 2-1 yenilen Adanaspor, kan kaybetmeye devam ediyor. 
     Adanaspor Kulübü Başkanı Çağdaş Ergin, kendileri açısından çok önemli bir maçı kaybettiklerini söyledi. 
     Ergin, hafta içinde sporcu ve taraftarlarla toplantılar yaptıklarını ve karşılaşmaya iyi hazırlandıklarını, ancak ''evdeki hesabın çarşıya uymadığını'' belirterek, şunları kaydetti 
     ''Kazanmamız gereken maçı kaybettik. Çok üzüntülüyüz. Gelecekte kaybedilen puanların önemini daha iyi anlayacağız. Hafta içinde her şey iyi gidiyordu. Bu maça kesin galibiyet gözüyle bakıyorduk. 2 hatalı gol yiyerek sahayı üzgün terk ettik. İlk yarı sonuna kadar puanlar toplamalıyız. Ocak ayından sonra takımı birkaç yeni transferlerle takviye edeceğiz. Özellikle bilet fiyatlarında önemli indirimler yapmamıza rağmen, taraftarlar yine bizi yalnız bıraktı.'' Başkan Ergin, gazetecilerle konuşurken, soyunma odasından çıkan Necati Ateş'e bir taraftarın ''Ayıp be, Galatasaray'a gideceksen de erkek gibi oynamanı beklerdik. Bu yenilginin suçlusu sensin'' dedi. Necati de taraftarlara dönerek, ''Sizler bizim neler çektiğimizi biliyor musunuz Ayrıca, sen kimsin de bana hesap soruyorsun'' diye tepki gösterdi Güvenlik görevlilerinin araya girmesiyle taraftar uzaklaştırıldı, Necati de bir otomobille stattan ayrıldı. 
     
     YAVRUOĞLU ''KÖTÜ GÜNLER BİTECEK'' 
     Akçaabat Sebatspor Yardımcı Antrenörü Olkan Yavruoğlu ise 6 puan değerinde çok önemli bir galibiyet aldıklarını söyledi. 
     Yavruoğlu, takımın çıkış yakaladığını ve bunun devam edeceğini belirterek, şunları kaydetti 
     ''Adanaspor'u hem maçtan önce hem de sırasında iyi analiz ettik. Değişiklikleri yerinde kullandık. İyi mücadele ederek bileğimizin hakkıyla 3 puan aldık. Adanaspor ile aynı konumda olduğumuz için bu 6 puanlık maç sayılır. Biz de Adanaspor gibi kötü günler yaşadık. Ancak çabuk toparlandık. Galibiyetlerin devamının geleceğine inanıyorum. Çünkü sporculara güven geldi. Ayrıca birlik ve beraberlikle aşamayacağımız hiçbir şeyin olmadığını kanıtladık.'' Yavruoğlu, ''Akçaabat Sebatspor hoca arayışını sürdürecek mi, yoksa sizinle devam edecek mi'' şeklindeki soruyu da şöyle yanıtladı 
     ''Ben antrenör olduğum gibi takımda genel kaptanlık da yaptım. Aileyi yakından tanıyorum ve başarılı olacağıma inanıyorum. Futbolcularla çok iyi ilişkilerim var. Ancak, yöneticilerin vereceği karara da saygı duyarım.'' 
     
</TEXT>
</DOC>
