<DOC>
<DOCNO> 154919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur11.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Anzaklar, 4 saatte 5 bin bira içti ve dağıttı... 
</HEADLINE>
<TEXT>

     Nevşehir'in Göreme Beldesinde, düzenlenen gecede Anzaklar içki içip dans ederek doyasıya eğlendi. 
     Çanakkale'de düzenlenen Şafak Ayini'ne katılmak üzere Türkiye'ye gelen Avustralya ve Yeni Zelandalı bine yakın Anzak'ın katıldığı Aşk Vadisi'nde Göreme Belediyesi ile Göreme Turizmciler Derneği'nin ortaklaşa düzenlediği geceye katılanlar, gönüllerince eğlendi. Etkinlikler çerçevesinde, Göreme Beldesi'nde yaptırılan Anzak Barış Parkı ve Çeşmesi de törenle açıldı. 
     Göreme Belediye Başkanı Fevzi Günal, törende yaptığı konuşmada, 88 yıl önce meydana gelen savaşın artık yerini Türkler ile Anzaklar arasında yakın bir dostluğa bıraktığını belirterek, bu alandaki işbirliğinin her kademede artırılmasını istediklerini söyledi. 
     Nevşehir Valisi Alaattin Turhan da, Anzakların Kapadokya'ya özel bir ilgi gösterdiğini belirterek, özellikle son yıllarda yoğunlaşan dostluk ve barış ilişkilerinin tüm dünyaya örnek olması gereken bir yönde gerçekleştiğini söyledi. 
     Daha sonra heykeltraş Ramazan Ekici tarafından Kapadokya taşından yapılan ve eller arasında uçan barışı temsil eden güvercin figürünün yer aldığı Anzak Barış Parkı ve Anzak Çeşmesi, Nevşehir Valisi Alaattin Turhan, Göreme Belediye Başkanı Fevzi Günal ile Avustralya ve Yeni Zelendalı 2 turistin de katılımıyla açıldı. Daha sonra bine yakın Avustralya ve Yeni Zelandalı turistin katıldığı Göreme Vadisi'nde gece düzenlendi. Gece yarısına kadar devam eden etkinliklerde havai fişekler ile peribaracaları bir renk cümbüşüne dönüşürken, 4 saatlik bir sürede 5 bin bira tüketildi. Yerli ve yabancı pop sanaçılarının şarkıları ile kendilerinden geçen Anzaklar dans ederek, günün yorgunluğunu üzerlerinden attılar. 
     
</TEXT>
</DOC>
