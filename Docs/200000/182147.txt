<DOC>
<DOCNO> 182147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur08.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski sevgililerden karşılıklı dava 
</HEADLINE>
<TEXT>

     Bahri KARATAŞ İZMİR, DHA 
     

İZMİR'de gazinolarda şarkıcılık yapan 26 yaşındaki Elif Ayvazoğlu, Demircili işadamı Yücel Ercan'ın kendisini evlenme vaadiyle kandırdığı ve kooperatif yöneticileriyle bir olup evini elinden aldığı iddiasıyla savcılığa suç duyurusunda bulundu. 35 yaşındaki Yücel Ercan da karşı atağa geçip eski sevgilisi hakkında savcılığa şikayet dilekçesi verdi, "Elif benim evli olduğumu biliyordu. Şarkıcı değil, pavyonda konsomatristi'' dedi. 
     Avukatı Serap Demir aracılığıyla bir süre önce Manisa'nın Demirci İlçesi Cumhuriyet Savcılığı'na iletilmek üzere İzmir Cumhuriyet Savcılığı'na şikayet dilekçesi veren Elif Ayvazoğlu, 6 yıl birlikte yaşadığı ve kız çocuğu sahibi olduğu maden işletmecisi Yücel Ercan, kooperatif yöneticisi Şakir Keskin ile mimarlar Nurullah Eryiğit ve Yüksel Gürsan'ın Görevi ihmal, emniyeti suistimal, resmi evraklarda sahtekarlık yapmak suretiyle kazanç sağlama' suçunu işlediklerini öne sürdü. 
     Elif Ayvazoğlu, şikayet dilekçesinde gazinolarda şarkı söylerken tanıştığı Yücel Ercan tarafından kandırıldığını öne sürerek şu iddialarda bulunmuştu 
     "Altı yıl önce gazinolarda şarkı söylerken Yücel Ercan'la tanıştım, Kendisini bekar olarak tanıttı. Manisa'nın Demirci ilçesine götürüp bana ev tuttu. Başımı örttürdü. Kızım Melek Gül dünyaya geldi. Bu arada evli olduğunu öğrendim. Sürekli dövmeye başladı. Eşinden boşanmasına rağmen, benimle evlenmedi. İlçede bana ait kooperatif evini kooperatif yöneticisi, aynı zamanda CHP İlçe Başkan Yardımcısı olan Şakir Keskin ve mimarlar Nurullah Eryiğit ile Yüksel Gürsan'la bir olup sahte belgeler düzenleyip üzerine aldı. Bu olaylardan sonra Demirci'de barınamayıp İzmir'e yakınlarımın yanına geldim. 5 milyar lira değerindeki eşyalarım da evde kaldı.'' Yaşadıklarından dolayı psikolojisinin de bozulduğunu önesüren Elif Ayvazoğlu ayrıca 50 milyar lira manevi tazminat davası da açacağını söyledi. 
     Şikayetin gazetelerde yeralmasının ardından işadamı Yücel Ercan da karşı atağa geçti. Ercan, avukatı aracılığıyla kendisine iftira atıldığını belirtip savcılığa şikayet dilekçesi verdi. Ercan, dilekçesinde şu iddiaları savundu 
     "Tanıştığımızda benim evli olduğumu biliyordu. O zaman bir gazinoda konsomatris olarak çalışıyordu. Şarkıcılık yapmıyordu. Bir kaç gün birlikte olduktan sonra birbirimizi sevdik. Kendisi çalıştığı işyerine 3 milyar borcu olduğunu söyledi. Parayı alıp gitti. İzmir'de ev tuttum. Altı ay birlikte aynı evde yaşadık. Hamile kaldı. Çocuğu doğurmasını istedim. Melek Gül Ercan isminde çocuğumuz oldu. Bu zaman zarfında kendisi evli olduğumu biliyordu ve ayrılmamı istiyordu. Ben de onu sevdim kötü hayattan kurtarmak için evlenmeyi bile düşündüm. Kendi eşimle bir problemimiz olmadığı halde boşandım. Boşandıktan sonra eski eşim ve Elif ile birlikte aynı evde kaldık. Bir süre sonra ikisi anlaşamadı. Demirci'de ayrı ev tuttum. Kendisine dört katlı inşaat halinde ev ve bir araba aldım. Borçlar nedeniyle evleri 90 milyara sattım. Annesi yanımıza gelince Elif çok değişti. Elif'le sürekli kavga etmeye başladık. Sattığım evin parasının çoğunu evdeki elektronik eşyaları da alıp evi terkettiler. Elif'in tek amacı paraydı. Hayatımı mahvetti. Asıl ben dolandırıldım ve iftiraya uğradım. Cezalandırılmasını istiyorum.'' 
     
</TEXT>
</DOC>
