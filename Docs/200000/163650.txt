<DOC>
<DOCNO> 163650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yazar/sazak.html </URL>
<DATE> 2003/06/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Radar tuzağı 
</HEADLINE>
<TEXT>

     Kazalarda 'aşırı sürat ve hatalı sollama' nedeniyle her yıl binlerce insan yaşamını kaybediyor. 
     Yol standartlarının düşük olduğu geçmiş yıllarda kamyon, otobüs gibi ağır vasıtaların ardında kilometrelerce uzunlukta kuyruklar oluşur, trafik ekipleri de 'sabırsız' sürücüleri 'hata yaptıkları noktalarda' çevirerek yasanın öngördüğü cezaları uygularlardı. 
     Bu denetimler Anadolu yollarında daha çok kent merkezleri ya da ilçe giriş çıkışlarında uygulanırdı. 
     Radar ve kamera gibi çağdaş yöntemlere geçildiğinden bu yana bir Türkiye klasiği olan 'söğüt altı'nda yol kesmenin azaldığını düşünüyorduk. Malum, trafik ekipleri 'seyir halinde' denetimden pek hoşlanmazlar, genelde kent ve ilçe girişlerinde bir ağaç gölgesi bulup, vatandaşa tuzak kurarlar. O birkaç kilometre içinde yapılan denetimle kazaların önlenebileceği umulur. Görev tamamlanır Ödeyeceğiniz cezaya 'güneş altında bekleme' süresi dahil değildir. 
     Bu etkili yöntemi sürdürmek üzere, Anadolu'da halen uzaktan 'trafik ekibi' gibi gözüken mavi beyaz renkli Renault maketleri konulmakta. Böylece sanal ekipler, 'trafik canavarı'na karşı hazır beklemekteler Bu Madam Tussaud hali kaza halinde araç içindekilerle tamamlanıyor. 
     Geçen hafta Bilecik çıkışında az daha trafik - pardon - 'radar canavarı' olacaktık 
     Kent içinde 60 kilometreye kadar düşen hız limitini şehirlerarası yolda da uygulamak isteyen trafik ekibinin 'radar tuzağı'na 4 - 5 araç peş peşe düştük. Süratimiz 85 kilometreydi ve radara yakalanmıştık 
     Arkamızdaki araç 67 kilometre ile ceza yedi. 
     Osmaneli - Bilecik arasındaki kamyon trafiğinde çılgınca araç kullananların uyarılmasını beklerken 'radar mağduru' olduk. Polisin yol kestiği yer 'Akasya mevkii' olarak geçiyormuş. 
     Onca kamyon trafiğinde 'neden durdurulduğumuzu' sormaya çalışırken sürücü belgesi ve araç ruhsatını gösterdik. Görevli memur, yüksek sesle 'Peşin mi ödeyeceksin, makbuz mu yazalım ' deyince durum anlaşıldı. 
     Şehirlerarası yolda 60 kilometrenin altında araba kullanmak trafiği aksatmaz mı diye, itiraz edecek olduk .. 'Levhayı ben mi koydum, radarı görmedin mi, 130 milyon ödeyeceksin' diye terslendi. 
     Radarı nasıl görecektim 
     Cezayı ödedik. 
     Araç sürücüsünün trafik otosuna gitmesi zorunluğu bir yönetmelikle kaldırılmış olmasına karşın Bilecik'teki ekip 'Akasya gölgesi'nde araç içinde denetim yapmayı seviyordu. İnsan ilişkileri açısından AB standardında bir ekiple karşılaşmıştık 
     Yolun kalan bölümünü 'kazasız belasız' tamamlamayı ise Bilecik Emniyet Müdürü Önder Karaman'ın hoşgörüsüne borçluyuz. 
     
     

</TEXT>
</DOC>
