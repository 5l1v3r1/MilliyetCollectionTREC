<DOC>
<DOCNO> 172215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/aeko.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'TMSF kötü yönetici' 
</HEADLINE>
<TEXT>

   Yolsuzluk Komisyonu, TMSF'nin devraldığı bankaları iyi yönetemediğini, devir sonrası oluşan 13 katrilyon liralık zarardan BDDK ile birlikte sorumlu olduğunu rapor etti 
      SALİHA ÇOLAK Ankara 
   
   TBMM Yolsuzlukları Araştırma Komisyonu, bütçenin üçte birine yakın bilançosu ve vergi gelirlerinin yarısına ulaşan kaynağıyla devasa bir KİT görünümündeki Tasarruf Mevduatı Sigorta Fonu'nun TMSF devraldığı bankaları iyi yönetemediğini belirledi. 
   Devir sonrası oluşan 13 katrilyon liralık zararda Bankacılık Düzenleme ve Denetleme Kurumu BDDK ve TMSF'nin sorumluluğu olduğu savunulan komisyon raporunda, TMSF'nin yapısının bu denli büyük borç stoğunu yönetmek için yeterli olmadığı vurgulandı. Raporda, konuyla ilgili olarak şu ifadelere yer verildi 
   
   Sorumlu BDDK ve TMSF 
   Banka yönetiminde önceki sahiplerinden farklı olarak riskleri azaltacak işlem yapılamadığına ve riskli durum en az bankanın önceki yönetimi döneminde olduğu gibi devam ettirildiğine göre bankanın niçin iflasının istenmeyip yönetim ve denetiminin devralındığı izah edilememekte. İflas istense zarar 8 katrilyonda kalacaktı, el koymayla zarar 40 katrilyon liraya çıktı. Bankaların Fon'a devrinden sonra oluşan 12.9 katrilyon liralık fonlama zararının sorumluluğu TMSF ve BDDK yönetimine aittir. 
   
   Zarara devam 
   Devir işleminin gerekçesi, bankanın daha fazla zarar üretmesini önlemek olduğuna göre, TMSF yönetimindeki bankaların devirden sonra hızla risklerinden arındırılması ve zarar üretmemesi gerekir. Oysa el konulan bankalar, el konulduktan sonra da zarar üretmeye devam etti. Örneğin, Aralık 2000'de el konulan Demirbank'ın 5 milyar dolarlık pozisyon açığı, Haziran 2001'e kadar sürdü, önceki sahiplerinin elinde 440 trilyon lira zarar ettiği için TMSF'ye geçen bankanın zararı 1.4 katrilyona ulaştı. 
   
   Borç stoğunu yönetemiyor 
   El konulan bankalardan devralınan alacakların faizli bakiyeleri yaklaşık 15 milyar dolara ulaşmakta. Ancak tahsilatlar, bu alacakların çok cüzi bir kısmına yüzde 1 - 2 karşılık geliyor. Bu durum TMSF tarafından yapılan alacak takibinin yetersiz kaldığını gösteriyor. Esasen TMSF'nin kuruluş amacı ve yapısı bu boyutta bir alacak stoğunun takibi için yeterli olmadığı gibi, kuruluş esas amacından uzaklaştı. 
   
   Fon zarara uğratıldı 
   Bankaların birçok iştirak ve taşınmazı, ihale yerine teklif alma usulüyle elden çıkarılarak TMSF zarara uğratıldı. 
   
   BDDK hem düzenleyici hem icracı 
   BDDK'nın bankacılık alanında bir taraftan düzenleyici diğer taraftan da icracı konumda bulunması ciddi bir yapılanma zaafıdır. Bu, BDDK'nın devir sırasında tarafsız bir şekilde karar vermesini engelleyen, kamu menfaati açısından bir çelişkidir. TMSF'ye devredilen bankalarda kamuya güven verecek bir denetim yok. 
   
   
</TEXT>
</DOC>
