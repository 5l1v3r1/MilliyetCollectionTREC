<DOC>
<DOCNO> 152728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/spo01.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TEK YUMRUKTA BİTTİ 0-1 
</HEADLINE>
<TEXT>

Beşiktaş, Elazığ'da sıkıntılı anlar yaşadı ancak koltuğu kaptırmadı. 47. dakikada Zago sahneye çıktı, takımını üç puana taşıdı. Kartal zor bir virajı hasarsız atlattı 
90 dakika      BİLAL MEŞE 

     Beşiktaş için dünkü mücadele bir anlamda 'sırat köprüsü'ydü. Bir yanda puan cetvelinin dibinde çırpınan Elazığspor, diğer yanda şampiyonluk yolunda diken üstünde oturan Beşiktaş. Böylesi bir tabloda iyi futbol beklemek hayalden öteye gidemez Beşiktaş maça stresli başladı. Pascal Nouma kovuldu, İlhan Mansız cezalı. Lucescu'nun, bu yoklar içerisinde aylardır formsuz olan Ahmet Dursun'u oynatmaktan başka çaresi yoktu. Ne var ki, 90 dakika sahada kalan Ahmet Dursun bir şut atamadan maçı tamamlarken, Zago'nun attığı tek golde yaptığı asist, onu kurtardı. 
     Maçın geneline baktığımız zaman Elazığspor'un güçlü Beşiktaş'a karşı etkili olduğunu gördük. Ev sahibi ilk yarıda net üç pozisyon yakaladı. Bir pozisyonda Cordoba'nın yaptığı kurtarış, en kritik andı. 
     Savunma ağırlıklı olarak sahaya çıkan Beşiktaş, düşme hattından kurtulmak için çırpınan Elazığspor karşısında ilk yarıda silik bir futbol ortaya koydu. 5. dakikada Giunti'nin geri pasında araya giren Ze Roberto, Ronaldo'dan sıyrıldı, Cordoba ile karşı karşıya kaldı, ancak Kolombiyalı kaleci gole izin vermedi. 
     Elazığspor'un etkili oyuncusu Ze Roberto, 20. dakikada soldan indi. Sert vurdu, top önce savunmaya çarptı, az farkla üstten kornere gitti. Bu dakikadan sonra orta alanda etkili olamayan Beşiktaş, rakibine pozisyon için adeta davetiye çıkardı. Nitekim, 26. dakikada yine Ze Roberto, yaklaşık 25 metreden kazanılan serbest atışta topa sert vurdu. Cordoba, bu tehlikeyi de yumruklayarak önledi. 35. dakikada yine Ze Roberto bu kez sağdan kaleyi yokladı. Top az farka auta giderken, ilk yarı da golsüz kapandı. 
     Lucescu ilk yarıda kaleciyle çarpışan Pancu'yu kenara alırken, Tümer'i oyuna sürdü. Tecrübeli futbolcunun oyuna girmesinden sonra ofansta hareketlenen Beşiktaş, 47. dakikada Zago'nun kafasından golü bulurken, zorlu Elazığ deplasmanından altın değerinde üç puanla döndü. Tümer, sağdan hareketlenen Ahmet Dursun'u gördü. Tecrübeli futbolcu topu arka direğe kesti. O anda rakip ceza alanı içinde park eden Zago, uçarak topu kafayla filelere gönderdi. 
     Zago'nun golünden sonra Elazığspor çöküntüye uğradı. Siyah - Beyazlı ekip, ikinci yarının büyük bölümünü orta alanda ayağa top oynayarak geçirdi. Rumen hocanın, 1 - 0'ı korumak amacıyla Tolga'yı 78. dakikada oyuna alması bir teknik adam doğrusuydu. Tolga, kalan 12 dakikalık bölümde hem savunmayı ayakta tuttu, hem de ileri çıkarak pozisyon aradı. Lucescu'nun bu doğrusuna Sergen yanlışlığını eklemeden geçemeyiz. Rakip savunmanın ileri çıkmasını engelleyen Sergen'i oyundan alması, bize göre hataydı. Bu yarıda tek pozisyon Beşiktaş adına gelişti. 90. dakikada Tümer soldan indi ve altı pasa kesti. Tolga ayak koydu ancak top üstten az farkla auta gitti. 
     
PANCU sakatlandıKingston ile çarpışan Rumen yıldızın son durumu bugün çekilecek MR'da belli olacak 
     Sorun yine dizinde 
     LİGİN ikinci yarısında bıçak altına yatması gündeme gelen Pancu, Elazığspor maçında kaleci Kingston ile çarpışınca maça devam edemedi. Dizinde menisküs olan Rumen yıldızın, sakatlık yaşadığı bölgeye darbe aldığı bildirildi. Teknik Direktör Lucescu, "Saha çok ağırdı, bu yüzden Pancu'yu oynatma riskine giremezdim" derken, yıldız futbolcunun bugün MR çektireceği öğrenildi. Bu arada Siyah - Beyazlı takıma iki gün izin verildi. 
     
     Maçın hakemi 
     Kolay maçtı 
     SERDAR Tatlı için kolay bir maçtı. İki takımın da vasatı aşmayan futbolu, Tatlı'yı sadece ikili mücadelelerdeki faul kararlarında zorladı. Ancak çaldığı düdüklerde hata yapmadı, kartları da doğruydu. Kaan Dobra'nın itiraz ettiği pozisyondaki devam kararı da tartışmasızdı. 
     
     Göze çarpanlar 
     CORDOBA 90 dakikayı sıfır hatayla tamamladı. Özellikle ilk yarıda çok kritik bir pozisyonda müthiş kurtarış yaptı. 
     RONALDO İlk yarıda rakibin yoğun baskısına soğukkanlılıkla yanıt verdi. Hava toplarında ve çıkışlarda etkiliydi. 
     GİUNTİ Orta alanda fazla etkili olamadı. Çok top kazandı, çok da kaybetti. Zaman zaman presiyle göze çarptı. 
     AHMET DURSUN Haftalardır süren formsuzluğu ve gol suskunluğu dün de devam etti. Şut atamadan maçı tamamladı. 
     ZE ROBERTO Ev sahibi takımın en etkili oyuncusuydu. İlk yarıda çok pozisyon yakaladı, isabetli şutlar attı. 
     
     Maçın adamı 
     ZAGO 
     MAÇI koparan, Beşiktaş'a üç altın puan kazandıran isimdi. Hem sertlikten uzak bir oyun ortaya koydu, hem savunmayı ayakta tuttu, hem de ileri çıkarak klas bir gol attı. Aslında Beşiktaş'ta ayakta kalmayı başaran defansın mimarlarından biriydi. 
     
     Maçtan notlar 
     Bilgili gelmedi 
     BEŞİKTAŞ Başkanı, Elazığ'da takımının yanında yer alamadı. Serdar Bilgili'yi yokluğunda ve protokol tribününde 2. Başkan Hüsnü Güreli temsil etti. 
     
     Takviye geldi 
     ATATÜRK Stadı'nda geniş önlemler alındı. Malatya Emniyet Müdürlüğü'nden 50 polis takviye olarak kente geldi. Stadda toplam 665 polis ile 85 jandarma görev yaptı. 
     
     Zago'dan savunma 
     BEŞİKTAŞ'IN Brezilyalı yıldızı Zago, forvette forma giyen arkadaşlarına destek verdi. Tecrübeli oyuncu, "Nasıl ki, onlar bize savunmada yardım ediyorsa, biz de zaman zaman gol atmalıyız. Forvetlerimizi kimse eleştirmesin. Çünkü hepsi işlerini iyi biliyor" dedi. 
     
     Kartal kazandı 
     PAF Ligi'nde Altay ile şampiyonluk için yarışan Beşiktaş, Elazığspor'u 3 - 0 yendi. Genç Kartallar'ın gollerini Ali, Berkant ve Ergin K.K. attı. 
     
     Tartıştılar 
     PANCU'NUN topu kendisine vermeyip, Zago'ya atmak isterken, taça yollaması Sergen'i sinirlendirdi. Sergen, Rumen oyuncuyu el kol hareketi yaparak uyardı. 
     
     2 bin taraftar 
     BEŞİKTAŞ'I, Elazığ da yaklaşık 2 bin taraftarı destekledi. Siyah -Beyazlılar, maç boyunca susmadılar. 
     
     Stat dolmadı 
     ELAZIĞSPOR'UN, maçı izleyecek seyircilere eşya piyangosu bileti alma zorunluluğu getirmesi tribünü vurdu. Ayrıca yağan yağmur nedeniyle ev sahibi taraftarlar maça ilgi göstermediler. 
     
ELİ BOŞ KALDITeknik Direktör Lucescu, her futbolcunun eksikliğinin önemli olduğunu söyledi, "Pascal ve İlhan Mansız'ın yokluğu büyük eksiklikti. Golden sonra gelip elimi öpen olmadı" dedi 
     'Stres yaşıyoruz' 
     ELAZIĞSPOR karşısında oyunu tamamen kontrol altına alamadıklarını açıklayan Beşiktaş Teknik Direktörü Lucescu, "Üzerimizde baskı vardı" dedi. Rumen teknik adam, "Hücumda bireysellik ön plandaydı. Herkes gol atmak istedi. Dört farklı kazanabileceğimiz maçı, 1 - 0 zar zor kazandık. Pascal ve İlhan'ın yokluğu büyük eksiklikti. Golden sonra gelip elimi öpen olmadı" diye konuştu. 
     
     'Yarış bitmeyecek' 
     AYNI stresi Malatya deplasmanında da yaşadıklarını hatırlatan Lucescu, ilk yarıdaki taktiği ikinci yarıda değiştirdiğini açıkladı. Rumen hoca şunları söyledi "Şampiyonluk yarışı ligin son maçının, son dakikasına kadar devam edecek. Galatasaray'a saygı duyuyorum ve onları çok iyi tanıyorum. Derbi maçından önce hiçbir polemiğe girmek istemiyorum. Biz işimize bakıyoruz." 
     


SPOR 





























</TEXT>
</DOC>
