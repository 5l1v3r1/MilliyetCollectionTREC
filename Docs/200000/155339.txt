<DOC>
<DOCNO> 155339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko15.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Bağımsız düzenleyici otoritelerle ilgili kanununa ihtiyaç var 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bağımsız düzenleyici otoritelerle ilgili bir çerçeve kanununa ihtiyaç olduğunu belirterek, bu konuda hazırlıklarının sürdüğünü söyledi. 
     Şener, Dünya Bankası tarafından hazırlanan ''Banka Dışı Mali Kurumlar ve Sermaye Piyasası Raporu Türkiye'' başlıklı raporun sunulması nedeniyle İMKB Konferans Salonu'nda düzenlenen toplantıda yaptığı konuşmada, bağımsız düzenleyici otoritelerin bir çerçeve yasasına ihtiyaçları olup olmadığının zaman zaman sorulduğunu belirtti. 
     Şener, ''Bizim kanaatimize göre bağımsız düzenleyici otoritelerle ilgili bir çerçeve kanununa ihtiyaç vardır ve bu konuda hazırlıklarımız devam etmektedir. Bu ihtiyaç, şu andaki bağımsız düzenleyici otoritelerle ilgili pek çok konudaki düzensizlik, ortak standartların oluşturulmamasından kaynaklanmaktadır'' dedi. 
     Bu düzensizlikten kurtulmak için denetimlerle ilgili ortak, makul ve kabul edilebilir bir standart ve esasın oluşturulması gerektiğini kaydeden Şener, bu kurumların demokratik bir ortamda parlamento ile ilişkilerinin nasıl olması gerektiği konusunun da ayrı bir düzenleme ihtiyacı doğurduğunu söyledi. 
     Şener, ''Mutlaka Parlamento ile bu bağımsız düzenleyici otoritelerin faaliyetleri arasında bir etkileşimin, bir irtibatın kurulması lazım. Bunun da sağlanması için çerçeve kanunu çıkarılmalıdır. Çerçeve kanunda bununla ilgili bir hükme yer verilmelidir'' diye konuştu. 
     Bağımsız kurulların üye sayıları ve üyelerin niteliklerinde de belli bir düzenin kurulması gerektiğini belirten Şener, bu kurullardaki personel ve kurul üyelerinin özlük haklarında ortak bir kriterin belirlenmesi gerektiğini kaydetti. 
     Şener, ''Şu anda özlük haklarıyla ilgili çok farklılaşma ve düzensizlik var. Kurul üyelerinin tabi olacakları mali mevzuata ilişkin de belli bir standart ve düzenlemenin olması gerekir'' dedi. 
     
     KURUL VE KURUM AYRIMI 

     Şener, konuşmasını şöyle sürdürdü 
     ''Kurul ve kurum ayrımının belki getirilmesi lazım. Kurul üyelerinin idarenin iç işlevleriyle ilgili konuları ağırlıklı ilgi alanı olarak görmeleri durumunda, kurumun düzenleyici ve denetim fonksiyonlarının ikinci plana atılma ihtimali her zaman vardır ve uygulamada sorunlar yaşanmaktadır. 
     Belki, kurul üyelerinin çalışmaları belli bir esasa bağlanmalı. Çünkü şu andaki mevzuata göre kurul üyelerinin toplantılara asgari katılma zorunluluğu dahi yoktur. En azından asgari bir katılım zorunluluğunu içeren konu da çerçeve kanununa konulmalı. Diğer taraftan kurul üyeleri karar alırken kabul, red veya çekimser gibi bir tercih belirlediklerinde önemli sorunlar çıkabilir. Bence çekimser oyun olmaması lazım. Red oyu veren üyenin de hukuki gerekçelerini çok düzenli bir şekilde belirtmesi gerekir. 
     Başta enflasyon, borç stoğunun düşürülmesi ve istikrarlı bir büyüme trendine girmek gibi temel makro ekonomik politikaların hükümetimiz tarafından düzenli bir şekilde ortaya konulduğunu ve ekonominin düzene girdikçe, istikrar kazandıkça, enflasyon oranı düştükçe, borç stoku azaldıkça, mali piyasalarda da kurumlarda da derinliklerin artacağı ve çok daha sağlıklı bir yapıya kavuşacağı açık bir gerçektir. 
     Bu piyasaların işleyişi ile ilgili düzenleme ve denetlemelerin bağımsız düzenleyici otoriteler tarafından yapılması gerektiğini düşünüyoruz. Bununla ilgili ortak bir çerçeve kanuna ihtiyaç bulunduğunu düşünüyoruz.'' 
     
     BANKA DIŞI MALİ KURUMLAR 

     Abdüllatif Şener, Türkiye'de mali sistemin bankacılık ağırlıklı bir görünüm sergilediğini, bu durumun diğer ülkelerde de aynı olduğunu ifade ederek, banka dışı mali kurumların özellikle de sermaye piyasalarının gelişmesinin, sağlık bir sisteminin tesis edilebilmesi açısından çok önemli olduğunu söyledi. 
     Şener, ''Banka dışı mali sektörde sağlıklı bir yapının ortaya çıkmasıyla ekonomik birimlerin ihtiyaçlarına uygun finsman ve araç seçenekleri gelişecek. Böylece ekonomik büyümeye katkı sağlayacaktır'' diye konuştu. 
     Konuşmasında geçmiş dönemdeki ekonomik gelişmelere de değinen Şener, dolarizasyonun göstergesi olarak bankalardaki döviz mevduat tutarının, Türk Lirası mevduat tutarını aştığını, ancak son günlerde döviz mevduat ağırlığının Türk lirası mevduat ağırlığına doğru kaydını bildirdi. 
     Mali sistemle ilgili bahsedilen sorunlar, diğer makro ekonomik ve siyasi istikrarsızlıkların sermaye piyasalarının gelişimini önemli ölçüde baskı altına aldığına işaret eden Şener, şöyle devam etti 
     ''Türkiye'de sermaye piyasasının mevcut durumu değerlendirildiğinde düzenlemeler, teknolojik altyapı ve kurumsal oluşum açısından önemli ilerlemeler kaydedilmesine rağmen piyasaların hacim olarak tatminkar bir büyüklüğe ulaştığı söylenemez. Siyasi istikrardaki iyileşmeyi takiben önümüzdeki dönemde makro ekonomik istikrardaki iyileşmeyle birlikte hisse senedi ihraçlarının artması, tamamen durmuş olan özel kesim borçlanma araçları ihraçlarının başlaması, gelişme sürecinde olan yatırım fonları ve yatırım ortaklıkları gelişmelerinin daha da hızlanması, yeni kurulmaya başlayan bireysel emeklilik fonlarının hızla büyümesi, piyasalardaki derinliğin artmasına ve vadelerin uzamasına önemli katkılarda bulunacaktır. Bunların dışında ekonomik risk aktarma mekanizmaları kurulmasının da ayrı bir önemi bulunmaktadır.'' 
     
     BİREYSEL EMEKLİLİK FONLARININ ÖNEMİ... 

     Abdüllatif Şener, bireysel emeklilik fonlarının gelişiminin sermaye piyasasındaki derinliğin artmasına büyük katkı sağlayacağını söyledi. 
     Sigortacılığın da önemli bir alan olduğunu, bu sektörün yeterince büyüyemediğini anlatan Şener, ''Bu olumsuz koşullardaki düzelmeyle sektörün hızlı bir büyüme sürecine girmesi beklenmektedir'' dedi. 
     Şener, sermaye piyasası başta olmak üzere banka dışı mali piyasaların, mali kurumların gelişebilmesinin önündeki engellerin başında genel ekonomik yapının geldiğini ifade ederek, şunları kaydetti 
     ''Yıllardır, Türk ekonomisinin aşması gereken önemli sorunlar vardır. Bu sorunlar tüm kurumlar gibi mali piyasaları da etkilemektedir. Bunların başında da enflasyon kamu borç stoğunun yüksekliği ve büyüme trendindeki istikrarsız görüntüler gelmektedir. Tüm bunların izlenen sağlıklı ekonomik politikalarla aşılması mali piyasalardaki sorunların da aşılmasında önemli katkılar sağlayacaktır.'' Türkiye'de temel sorunların aşılmasına yönelik Hükümetin düzenli bir politika ortaya koyduğunu anlatan Şener, 2003 bütçesinde azami tasarrufa riayet edildiğini ve bütçenin kamudan kaynaklanan olumsuzlukları tasviyeye yönelik hazırlandığını kaydetti. 
     Şener, Türkiye'deki menkul kıymet stoğu içerisinde kamunun payının yüzde 92.3 olduğunu, bu yapıda piyasaların gelişmesi ve derinlik kazanmasının güçleştiğini de sözlerine ekledi. 
     
</TEXT>
</DOC>
