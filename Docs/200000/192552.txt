<DOC>
<DOCNO> 192552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur26.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Yaşar Nuri Öztürk'ün eleştirilerine tepki... 
</HEADLINE>
<TEXT>

     CHP İstanbul Milletvekili Yaşar Nuri Öztürk'ün, CHP Genel Başkanı Deniz Baykal ve parti yönetimini hedef alan köşe yazısı, parti yönetimi ve TBMM Grubu'nda tepkilere yol açtı. 
     Öztürk, Star gazetesindeki bugünkü köşesinde CHP Genel Başkanı Baykal ve parti genel merkez yönetimine ağır eleştiriler yöneltti. A.A muhabirinin görüştüğü bazı CHP milletvekilleri Öztürk'ün yazısına sert tepki verdi. Grup Başkanvekilleri Kemal Anadol, Haluk Koç ve Ali Topuz ise söz konusu yazı ile ilgili değerlendirmenin Parti Genel merkezi tarafından yapılması gerektiğini ifade etti. 
     Haluk Koç, konuya ilişkin soruyu, ''Parti işleyişine ilişkin sorunlar, partinin ilgili platformlarında değerlendirilir'' diye yanıtlarken, Topuz da ''Açıklama direkt parti yönetimini ve Genel Başkanı hedef almaktadır. Bizim grup olarak milletvekilinin, milletvekilliği ile ilgili yaptıklarını değerlendirme yetkimiz var. O nedenle Genel Merkez bu yazıyı değerlendirecektir'' diye konuştu. 
     CHP'nin diğer grup başkanvekili Kemal Anadol da yazıya ilişkin özel değerlendirme yapmayacağını, ancak ortaya konulan iddiaların ve değerlendirmenin parti yönetimi tarafından dikkate alınacağını ifade etti. 
     
</TEXT>
</DOC>
