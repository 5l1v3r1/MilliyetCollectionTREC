<DOC>
<DOCNO> 165699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur33.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB üniversitesi kuruluyor... 
</HEADLINE>
<TEXT>

     TOBB Eğitim ve Kültür Vakfı'nca ''TOBB Ekonomi ve Teknoloji Üniversitesi'' kurulmasına ilişkin yasa tasarısı, TBMM Genel Kurulu'nda kabul edildi. 
     Yasaya göre, Ankara'da kurulacak üniversite bünyesinde fen-edebiyat, iktisadi ve idari bilimler ile mühendislik fakültelerinin yanı sıra sosyal bilimler ve fen bilimleri enstitüleri bulunacak. 
     Tasarının tümü üzerinde CHP Grubu adına söz alan Uşak milletvekili Osman Coşkunoğlu, TOBB'un bu girişimini parti olarak desteklediklerini ve kutladıklarını söyledi. Son yıllarda Vakıf Üniversitelerindeki öğrenci sayısının artmadığını, bunun da vakıf üniversitelerinin yetersizliğinden kaynaklandığını kaydeden Coşkunoğlu, Yüksek Öğrenimde var olan sorunların katlanarak büyüdüğünü ve üniversitelerdeki öğretim elemanı açığının çok yakında 16 bine çıkacağını ifade etti. Coşkunoğlu, kutlanması gereken bu girişimin hükümetin doğru eğitim politikaları ile desteklenmesi gerektiğini sözlerine ekledi. 
     AK Parti Grubu adına konuşan Mersin milletvekili Ömer İnan da konuşmasında, yüksek öğrenimde kapasite eksikliğinin var olduğu ve bütçeden de yeterli pay alınamadığı bir dönemde TOBB gibi ciddi bir sivil toplum örgütünün bu girişiminin takdire değer olduğunu söyledi. İnan, devletin üniversitelere bütçe yerine, bu okullarda okuyacak öğrencilere burs ve kredi vererek yeni bir sistem kurması gerektiğini belirtti. Üniversitelerin, öğrencilerin vereceği para ile işlevini sürdürmesi durumunda sistemin daha verimli olacağını ifade eden İnan, bu konuda yapılması gereken değişikliklerin yeni YÖK tasarısında yer alması gerektiğini kaydetti. 
     Daha sonra TOBB Üniversitesi Kurulmasına ilişkin yasa tasarısı AK Parti ve CHP'li milletvekillerinin oyları ile kabul edildi. 
     
</TEXT>
</DOC>
