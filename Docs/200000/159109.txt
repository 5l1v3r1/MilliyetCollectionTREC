<DOC>
<DOCNO> 159109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur23.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasının ölüm yıldönümünde, aynı saatte, aynı yatakta öldü 
</HEADLINE>
<TEXT>

     Yunus Hakan GÜLER BURSA, DHA 
     Bursa'da oturan 21 yaşındaki Cebrail Ulaş, 7 yıl önce kalp krizi geçirerek hayatını kaybeden babasının ölüm yıldönümünde, aynı saatlerde, aynı yatakta yine babası gibi kalp krizi geçirerek öldü. Ölüm haberini alan 23 yaşındaki abla Remziye Ulaş hapla intihara kalkışırken, Cebrail Ulaş dün babasının mezarına defnedildi. 
     Yıldırım İlçesi'ne bağlı Hacivat Mahallesi 340 numaralı evde oturan inşaat işçisi 7 çocuk babası Hüseyin Ulaş, 25 Mayıs 1996 günü sabaha karşı yatağında kalp krizi geçirerek öldü. Kalp hastası olan babasının ölümünden sonra onun odasında aynı yatakta yatan Cebrail Ulaş da önceki akşam saat 24.00'te eve geldi. Ablası Remziye Ulaş'a midesinin bulandığını, başının döndüğünü, rahat nefes alamadığını söyleyen Cebrail Ulaş, uyumak için odasına çekildi. Sabaha karşı saat 03.30 sıralarında uyanan Remziye Ulaş, merak ettiği için odasına girdiğinde kardeşini acılar içerisinde kıvranırken gördü. Remziye Ulaş hemen annesi Fatma Ulaş'ı uyandırırken yakında oturan amca Hasan Ulaş çağrıldı. Konfeksiyon fabrikasında işçi olarak çalışan Cebrail Ulaş, ablası ve amcası tarafından Yüksek İhtisas Hastanesi'ne getirilirken yolda yaşamını yitirdi. 
     
     KARDEŞ ACISI 

     Acı haberi duyunca çılgına dönen Remziye Ulaş, evlerinde bulunan ağrı kesici haptan 20 tane içerek intihara teşebbüs etti. Fenalaşınca hastaneye kaldırılan genç kızın midesi yıkandı, yoğun bakıma alındı. Öğle saatlerinde hayati tehlikeyi atlatan Remziye Ulaş, yoğun bakımdan çıkartıldı. 
     
     BABASININ MEZARINDA 

     Yeğeninin ölümünün ilginç bir tesadüf olduğunu söyleyen Hasan Ulaş, "Ağabeyim, kalp hastası olduğu için ölmeden önce ayrı bir odada tek başına yatıyordu. Ölümünden sonra odasını oğlu kullanmaya başladı. Ne tesadüf ki yeğenim de babasının ölüm yıldınönümde, aynı odada, aynı yatakta, aynı saatlerde ve aynı hastalıktan öldü. Acılı günümüzde bizi sevindiren tek olay, intihara teşebbüs eden Remziye'nin hayati tehlikeyi atlatması'' diye konuştu. 
     Yapılan otopside, kalp krizi ve nefes darlığı sonucu öldüğü belirlenen Cebrail Ulaş, dün öğleyin kılınan cenaze namazının ardından babasının Değirmenönü Mezarlığı'nda açılan kabrine defnedildi. 

     
</TEXT>
</DOC>
