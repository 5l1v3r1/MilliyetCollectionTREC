<DOC>
<DOCNO> 181019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim Fuarı sona erdi... 
</HEADLINE>
<TEXT>

     Avrasya'nın en büyük teknoloji platformu CeBIT Bilişim Eurasia Fuarı, açık kaldığı 6 günde, profesyoneller ve teknoloji meraklılarının akınına uğradı. 
     2-7 Eylül tarihleri arasında Tüyap Beylikdüzü Fuar ve Kongre Merkezi'nde gerçekleştirilen ve 21 ülkeden 752 şirketin katıldığı fuarı, 163 bin 724 kişi ziyaret etti. 
     CeBIT Bilişim Eurasia, zengin içeriği ve sergilenen bini aşkın yeni ürün ve teknoloji yelpazesi ile bu yıl da ziyaretçilere birçok olanak sağladı. 
     Fuardaki gelişmeler, ayrıca, bin 616 basın mensubu tarafından takip edildi. 
     Dünya CeBIT zincirinin Avrasya halkası olan fuar, bu yıl Çin, Fransa, Almanya, Yunanistan, Hindistan, İtalya, Güney Kore, Singapur, Danimarka, Belçika, Tayland ve ABD başta olmak üzere 20 ülkeden 900'e yakın şirket ve 55 ülkeden binlerce ziyaretçiye evsahipliği yaptı. 
     Yabancı şirketler arasında Türkiye'de temsilciliği bulunmayan firmaların da ürün ve hizmetlerini kendilerine ayrılan bölümlerde tanıttığı fuara, 55 bin küçük ve orta boy işletme yetkilisi katıldı. 
     24 bin metrekarelik kapalı alanda 7 ana salonda gerçekleştirilen fuarda firmalar, teknolojinin en yeni ürünlerini ziyaretçilere tanıtma fırsatı buldu. 
     Fuarda, geçen yıl 24 kamu kurum ve kuruluşunun katılımıyla gerçekleştirilen e-devlet teması, bu yıl 34 kamu kurum ve kuruluşunun ortaya koyduğu 100'den fazla e-dönüşüm projesiyle hayata geçirildi. 
     Bu yılki e-devlet tematik bölümünde, Başbakanlık ile Milli Eğitim, Dışişleri, Sanayi ve Ticaret, Tarım ve Köyişleri, Kültür ve Turizm, Maliye bakanlıkları, Gümrük Müsteşarlığı, Hazine Müsteşarlığı, SSK, Afet İşleri Genel Müdürlüğü ve DİE gibi kamu kurumları uygulamalarını aktardı. 
     
</TEXT>
</DOC>
