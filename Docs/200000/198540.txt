<DOC>
<DOCNO> 198540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun20.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis gidiyor, yağmur geliyor 
</HEADLINE>
<TEXT>

   DHA 
   
   Yurdun çeşitli bölgelerini bir süredir etkisi altına alan yoğun sisin bugün de devam edeceği, yarın öğleden sonra kalkacağı bildirildi. 
   Meteoroloji yetkilileri, bugünden itibaren Marmara'nın batı kesimlerinde yağış beklendiğini, yarından itibaren yağışlı havanın etkili olacağını bildirdi. 
   Yoğun sis yüzünden dün Diyarbakır ve Batman'da uçak seferleri ertelenirken, Eskihisar - Topçular arasındaki feribot seferleri de gecikmeli olarak yapıldı. Bursa'da da görüş mesafesinin 200 metreye kadar düşmesi, trafiği olumsuz etkiledi. 
   
   Boğaz iki gün sonra açıldı 
   Bu arada, İstanbul'u birkaç gündür etkisi altına alan sisin dün öğleden sonra etkisini kaybetmesi üzerine, Boğaz'da iki gündür yapılamayan transit gemi geçişlerine tekrar izin verildi. 
   
</TEXT>
</DOC>
