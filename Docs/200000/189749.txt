<DOC>
<DOCNO> 189749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/eko03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'daki hesapların üçte biri 5 milyar liranın altında 
</HEADLINE>
<TEXT>

   Devlet Bakanı Abdüllatif Şener, İmarzedelere ekonomik dengeleri bozmadan ödeme yapılacağını söyledi 
   ANKARA ANKA 
   
   İmar Bankası olayını Türkiye ve dünya bankacılık tarihinde tek örnek olarak nitelendiren Başbakan Yardımcısı Abdüllatif Şener, bankada parası bulunan mudilerden telaşa kapılmamasını istedi. TRT 1'de katıldığı canlı yayında soruları yanıtlayan Şener, İmar Bankası mudilerine ödenecek tutarın 8 katrilyon lira olduğunu söyledi. 
   Ekonomik dengeleri ve hedefleri bozmayacak şekilde ödeme yapmaya çalıştıklarını kaydeden Şener, bankadan 5 milyarın altında alacağı olan mudi sayısının 117 bin olduğunu, bunun da toplam mudi sayısının yaklaşık üçte birine denk geldiğini söyledi. 10 milyar liranın altında alacağı olan mudi sayısının 201 bin 331, 15 milyarın altındakilerin 251 bin kişi olduğunu kaydeden Şener, 20 milyar lira üzerinde hesabı bulunanlarla birlikte sayının 300 binlere ulaştığını bildirdi. 
   
   Bütçe küçüldü 
   Bu arada Şener, çift taraflı kaydedilen kalemler nedeniyle bütçenin gelir ve gider kısmında 10 katrilyonluk revizyona gidildiğini, 2004 bütçesinin gelirlerinin 100.3 katrilyon, giderlerinin de 149.7 katrilyon olarak TBMM'ye sunulduğunu kaydetti. 
   
   
</TEXT>
</DOC>
