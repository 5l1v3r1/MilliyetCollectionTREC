<DOC>
<DOCNO> 152636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur19.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS'la nasıl mücadele edilir İşte öneriler... 
</HEADLINE>
<TEXT>

     Dokuz Eylül Üniversitesi Tıp Fakültesi Göğüs Hastalıkları Anabilim Dalı öğretim üyesi Doç. Dr. Oğuz Kılınç, SARS'tan korunmak için alınan tedbirlerin enfeksiyon hastalıklarında alınan önlemle aynı olduğunu belirterek, ''Gripli bir insanla karşılaştığımızda aldığımız tedbirleri SARS için de alabiliriz'' dedi. 
     Toraks Derneği'nin Antalya Belek'te düzenlediği ''6. Olağan Kongresi''nde konuşan Kılınç, SARS hastalığıyla ilgili bilgiler verdi. 
     Son 2.5 ayda dünyada bir ''SARS fırtınası'' estiğini belirten Kılınç, hastalığın görülme sıklığının alınan tedbirlerle azalmaya başladığını kaydetti. Bunun doğal bir seyir olduğunu vurgulayan Kılınç, ''Bu hastalıktan korunmak için alınan önlemler enfeksiyon hastalıklarındaki önlemlerle aynı. Gripli bir insanla karşılaştığımızda aldığımız tedbirleri SARS için de alabiliriz'' dedi. 
     Türk insanını ''insan sever'' olarak tanımlayan Kılınç şöyle devem etti 
     ''Bizim insanımız karşılaştığı kişilerle hemen tokalaşır, arkasından öpüşür. Grip olsa da öpüşür, hasta olup olmamayı önemsemez. Halbuki Uzak Doğu'da insanlar kendilerini hafif grip gibi hissetseler bile başkasına bulaştırmamak için maske takarlar. Bizde böyle bir alışkanlık yok. Maskeyi kullansak bile bizimle dalga geçerler veya kanser tedavisi mi görüyorsunuz diye sorarlar.'' SARS'ın öldürücülük oranının sadece yüzde 4 olduğunu bildiren Kılınç, SARS olmasına rağmen kurtulan insanlar olduğunu belirtti. 
     Maskenin yüzde 100 önleyici olmayacağına da dikkati çeken Oğuz Kılınç, ''Ama en azından ortamda bulunan etken miktarını azaltır. Organizma çok mükemmel bir mekanizma içeriyor. Siz onun üzerine çok fazla gitmezseniz o etkenleri kendi kendine kontrol etme yeteneğine sahiptir'' dedi. 
     





</TEXT>
</DOC>
