<DOC>
<DOCNO> 184188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur33.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir sokaklarında hırsız-polis kovalamacası... 
</HEADLINE>
<TEXT>

     İzmir'de çaldıkları otomobille giderken kendilerini durduran polisin silahını alarak kaçan hırsızlardan biri gözaltına alındı. Hırsızları yakalamak için gerçekleştirilen operasyonda, olayla ilgisi bulunmayan ve 3 ayrı suçtan aranan 1 kişi de ayağından vurularak yakalandı. 
     Alınan bilgiye göre, Basın Sitesi Semti'nden çaldıkları 35 UN 709 plakalı otomobille kaçan 2 hırsız, Narlıdere İlçesi'nde polis ekipleri tarafından durduruldu. Otomobilden inen Abdülkerim A. 20 ve S. A. 16 , kendilerini yakalamak isteyen polislere bıçak çekerek kaçmak istedi. Çıkan boğuşma sırasında polis memurları Erkan Küçük ile Hüseyin Yalçın, ellerinden ve yüzünden bıçakla hafif şekilde yaralandı. Bunun üzerine polis memuru Küçük, hırsızları etkisiz hale geçirmek için tabancasını çekti. Ancak kargaşadan yararlanan ve polisin tabancasını alan hırsızlar, yaya olarak ara sokaklara kaçıp izlerini kaybettirdi. 
     Polis ekiplerinin yaptığı araştırma sonucu, sabıkalı hırsızların İnönü Mahallesi'nde saklandıkları tespit edildi. Polisin silahını çalarak kaçan 2 hırsızı yakalamak için gerçekleştirilen operasyonda, olayla ilgisi bulunmayan ve ekipleri görünce kaçmaya çalışan Muzaffer S. 20 ayağından vuruldu. Dokuz Eylül Üniversitesi Tıp Fakültesi Hastanesi'ne kaldırılan yaralının 3 ayrı suçtan arandığı belirlendi. 
     Bu arada, İnönü Mahallesi'nde operasyonu sürdüren polis ekipleri, hırsızlardan S.A.'yı yakaladı. Abdülkerim A. ise polis memuru Küçük'e ait tabancayı atarak kaçtı. 
     Dokuz Eylül Üniversitesi'ndeki tedavisinin ardından taburcu edilen Muzaffer S. ile S. A, gözaltına alınarak karakola getirildi. 
     Emniyet yetkilileri, 2 zanlı hakkında işlemlere başlandığını, kaçan hırsızı yakalama çalışmalarının sürdüğünü bildirdi. 
     
</TEXT>
</DOC>
