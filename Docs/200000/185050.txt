<DOC>
<DOCNO> 185050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/siy05.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu'dan Kürtçe sohbet 
</HEADLINE>
<TEXT>

   Diyarbakır'daki Ortadoğu Endüstri Fuarı'na katılan İçişleri Bakanı, hemşerileriyle Kürtçe konuştu 
      RAMAZAN YAVUZ DHA 

   
   İçişleri Bakanı Abdülkadir Aksu, Diyarbakır'da 2. Ortadoğu Endüstri Fuarı'nın açılışında konuşmasını Kürtçe yapan Kuzey Irak Ticaret Müdürü'nü dinledikten sonra, dolaşmaya çıktığı mahallede vatandaşlarla Kürtçe konuştu. 
   AKP'li milletvekilleri, Kuzey Irak'tan gelen Kürt işadamları ve Aksu'nun katılımıyla açılan fuara, 80 kişilik Kürt işadamı grubu damgasını vurdu. Kuzey Irak Ticaret Müdürü Aziz Abdu Aziz'in, Kürtçe anons yapılarak davet edildiği platformda, konuşmasını Kürtçe yapması dikkat çekti. Aziz'in konuşması, katılımcılara tercüme edilerek aktarıldı. Böylece ilk kez İçişleri Bakanı'nın katıldığı resmi bir törende Kürtçe konuşuldu. 
   Diyarbakırlı olan Aksu, törenin ardından mezun olduğu Diyarbakır Cumhuriyet İlköğretim Okulu'nu ziyaret etti. Öğrencilere çeşitli hediyeler verdikten sonra sınıfları dolaşan Aksu, okuduğu sıralara oturarak nostalji yaptı. Aksu, mahalle halkı ile zaman zaman Kürtçe konuştu. 
   
   Osman Öcalan Evet, ABD ile görüştük    Milliyet'in Can Dündar imzalı haberle, aylar önce duyurduğu, ABD'lilerin PKK'lılarla görüştüğünü Başkanlık Konseyi Üyesi ve Abdullah Öcalan'ın kardeşi Osman Öcalan da itiraf etti. Dündar'ın haberi, CNN Türk'teki 32. Gün programında şöyle gündeme geldi "ABD'liler, terörist ilan ettikleri PKK'nın Kandil Dağları'nda 5 bin militanı olduğunu biliyor ama, harekete geçmiyordu. Hatta Dündar'ın ortaya çıkardığı belgeye göre CIA ajanları PKK yöneticileriyle görüşmeler yapıyordu. PKK'ca reddedilen bu görüşmeleri aylar sonra Arap televizyonlarına bir demeç veren Osman Öcalan kabul edecekti. Öcalan'a göre, Amerikalılar PKK'yı tanımaya çalışıyor." 
   
   
</TEXT>
</DOC>
