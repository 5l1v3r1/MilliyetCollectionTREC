<DOC>
<DOCNO> 183193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo16.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen İtalya yolcusu... 
</HEADLINE>
<TEXT>

     Türkiye Basketbol Ligi'nin son şampiyonu Efes Pilsen, katılacağı turnuva için yarın İtalya'ya gidecek. 
     Lacivert-beyazlılar, İtalya'da Biella Turnuvası'nda mücadele edecek ve turnuvanın ilk gününde 20 Eylül Cumartesi günü Biella takımıyla karşı karşıya gelecek. 
     Efes Pilsen, Biella maçında alacağı sonuca göre 21 Eylül Pazar günü Avrupa Ligi'nde C grubunda rakipleri olan UC Benetton Basket Treviso veya Pamesa Valencia takımlarından biriyle karşılaşacak. 
     Bu arada Efes Pilsen, gelecek hafta da Tau Ceramica Vitoria, CSKA Moskova ve Virtus Roma'nın katılacağı turnuvada yer alacak. 
     
     ÖZERHUN ''İTALYA'DA İLK KEZ TAM KADRO OLACAĞIZ'' 
     Efes Pilsen Menajeri Engin Özerhun, Biella Turnuvası'nda ilk kez tam kadro mücadele etme fırsatı bulacaklarını söyledi. 
     Özerhun, çeşitli nedenlerden dolayı yaptıkları hazırlık çalışmalarına bazı oyuncuların katılamadığını belirterek, ''Kerem'in bir sakatlığı vardı. Ancak bu oyuncumuz iyileşti ve antrenmanlara başladı'' dedi. 
     Engin Özerhun, Sloven oyuncu Sani Beciroviç'i denemeyi sürdürdüklerini kaydederek, ''Beciroviç'in çok önemli sakatlığı vardı. Şu aşamada bu oyuncuyu denemeye devam ediyoruz. Kendisiyle opsiyonlu bir anlaşma yapmak istiyoruz. Biella Turnuvası'nda durumunu daha net görme fırsatı bulacağız'' diye konuştu. 
     
     SAĞLIK KONTROLLERİ SÜRÜYOR 
     Efes Pilsen'de, yeni sezon öncesinde sağlık kontrolleri de sürüyor. 
     Lacivert-beyazlılarda bugün Granger, Ender, Kaya, Prkacin, Nikoliç ve Kerem, International Hospital'da sağlık kontrollerinden geçti. 
     
</TEXT>
</DOC>
