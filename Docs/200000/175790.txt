<DOC>
<DOCNO> 175790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/eko01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödeme yıllara yayılabilir 
</HEADLINE>
<TEXT>

   İmar'da mevduatların başka bir bankaya aktarılması ve 2004 - 2005 vadeli Hazine k ğıtları ile ödeme gündemde. Seçenekler arasında nakit ödeme yok 
      EKONOMİ SERVİSİ 
   
   Bankacılık Düzenleme ve Denetleme Kurulu BDDK ile Hazine, yaklaşık 8 katrilyon liraya ulaşmasından endişe edilen İmar Bankası'ndaki batak içinden mevduat sigortası kapsamında yapılacak geri ödemenin biçimini tartışıyor. Seçenekler arasında, mudiye nakit ödeme yapılması yer almıyor. 
   İmar Bankası'nda tasfiye sürecini yürüten yetkililerden alınan bilgilere göre, toplantılarda, mudilere nakit ödeme yapma olanağı bulunmadığı, böyle bir yola gidilmesi halinde program hedeflerinde önemli sapma olacağı konuşuldu. Ayrıca, Hazine'de ağır basan görüşün alacakların taksitlendirilerek ödenmesi olduğu belirtiliyor. Ödeme planının İmar'daki gerçek mevduat tutarının belirlemek üzere son tarih olarak belirlenen 9 Eylül'de ya da kısa süre önce Bakanlar Kurulu görüşüne sunulması öngörülüyor. 
   
   İlk seçenek 'kaydi' ödeme 
   BDDK ile Hazine'de üzerinde durulan, hükümetin de bilgisine sunulacak olan ve eylülde başlatılması düşünülen ödemeye ilişkin tartışılan diğer seçenekler şöyle 
   Bankada, "tasarruf mevduatı sigortası" kapsamındakilere, ödemenin "kaydi" olarak yapılması. Ödemeler başladığında mudilere, "İmar Bankası'ndaki hesabınızı şu bankaya naklettik. O bankaya giderek yeni hesap cüzdanınızı alın" denilebilecek. Nakledilen hesapların "vadeli" olması da tartışılıyor. Yetkililer, sistemden ani para çekilişlerini önlemek için bu tür formüllerin düşünüldüğünü söyledi. 
   Bir diğer seneçeğin bazı mudilere, parasına karşılık 2004 ya da 2005 vadeli tahvil verilmesi olduğu belirtiliyor. 
   
   Bonozedeye umut 
   BDDK ve Hazine, banka yönetimince kandırılarak hayali bono karşılığında hesap açtıran ve paraları sigorta kapsamında olmayanlar için de çalışma yürütüyor. Bono karşılığında hesap açtırdığını sanan mudilere verilen dekontların "kıymetli evrak" sayılması formülünün de seslendirildiği toplantılarda, henüz net karara çıkmadı. 
   Bugüne kadar bonosu olanlara ödeme yapılmayacağını, Uzanlar'a dava açılması gerektiğini söyleyen BDDK, bankanın tasfiyesini yürüten yetkililerden bono hesaplarının özel bilgisayar programlarında sınıflandırılmış dökümünü istedi. Yetkililer, dökümlerin istenmesinin, "geri ödeme çalışması yapıldığını gösterdiğini" söyledi. 
   
   
</TEXT>
</DOC>
