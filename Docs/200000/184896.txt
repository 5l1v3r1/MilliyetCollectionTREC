<DOC>
<DOCNO> 184896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy08.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'TSK, laiklik karşıtlarıyla demokrasiyle savaşacak' 
</HEADLINE>
<TEXT>

   BARKIN ŞIK Ankara 

   
   Genelkurmay Başkanlığı'nın "Yeni Savunma Konsepti" Mönch Türkiye Yayıncılık tarafından hazırlanan Türk Silahlı Kuvvetleri TSK kitabında yayımlanacak. Yeni konseptte, yarı profesyonel askerlik sisteminin uygulanması hedeflenirken, yıkıcı, bölücü ve dini esaslara dayalı laiklik karşıtı kesimlerle mücadeleye "demokrasi içinde" devam edileceği vurgulandı. 30 Eylül'deki İDEF fuarında satışa sunulacak kitap Türkçe ve İngilizce olarak düzenlendi. Kitapta, Genelkurmay'ın yeni savunma konseptine de yer verildi. Bu çerçevede, klasik savaşın yanında barışı destekleme harekatı, terörle mücadele, kriz yönetiminin desteklenmesi, insani yardım, göçü önleme gibi faaliyetler yeni konseptte TSK'nın karşılaşacağı harek t faaliyetleri olarak tanımlandı. 
   Yeni konseptte, karargahların hareketlendirilerek fonksiyonel özelliklerinin artırılması gerekliliği üzerinde de duruldu. 
   
   Demokrasi vurgusu 
   TSK İç Hizmet Kanunu'nda düzenlenen, cumhuriyeti koruma ve kollama görevi demokratik kriterler açısından yıllardır tartışma konusu olan askerin koordinasyonunda hazırlanan kitapta bu görevin "demokrasi içinde" yapılacağı, belirtilmesi dikkat çekti. 
   Kitapta konseptle ilgili bölüm, şu ifadelerle yer aldı "Yıkıcı, bölücü ve irticai faaliyetler ile dini esaslara dayalı laiklik karşıtı rejimi yerleştirmeye karşı, ülke ve milletin bölünmez bütünlüğünü demokrasi ve laik Cumhuriyet düzeni içerisinde ve yasaların verdiği görev ve yetkiler çerçevesinde korumak ve kollamak için her türlü tedbiri almak." 
   
</TEXT>
</DOC>
