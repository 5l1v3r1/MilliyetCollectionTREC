<DOC>
<DOCNO> 173140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de vahşi kapitalizm dönemi 
</HEADLINE>
<TEXT>

   Bir süpermarket kasiyerlerin birkaç dakikalık tuvalet molasını çok gördü. Çözüm olarak da alt bezi bağlamalarını şart koştu 
      DIŞ HABERLER SERVİSİ 
   
   İnsanlık dışı yöntem 
   ARJANTİN'DE bir süpermarket, işgücü kaybını ortadan kaldırmak için akla hayale sığmayacak insanlık dışı bir yönteme başvuruyor. Süpermarkette çalışan kasiyerler, yöneticiler tarafından, iş sırasında tuvalete gitmelerine engel olmak amacıyla yetişkinler için tasarlanmış alt bezi takmaya zorlanıyor. Yerel haber ajansı "Diarios Noticias"a konuşan sendikacı Jorge Cordova, ülkenin batısındaki Mendoza eyaletindeki süpermarkette çalışan kadın kasiyerlerin alt bezi takmaya zorlandığını söyledi. 
   
   Yabancı sermaye destekli 
   SÜPERMARKETİN adını açıklamayan Cordova, bu durumun kasiyerlerde sinir, baskı ve strese yol açtığını belirtti. Cordova bu yerin yalnızca yabancı sermaye destekli bir gıda zinciri olduğunu kaydetti. Olayı araştıran sendika avukatı Sandra Varela da, "20 yetişkin kasiyerin sekiz saat boyunca alt bezi taktığını düşünmek çok zor olsa da, gerçek" dedi. Varela, 17 yıldır sendika avukatlığı yaptığını, ama böyle insanlık dışı bir uygulamayı daha önce hiç duymadığını sözlerine ekledi. 
   
   
</TEXT>
</DOC>
