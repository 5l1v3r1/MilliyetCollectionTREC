<DOC>
<DOCNO> 155637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo08.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... NBA Ligi'nde Hidayet 6, Mehmet Okur 2 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA play-off mücadelesinde, konferans yarı finallerine, bu sabaha karşı Doğu ve Batı'da yapılan 1'er maçla devam edildi. 
     Doğu'daki maçta Detroit Pistons, sahasında Philadelphia 76ers'ı uzatmada 104-97 yenerek seride 2-0 öne geçerken, Batı'da ise yine sahasında Dallas Mavericks, Sacramento Kings'e 132-110 üstünlük sağlayarak, seriye 1-1'lik eşitliği getirdi. 
     Dallas'taki karşılaşmada evsahibi takım, ilk yarıyı 83-61 önde kaparken, 83 sayı, NBA Ligi tarihinde bir play-off maçında bir devrede kaydedilen en yüksek sayı miktarı olarak kayıtlara geçti. İlk periyodu 44-40 Dallas lehine geçilen maçın bu periyodunda kaydedilen toplam 84 sayı da bir play-off maçında atılan en yüksek sayı rakamına eşit. Dallas, attığı 44 sayıyla, lig tarihinde bir periyotta en fazla sayı atan 2. takım unvanını da kazanırken, takım aynı zamanda ilk yarıda attığı toplam 11 adet 3 sayılık isabetli basketle de bu alandaki NBA Ligi rekoruna ortak oldu. 
     Evsahibi ekipte sahanın yıldızı olan Nick Van Exel, 36 sayı ve 6 asistle takımını galibiyete taşırken, Alman forvet Dirk Nowitzki, 24 sayı ve 12 ribaunt, Michael Finley, 24 sayı ve 7 ribaunt, Kanadalı oyun kurucu Steve Nash, 19 sayı ve 7 asist, Adrian Griffin de 15 sayıyla galibiyete büyük katkıda bulundu. 
     As oyuncuları Chris Webber ve Bobby Jackson'ın sakatlanmalarıyla büyük bir şanssızlık yaşayan Kings'de ise 18 dakika forma giyen Hidayet Türkoğlu, maçı 6 sayı, 3 savunma ribaundu, 2 asist ve 5 top çalmayla tamamladı. Türkoğlu, 3 sayılık atışlarda 1'de 1, 2 sayılık atışlarda 3'de 1 ve serbest atışlarda da 2'de 1 isabetle oynadı. 
     Kings'de skor yükünü sırtlanan, ancak son dakikalarda sakatlanarak oyundan çıkan Chris Webber, 31 sayı ve 6 ribauntla oynamasına karşın farklı skorla yenilgiyi önleyemezken, Sırp forvet Predrag Stojakoviç, 24 sayı ve 7 ribaunt, Jim Jackson da 12 sayıyla oynadı. 
     Auburn Hills'deki karşılaşmada ise Detroit Pistons'da Mehmet Okur, oyuna sonradan girerek 18 dakika oynadı ve 2 sayı kaydetti. Okur, takımına bu 2 sayıyı, 5'de 1 isabet bulduğu 2 sayılık atıştan kazandırdı. 4 serbest atışta da isabet kaydedemeyen milli basketbolcu, 1 hücum, 2 savunma ribaundu aldı ve 1 asist yaptı. 
     Chauncey Billups'ın yer almadığı evsahibi ekipte ise Richard Hamilton, 23 sayı ve 6 asist, Chucky Atkins de 23 sayı ve 5 ribauntla galibiyette başrolü oynarken, Tayshaun Prince, 20 sayı ve 9 ribaunt, Clifford Robinson 16 sayı, ligin ribaunt kralı Ben Wallace da 7 sayı ve 15 ribauntla bu 2 oyuncuya eşlik etti. 
     Konuk ekipte de Allen Iverson, 31 sayı ve 7 asiste karşın yenilgiye engel olamazken, Kenny Thomas, 15 sayı ve 19 ribaunt, Eric Snow, 14 sayı ve 4 asist, Derrick Coleman da 12 sayı, 13 ribaunt ve 4 blokluk performans gösterdi. 
     Bu 2 eşleşmede de serinin 3. maçları, 11 Mayıs Pazar günü sabaha karşı yapılacak. 
     Ligin play-off konferans yarı final mücadelesine, yarın sabaha karşı, Doğu'da Boston Celtics-New Jersey Nets 0-2 ve Batı'da da Los Angeles Lakers-San Antonio Spurs 0-2 karşılaşmalarıyla devam edilecek. 
     
</TEXT>
</DOC>
