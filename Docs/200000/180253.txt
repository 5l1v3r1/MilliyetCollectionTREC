<DOC>
<DOCNO> 180253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun34.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari, Türk askerine karşı çıktı 
</HEADLINE>
<TEXT>

     Irak'taki geçici yönetim konseyinin dışişleri bakanlığı görevini üstlenen Hoşyar Zebari, Türkiye'nin Irak'a asker göndermesine karşı çıktı. 
     Zebari, El Cezire televizyonuna yaptığı açıklamada, yönetimin, Türkiye gibi komşu ülkelerden barış gücü birlikleri gönderilmesini hoş karşılamayacağını, çünkü bunun Irak'ta daha fazla istikrarsızlığa neden olabileceğini öne sürdü. Zebari, ''Komşu ülkelerimiz, siyasi gündemlerini beraberlerinde Irak'a getirebilirler, bu da ülkede daha fazla istikrarsızlığa neden olur'' diye konuştu. 
     ''Türk birliklerinin Kuzey Irak'taki bölgelere askeri müdahalesinin birçok sorun ve karışıklık yarattığını'' ileri süren Zebari, ''Bu tür müdahalelerin olmamasını umuyoruz, çünkü bu olayları daha da karıştırabilir'' dedi. 
     
</TEXT>
</DOC>
