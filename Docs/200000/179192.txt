<DOC>
<DOCNO> 179192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur02.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
30 Ağustos Zafer Bayramı kutlanıyor... 
</HEADLINE>
<TEXT>

     30 Ağustos Zafer Bayramı ve Türk Silahlı Kuvvetleri Günü, tüm yurtta, dış temsilciliklerde ve KKTC'de törenlerle kutlanıyor. 
     Zafer Bayramı dolayısıyla ilk tören, Anıtkabir'de düzenlendi. 
     Tören, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, Milli Güvenlik Kurulu Genel Sekreteri Orgeneral Şükrü Sarıışık, Genelkurmay İkinci Başkanı Orgeneral İlker Başbuğ, Kara Kuvvetleri Komutanlığı Kurmay Başkanı Orgeneral Fethi Remzi Tuncel ve askeri erkan ile bazı askeri dernek temsilcilerinin Aslanlı Yol'daki yürüyüşüyle başladı. 
     Orgeneral Özkök, Atatürk'ün kabrine, üzerinde ''Türk Silahlı Kuvvetleri'' yazılı kırmızı ve beyaz karanfillerden oluşan çelenk bıraktı. Saygı duruşunda bulunulmasının ardından Misak-ı Milli Kulesi'ne geçen Orgeneral Özkök, Anıtkabir Özel Defteri'ni imzaladı. 
     Orgeneral Hilmi Özkök, deftere şunları yazdı 
     ''Eşsiz komutan, büyük devlet adamı Atatürk, Türk tarihine altın harflerle yazılan büyük zaferin 81. yıldönümünü kutlamanın heyecanı içerisinde yüksek huzurunda bulunmanın mutluluğunu yaşıyoruz. 
     Bu zafer, yüce Türk ulusunun ve onun kahraman ordusunun milli birlik ve beraberlik ruhu içerisinde önderliğiniz ve yüksek komutanız etrafında kenetlenerek gerçekleştirdiği ve esaret altında yaşayan diğer ulusların özgürlük mücadelelerine de örnek teşkil eden muazzam bir eserdir. 
     TSK, çizmiş olduğun yolda ve gösterdiğin hedefler doğrultusunda her zamanki azim ve kararlılıkla yürüyerek, bizlere emanet ettiğini güzel yurdumuzu laik ve demokratik Cumhuriyet rejimini ve yüce ulusumuzun gönencini iç ve dış tehditlere karşı canı pahasına koruma kararlılığındadır. 
     Bu düşüncelerle TSK, Ulu Önderine ve onun değerli silah arkadaşlarına en derin tazimlerini sunar.'' Anıtkabir'deki törende hazır bulunan diğer askeri personel de Atatürk'ün kabrinin önünden saygı geçişi yaptı. 
     Tören sırasında Anıtkabir üzerinde bir helikopter güvenlik uçuşu yaptı. 
     
</TEXT>
</DOC>
