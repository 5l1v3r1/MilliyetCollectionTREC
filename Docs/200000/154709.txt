<DOC>
<DOCNO> 154709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/guncel/gun10.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Adana'da beş ayrı yerde patlama      ADANA'DA Ülkü Ocakları Dergisi Temsilciliği ve ABD Konsolosluğu eski binası dahil beş ayrı noktada patlama meydana geldi. Paniğe yol açan bombaların ABD ve yabancı markaları protesto amacı taşıdığı belirtildi. Polis, bombaların ses bombası niteliğinde olduğunu belirtti. 
     
Kaçak telefonlar gümrüğe takıldı      THY'NİN Dubai - İstanbul seferini yapan uçakla Türkiye'ye gelen Okay Aktemur'un valizlerinde şüphe üzerine arama yapıldı. Aramada, piyasa değeri 180 milyar lira olduğu belirtilen bin 60 adet cep telefonu bulundu. Telefonları gümrüğe beyan etmeden yurda sokmak isteyen Aktemur, savcılığa sevk edildi. 
     
Anne-kızı ezene 10 yıl hapis istemi      UNKAPANI'NDA, karşıdan karşıya geçmeye çalışan anne ile sekiz aylık kızına çarparak ölümüne neden olan otomobil sürücüsü Esat Özmen hakkında, 10 yıla kadar hapis cezası istemiyle dava açıldı. Hazırlanan iddianamede Özmen'in bilirkişi raporuna göre 8'de 6 kusurlu olduğu bildirildi. 
     
Faaliyet raporu valizle geldi      İSKİ, 2002 yılı faaliyet raporunu görüşecek olan İstanbul Büyükşehir Belediye Meclisi üyelerine valiz hediye etti. Faaliyet raporuyla birlikte gelen valizler, belediye meclis üyelerine bugün dağıtılacak. Büyükşehir Belediye Meclisi bugün İSKİ Genel Kurulu olarak toplanarak faaliyet raporunu görüşecek. 
     
55 memura 'sahte fiş' soruşturması      ANKARA Emniyet Müdürlüğü'nün, bazı kamu kurumlarında vergi iadesi için toplanan fişlerde yolsuzluk yapıldığını saptaması üzerine 55 devlet memuru hakkında adli ve idari soruşturma başlatıldı. Aralarında emekli memurların da bulunduğu 7 kişi, tutuklanarak cezaevine gönderildi. Vurgunun 2 trilyon liraya yaklaştığı belirlendi. 
     

</TEXT>
</DOC>
