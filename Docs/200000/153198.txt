<DOC>
<DOCNO> 153198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun11.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'ü hayata Türkmen mühendisler döndürdü 
</HEADLINE>
<TEXT>

     Peşmergeler tarafından yağmalanan Irak'ın Kuzey Petrolleri Şirketi, Türkmen mühendislerin çabalarıyla yeniden çalışır hale getirildi. 
     Türkmen mühendislerden Nasır Kızılyar, Kerkük-Yumurtalık petrol boru hattında, iki tarafın haberleşmesini sağlayan sistemin de Peşmergeler tarafından tahrip edildiğini ve bilgisayarlarının çalındığını söyledi. 
     Kerkük 1 Pompa İstasyon sorumlusu Nasır Kızılyar, yağma sırasında kendisinin odasında bulunan bilgisayar, klima, buzdolabı ve telefon gibi malzemenin de çalındığını belirtti. Yağmanın ardından, Kerkük'teki elektriğin kesildiğini, elektrik olmadığı için de su ve telefon şebekelerinin de çalışmadığını belirten Kızılyar, ''Türkmen mühendis arkadaşlarla üç gün çalıştık. Başka bir yerden elektrik santralına doğalgaz getirdik. Üç günün sonunda elektriği çalıştırmayı başardık. Elektrik olunca, su ve telefon da geldi'' dedi. 
     Kızılyar, kendi çabaları sonrasında, sorumlusu olduğu Kerkük 1 pompalarından Selahattin ve Bağdat'taki Dora rafinerilerine petrol pompalandığını da kaydetti. 
     Kuzey Petrolleri Şirketi'nin eski boru hatları baş sorumlusu Yasin Hamid Şefik, Peşmergelerin yağması sırasında, IT1 olarak anılan, Irak- Türkiye petrol pompa istasyonunun haberleşme ünitelerinin de tahrip edildiğini, bilgisayarlı haberleşme sistemlerinin çalındığını söyledi. IT1A istasyonunun 17 kilometre kuzeyindeki RS3 haberleşme istasyonunun da ABD uçaklarının bombardımanı sırasında zarar gördüğü bilgisinin kendilerine ulaştığını söyleyen Şefik, bu istasyonlardan birinin onarılması durumunda, Kerkük'ten Ceyhan'a petrol pompalanabileceğini bildirdi. Şefik, ''Türkiye sınırına kadar olan bölgede başka bir hasar yok'' diye konuştu. 
     Kuzey Petrolleri Şirketi'nde çalışan 10 bin kişiden yaklaşık 7 bininin, 1100 mühendisten de yaklaşık 400'ünün Türkmen kökenli olduğunu belirten Türkmen mühendisler, Amerikalıların karşılarına muhatap olarak aldıkları şirket yöneticilerinin, Baas rejiminin siyasi kararlarla getirdiği eski yöneticiler olduğunu söyledi. Türkmenlerin şirket içinde de ezildiğini belirten Yasin Hamid Şefik, kendisinin boru hatları baş sorumluluğundan alınmasının da tamamen Türkmen olmasından kaynaklandığını belirtti. 
     Nasır Kızılyar ise ''İş bizden isim onlardan. Amerikalıların kendilerine muhatap alıp masaya oturdukları adamlar, işi bilmeyen, sadece Baas rejiminin siyasi kararlarıyla yönetime gelen kişiler'' diye konuştu. 
     




</TEXT>
</DOC>
