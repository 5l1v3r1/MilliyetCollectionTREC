<DOC>
<DOCNO> 163212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur17.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patrikhanesi, üniversitede Hristiyon Teoloji kürsüsü istedi 
</HEADLINE>
<TEXT>

     Türkiye Ermenileri Patriği Mesrob Mutafyan, Türkiye'de üniversiteli din adamı yetiştirmek için İstanbul'daki bir üniversitede ''Hıristiyan Teolojisi Kürsüsü'' oluşturulması talebinde bulunduklarını bildirdi. 
     Mutafyan, Hatay'ın İskenderun İlçesi'ndeki Karasunmanuk Ermeni Kilisesi'nde düzenlenen ayine katıldı. Yaklaşık bir saat Türkçe vaaz veren Mutafyan, ayine katılan ve yarın Öğrenci Seçme Sınavı'na ÖSS girecek öğrencilerin talebi üzerine, başarılı olmaları için de dua etti. 
     Mutafyan, ayin sonrası, gazetecilere yaptığı açıklamada, İskenderun'a geçtiğimiz yıl vefat eden Hatay Ermeni Kiliseleri Papazı Serefi Gülyan'ın ölüm yıldönümü ve mezarının açılış törenine katılmak için geldiğini söyledi. 
     Din adamı sıkıntısı çektiklerini ifade eden Mutafyan, ''Bunun giderilmesi için üniversiteli din adamı yetiştirmek istiyoruz. Bu kapsamda da İstanbul'daki bir üniversitede Hıristiyan Teolojisi Kürsüsü oluşturulması talebinde bulunduk'' dedi. 
     Türkiye genelinde yaklaşık 30-40 din adamına ihtiyaçları olduğunu belirten Mutafyan, talep ettikleri kürsünün oluşturulmasının, Türkiye'deki Hıristiyan din adamı eksikliğinin giderilmesini sağlayacağını ifade etti. 
     
     SÖZDE ERMENİ SOYKIRIMI İDDİASI 
     Mutafyan, gazetecilerin, ''Sözde Ermeni Soykırımı'' iddialarına yönelik Ermeni Diasporası'nın çalışmalarını hatırlatmaları üzerine de şunları söyledi 
     ''Bu iddialar, Türk ve Ermeni tarafının iyi diyaloglarını zedeler. Bu nedenle yurtiçi ve yurtdışında yapılan hamleleri doğru bulmuyorum. Bu tür açıklamalar ve yaklaşımlarla, diyaloglara limon sıkılmaması gerekir. Dünyanın sorunlara değil çözümlere ihtiyacı var.'' Mutafyan, kiliseden çıkışta etrafını çeviren öğrencilerle de sohbet etti. 
     
</TEXT>
</DOC>
