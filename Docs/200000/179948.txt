<DOC>
<DOCNO> 179948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbar Conan Edremitli çıktı Hem de içinden... 
</HEADLINE>
<TEXT>

   Tarih araştırmacısı Zekeriya Özdemir, dünyaca ünlü çizgi roman kahramanı 'Barbar Conan'ın kavmi Kimmerlerin, Edremitli Türkler olduğunu iddia ediyor 
      AHMET ERTAN Balıkesir DHA 
   
   Balıkesir Üniversitesi'nde Atatürk İlkeleri ve İnkılapları dersleri veren öğretim görevlisi ve tarih araştırmacısı Zekeriya Özdemir, çizgi roman kahramanı 'Barbar Conan'ın kavmi Kimmerlerin Türk olduğunu öne sürdü. 
   Özdemir, bu iddiaya dair bulgularını da içeren "Adremyttion'dan Efeler Toprağı Edremit'e" adlı kitabının baskı aşamasına geldiğini, tüm Edremit Körfezi'ni anlatan üçüncü ve son cildinin kasımda yayımlanacağını belirtti. Özdemir, özellikle halen kazı çalışmaları süren ve arkeologlarca Bizans ve Roma dönemlerine ait olduklarını öne sürülen Adremyttion ve Antandros tarihi kentlerinin, aslında Anadolu medeniyetine ait olduğunu iddia etti. 
   
   'Yunanla alakaları yok' 
   Özdemir, eski Yunanlılarla bu kentlerin hiçbir ilgisi olmadığını öne sürerek, "Bu kentlerde Anadolu medeniyeti ağır basıyor. Eserler Anadolu'ya özgü. Yunanlılar gelip burayı işgal etmiş. Bu bölgede yerleşmiş Proto Türkler, Kimmerler, Etrüskler ve Palezglar da Türk" diye konuştu. 
   Medeniyetin ilk geldiği yerleri deniz, zeytin ve dağlar olarak özetleyen Özdemir, Edremit Körfezi'nin de bu açıdan bereketin ve zenginliğin yeşerdiği en güzel coğrafyalardan biri olduğunu ifade etti. Zekeriya Özdemir araştırmalarını yaparken kendisinin ve ekibinin ya vergi memuru, ya gazeteci ya da film çeken oyuncu sanıldığını, bazen çok sert tepkilerle karşılaştıklarını da ekledi. 
   
   Kimmerler savaşçı ruhlarıyla tanınıyor    Arnold Schwarzenegger'in de filmlerinde canlandırdığı ünlü çizgi roman kahramanı 'Barbar Conan'ın kavmi Kimmerler, M.Ö. 15. ve 14. yüzyıllardan M.Ö. 8. yüzyılın ilk yarısına kadar Volga Irmağı'ndan Karadeniz'in Kuzeyi'ne doğru uzanan geniş alanda yaşayan göçebe ve savaşçı bir halk. Kimmer ülkesi, M.Ö. 8. yüzyılda İskitlerin eline geçince, Kimmerler kafileler halinde güneye inerek Kafkasya üzerinden Doğu Anadolu'ya girdi ve ardından Orta Anadolu'ya aktı. Friglere saldırıp başkenti Gordion'u yağmalayan Kimmerler, daha sonra Batı'ya yönelerek Lidya'yı tehdide başladı. Lidya, Asurlularla işbirliği yapıp Kimmerler'i büyük bir yenilgiye uğrattı. Kimmerler bir süre sonra yeniden Lidya'ya saldırıp, Gediz Vadisi'ndeki başkentleri Sardis'i aldı. Sardis'i yakıp yıkan Kimmerlerin, Edremit yakınlarındaki Antandros kentinde de yaşadıkları biliniyor. 
   
   
</TEXT>
</DOC>
