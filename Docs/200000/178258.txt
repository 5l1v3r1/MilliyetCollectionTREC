<DOC>
<DOCNO> 178258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo22.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, kalede devleşti... 
</HEADLINE>
<TEXT>

     Bursaspor, 31 Ağustos Pazar günü deplasmanda yapacağı Ankaragücü maçının hazırlıklarını sürdürüyor. 
     Vakıfköy Orhan Özselek Sosyal Tesisleri'nde, teknik direktör Gheorghe Hagi gözetiminde yapılan ve yaklaşık 2 saat süren antrenman, serbest ısınma çalışmasıyla başladı. 
     Yeşil-beyazlı futbolcuların oldukça neşeli ve istekli oldukları gözlenen antrenmanın ikinci bölümünde, Hagi takımı iki gruba ayırdı. Dönüşümlü olarak bir grup kondisyoner Giovanni yönetiminde istasyon ve salonda ağırlık çalışırken, diğer grup prese dayalı gol çalışması yaptı. 
     Son bölümde grupları bozmayan Hagi, 2 kalede de kanat organizasyonları ve gol varyasyonları üzerinde durdu. 
     Antrenmanın bitiminde futbolcularıyla ididaya giren Rumen teknik adam, kaleye geçti. Hagi, kalede adeta devleşerek futbolcularının attığı şutları başarıyla kurtardı. Hagi, çok neşeli geçen bu bölümde golcü futbolcularına, ''Siz nasıl golcüsünüz. Bana bile gol atamıyorsunuz'' diyerek takıldı. 
     Bu arada Bursaspor'un sezon başında Trabzonspor'dan transfer ettiği Erman için tesislerde doğum günü partisi düzenlendi. Antrenman sahasında arkadaşlarının kendisi için hazırladığı pastayı kesen Erman'a takım kaptanı Okan, hediye verdi. 
     
</TEXT>
</DOC>
