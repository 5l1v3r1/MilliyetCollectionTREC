<DOC>
<DOCNO> 197501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur25.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay üyesi Fevzi Kılıç, intihar etti 
</HEADLINE>
<TEXT>

     Sayıştay Üyesi Fevzi Kılıç, intihar etti. 
     Alınan bilgiye göre, Sayıştay 1. Daire Üyesi Fevzi Kılıç 61 , bu akşam Çankaya ilçesi Şair Nedim Sokak'taki evinde tabancayla kendini vurdu. Kılıç'ın eşi Kezban Kılıç'ın haber vermesi üzerine olay yerine giden polis ve sağlık ekipleri, Fevzi Kılıç'ın hayatını kaybettiğini belirledi. 
     Ankara Cumhuriyet Savcısı, olay yerindeki incelemelerini tamamladıktan sonra gazetecilerin soruları üzerine, soruşturmanın sürdürüldüğünü, şu anda bir açıklama yapamayacağını belirtti. 
     Cumhuriyet Savcısı, gazetecilerin ''İntihar mı cinayet mi '' sorusuna karşılık olayın her yönüyle soruşturulduğunu belirterek, kesin bir yargıya varmak için henüz erken olduğunu ifade etti. 
     Bu arada, eşinin intiharı üzerine fenalaşan Kezban Kılıç da hastaneye kaldırıldı. 
     Daha sonra Kılıç'ın cenazesi adli tıp morguna kaldırıldı. 
     
     KILIÇ'IN ÖZGEÇMİŞİ 
     Kılıç, 1942 yılında Yozgat'ta doğdu. İktisadi İdari İlimler Akademisi mezunu olan Kılıç, Eskişehir Büyükşehir Belediyesi'nde üst düzey yöneticilik görevinde de bulundu. 
     1998 yılında Sayıştay 1. Daire Üyeliğine seçilen Kılıç, halen bu görevi yürütüyordu. 
     Kılıç, evli ve 2 çocuk babasıydı. 
     
</TEXT>
</DOC>
