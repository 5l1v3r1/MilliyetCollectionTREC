<DOC>
<DOCNO> 156632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko33.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikbal, mutfaklara da giriyor... 
</HEADLINE>
<TEXT>

     İstikbal Mobilya Yönetim Kurulu Üyesi Bekir Boydak, Temmuz ayı itibariyle ilk etapta 10, yıl sonuna kadar 60 mutfak mağazası açacaklarını bildirdi. 
     İtalyan Regina firmasının lisansıyla İstikbal Regina Mutfak adı altındaki yeni mağazalarının Temmuz ayı itibariyle pazarda yer almaya başlayacağını ifade eden Boydak, projeye 15 milyon dolarlık yatırım yaptıklarını söyledi. 
     Boydak, halen kurulu kapasitenin yarısının hazır halde olduğunu belirterek, ikinci yarının 2004 yılı itibariyle tamamlanacağını ifade etti. 
     2004 yılında günlük 150 mutfak üretileceğini kaydeden Boydak, yeni mağazalarda mutfak ve banyo üniteleri, aksesuarları ile pişirme ünitelerinin satılacağını bildirdi. 
     Uzun zamandır devam eden tekstil yatırımlarının Haziran ayında tamamlanacağını söyleyen Boydak, şunları kaydetti 
     ''Grup artık döşemelik kumaş da üretecek. Bunun için Bursa'da bir fabrika satın alıp, büyüttük. 1 Haziran itibariyle de üretime başlıyoruz. Bu yatırım için 25 milyon dolar civarında harcama yaptık.'' 
     
     MOBİLYA İHRACATINDA HEDEF 
     Boydak, geçen yıl mobilya grubunda 40 milyon dolarlık ihracat gerçekleştirdiklerini belirterek, bu yıl için bu rakamın 60 milyon dolar olmasını hedeflediklerini bildirdi. 
     Tekstil grubunda da halen Amerika'ya fiilen yatak kumaşı ihraç ettiklerini kaydeden Boydak, ''Kurulu kapasitemizin yüzde 70'ini Amerikan pazarına yolluyoruz. Orada da bu yıl için yaklaşık 10 milyon dolarlık bir ihracatımız olacak'' diye konuştu. 
     Boydak, özellikle mobilya grubunda AB ülkelerinin tamamına yoğun ihracatları bulunduğuna işaret ederek, grubun son dönemlerde Amerikan pazarına odaklanlandığını söyledi. 
     Geçen haftalarda Kahire'de bir mağaza açtıklarını belirten Boydak, mağazanın büyük ilgi gördüğünü ve tüm ürünlerin bir gün içerisinde tükendiğini belirtti. 
     Boydak, Kahire'de ikinci ve üçüncü mağaza açma hazırlıkları yaptıklarını kaydetti. 
     Bekir Boydak, İran pazarıyla ilgili olarak da şöyle konuştu 
     '' İran'da, son dönemde bir ihracat yoğunlaşması var. Geçtiğimiz yıllarda İran, mobilya ürünlerine yüksek gümrük duvarları uygularken bu yıl biraz rahat davranıyorlar. Bu nedenle de 2002 ve 2003 yılı ihracatımız bayağı arttı. Tabii İran'da bir artı durum var. O pazarlar buraya çok yakın ve halkın büyük kısmı Azeri olduğu için Türk kanallarını izliyorlar. Bu yüzden gitmeden marka olmuşuz orada.'' Boydak, Bağdat ve Kuzey Irak'da bulanan 4 mağazalarının savaştan zarar gördüğünü belirterek, yeniden yapılanmayla birlikte siparişlerin arttığını söyledi. 
     Piyasalarda çok kırılgan bir yapı olduğuna dikkati çeken Boydak, ''Savaş döneminde işler biraz yavaşladı. Ama son dönemde savaşın bitmesi, ekonomiye fresh para girmesi, devletin iç borçlarını döndürebilmesinden dolayı iyimser bir hava gözlüyoruz. Bizim de işlerimizin mevsimi zaten... Dolayısıyla bir hareketlenme yaşanıyor'' dedi. 
     
</TEXT>
</DOC>
