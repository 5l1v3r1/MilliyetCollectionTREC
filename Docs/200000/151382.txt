<DOC>
<DOCNO> 151382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko49.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti, borç stokunun çevrilebilirliğine dikkat çekti 
</HEADLINE>
<TEXT>

     Merkez Bankası Başkanı Süreyya Serdengeçti, yüksek reel faizlerin uygulanan programla birlikte giderek sağlamlaşan makro ekonomik temellerle bağlantılı, kabul edilebilir bir düzeye indirilmesinin son derece önemli olduğunu bildirdi. 
     Serdengeçti, bugün Bakanlar Kurulu'na ''para politikası hedefler, gelişmeler, riskler'' başlıklı bir sunum yaparak, Türkiye ekonomisinde yaşanan gelişmeleri değerlendirdi. 
     Sunumda, ''sermayenin kullanım maliyetinin makul seviyelerde olması, sürdürülebilir bir büyüme ve dünya ile sağlıklı bir bütünleşmenin ön şartıdır'' denildi. 
     Sunumda, Türkiye'de reel faizlerin yüksek düzeylerde oluşmasının nedeninin, evvelden beri yaşanan krizler, yüksek enflasyon ve bu yapının yarattığı kırılgan ortam, sonucunun ise üretken alanlardaki yatırımların düşüklüğü ve oynak ve düşük ortamda büyüme olduğu bildirildi. 
     Bugün itibarıyla Türkiye ekonomisinde faizlerin genel düzeyini belirleyici anahtar unsurun, borç stokunun çevrilebilirliğine dair bekleyişler olduğu ifade edilen sunumda, bekleyişlerin bozulmasının ekonomik birimlerde borcun geri ödenemeyeceği ya da diğer bir ifadeyle konsolidasyon monetizasyon riskinin artmasına ilişkin bekleyişlerin oluşmasına neden olacağı bildirildi. 
     Bu tür bekleyişlerin ise Türk Lirası ve döviz piyasalarında istikrarın bozulacağına ve yakın bir gelecekte kriz yaşanacağına dair algılamaları artıracağı kaydedilen sunumda, bu durumun yatırım araçlarındaki risk priminin, dolayısıyla reel faizlerin yükselmesine ve belirsizliğin aratması nedeni ile borçlanma vadelerinin kısalmasına yol açacağı belirtildi. 
     Neticede faiz oranlarını düşürmenin temel yolunun ekonomik birimlere güven duyacakları bir ortamın sağlanması olduğu ifade edilen sunumda, ancak bu sayede ekonomik birimlernin risk algılamaları ve dolayısıyle reel faizlerin düşeceği bildirildi. Sunumda şöyle denildi 
     ''Güven ortamı sağlanmasında ilerleme kaydedilmeden, faiz oranlarının düşürülmesi için suni politikalar uygulamak, bu politikaların başarız olmasının yanı sıra ekonomik birimlere farklı sinyaller verileceğinden, güvenin kaybolması nedeniyle bekleyişlerin daha da kötüleşmesine yol açacağından tam ters etki yapabilecektir. 
     Yakın zamandaki gelişmeler ise Irak savaşının sona ermesi ve IMF 4. gözden geçirme çalışmalarnının tamamlanması ile birlikte, gereken güven ortamının sağlanmasında önemli adımlar olarak görülmektedir.'' 

     
</TEXT>
</DOC>
