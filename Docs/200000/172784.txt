<DOC>
<DOCNO> 172784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko18.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracatta 22 milyar doları geçtik... 
</HEADLINE>
<TEXT>

     Devlet Bakanı Kürşad Tüzmen, bugün itibariyle 22 milyar dolarlık ihracat rakamının geçilmiş durumda olduğunu belirterek, bunun anlamının, sene sonunda 40 milyar dolarlık ihracat rakamının geçilmesi demek olduğunu bildirdi. 
     Türkiye ihracatçılar Meclisi'nin TİM Olağan Genel Kurulu'nda konuşan Tüzmen, bundan önce yaşanan krizlere değinerek, bu krizlerdeki tehdit unsurlarından, ne gibi fırsatların çıkarılabileceğini aradıklarını, gelinen noktada 40 milyar dolarlık ihracat rakamının aşılacağını söyledi. 
     Komşu ülkelere yapılan ihracatın önemine de değinen Tüzmen, geçen yıla göre Suriye'ye yapılan ihracatta yüzde 89, Bulgaristan'a yapılan ihracatta yüzde 69, Yunanistan'a yapılan ihracatta yüzde 60, Rusya'ya yapılan ihracatta ise yüzde 50 oranında artış kaydedildiğini açıkladı. 
     İhracatın artırılmasında geziler ve fuarlarla bir halı dokurcasına düğümler atılarak, ihracat artışının yakalandığını kaydeden Tüzmen, bunun yanında ihracatçıların birbirine güvenmelerinin de bunda rol oynadığını ifade etti. 
     İktidara geldikleri dönemde koydukları 50 Milyar dolarlık ihracat hedefinin 3 sene içinde aşılacağını ifade eden Tüzmen, ''bu sene 40 milyar dolarlık ihracat, 60 milyar dolarlık da ithalat ile 100 milyar dolarlık ticaret hacmi olan bir dünya devinin doğuşunu beraberce görüyoruz'' diye konuştu. 
     TİM, Dış Ticaret Müsteşarlığı ve Gümrük Müsteşarlığı arasında dün akşam imzalanan e-birlik Projesi'ne dikkati çeken Tüzmen, böylelikle elektronik ortamda gümrük beyannamelerinin verilebileceğini ifade etti. 
     Bürokrasinin azaltılması, gümrük otomasyonunun sağlanması ve elektronik devlet konusunda çalışmalarının devam edeceğini kaydeden Tüzmen, ''50 milyar dolarlık ihracatı inşallah göreceğiz, daha sonra da 100 milyar dolarlık ihracatı olan Türkiye'yi göreceğiz'' diyerek sözlerini tamamladı. 
     
     İHRACATÇILARIN SORUNLARI 
     Genel Kurul'da sorunlarını dile getiren ihracatçılardan Ege İhracatçı Birlikleri Başkanı Servet Eröcal, tarıma dayalı ihracatta yerli girdi kullanılması ve bunların da enflasyona endeksli olmaları nedeniyle bugünkü döviz kurlarıyla ihracat yapan Türk çiftçisi ve Egeli ihracatçının en büyük zarara katlanan kesim olduğunu söyledi. 
     Enerjinin ihracatta en stratejik ve en önemli kalemlerden biri olduğunu kaydeden Eröcal, rakiplerinden iki misline yakın yüksek fiyatlarla elektrik kullandıklarını söyledi. 
     Geçmiş dönemde enerji alanındaki talan ve yağmanın bugünkü manzarada payı olduğunu savunan Eröcal, Mavi Akım konusunda yapılan çalışmaları, doğalgazda son dönemde yapılan indirimleri ve elektriğe uzun süredir zam yapılmamasını olumlu karşıladıklarını ifade etti. 
     Denizli Tekstil Konfeksiyon İhracatçı Birlikleri'nden Nihat Zeybekçi de, ''hükmeden devlet'' yerine ''hizmet eden devlet'' anlayışına geçilmesi gereğine işaret etti. 
     Uludağ Sebze Meyve Mamulleri İhracatçı Birlikleri'nden Haydar Güçlü ise tarım ürünleri ihracatının 1990 yılından bu yana hem oransal hem de rakamsal olarak düştüğünü belirterek, bunun için tedbir alınmasını istedi. 
     İstanbul Deri ve Deri Mamulleri İhracatçı Birlikleri Başkanı Mehmet Büyükekşi, nüfustaki artışa karşın istihdamda yeterli artışın sağlanamadığına dikkati çekerek, istihdamı teşvik için bir şeyler yapılması gerektiğini ifade etti. 
     Büyükekşi, kayıt dışı istihdamın önlenmesi için primlerin düşürülmesini, yeni istihdamda düşük prim alınması gibi önlemlerin alınmasını istedi. 
     İstanbul Hazır Giyim ve Konfeksiyon İhracatçı Birlikleri Başkanı Süleyman Orakçıoğlu da, ihracatta önemli olan katma değeri yüksek mallar üretmenin, söylendiği kadar çok da kolay olmadığını belirtirken, yüksek katma değerli malların satış ve pazarlanması için tüm takımın ortak amaca odaklanması gerektiğini ifade etti. 
     Divan Başkanı Özcan Balkır ise Doğu Anadolu İhracatçı Birlikleri'nin Ermenistan'a ihracat yasağının kaldırılması isteğini dile getirdi. Balkır, vasfını kaybetmiş orman arazilerinin satışını desteklediklerini de sözlerine ekledi. 
     
</TEXT>
</DOC>
