<DOC>
<DOCNO> 172435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/agun.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kimsenin bekçisi olmayacak 
</HEADLINE>
<TEXT>

   Başbakanlıkta yapılan sürpriz zirvede asker "Türkiye'nin Amerika'ya yardım için değil istikrarı sağlamak için görev üstleneceğini" anlattı 
      SERPİL ÇEVİKCAN Ankara 

   
   ABD'nin Irak'ta kurmaya çalıştığı uluslararası istikrar gücüne UİG Türkiye'nin katkıda bulunmasını talep etmesiyle başlayan süreç, dün Başbakanlık'ta yapılan dar kapsamlı zirvede ele alındı. Talebin yerine getirilmesi için "tezkerenin şart olduğu" görüşü askerlerce de vurgulanırken, "Türkiye'nin sıcak bölgede bekçi olmayacağı, ABD'ye yardım için değil istikrarı sağlamak için görev üstleneceğinin" altı çizildi. 
   Ankara, Dışişleri Bakanı Abdullah Gül'ün Washington ziyaretiyle ivme kazanan Irak'a asker gönderilmesine ilişkin gelişmelere odaklı bir trafik yaşıyor. Önceki gece toplanan Bakanlar Kurulu'nun ardından dün de hem Başbakanlık'ta, hem de Genelkurmay Başkanlığı'nda konuya ilişkin değerlendirmeler yapıldı. Kaynaklardan yansıyan bilgilere göre, son 48 saatin ardından ortaya çıkan manzara şöyle 
   İZLENECEK YOL Kabine'de ortaya çıkan "tezkere şart" eğilimi, dün askerlerce de hükümete yansıtıldı. Genekurmay Başkanı Org. Hilmi Özkök'ün Başbakan Tayyip Erdoğan'la yaptığı görüşmenin ardından kulislere, askerlerin "Bu önemli ve kritik kararda yüce Meclis'in kararının esas alınması, oradan hükümete verilecek yetki çerçevesinde TSK'ya siyasi direktif verilmesi" görüşünü dile getirdiği bilgisi yansıdı. Görüşmenin askerlerle hükümetin "karşılıklı açık desteklerinin yinelenmesi" açısından kritik önemde olduğu, sonuç ne olursa olsun bundan önce yaşanan tezkere krizinin yinelenmemesi ve Türkiye'nin zigzag çizen bir görüntü yansıtmaması üzerinde görüş birliği oluştuğu belirtildi. 
   UYGUN ADIM ATILIR Gül'ün Washington gezisinin ardından Genelkurmay ve hükümette yapılan değerlendirmelerde şu noktaların altı çizildiği "Türkiye, herşeyden önce yakın komşusundaki istikrarın sağlanmasına katkıda bulunmak için böyle bir görev üstlenmeyi kabul edebilir. Türk askeri Irak'ta görev alırsa bu 'Türkiye ABD'ye yardımda bulundu. ABD istedi, Türkiye yaptı' olarak izah edilmemelidir. Türkiye bekçi, başkası karar verici konumda olamaz. Türkiye bölgenin geleceği ve terörle mücadele açısından kendi menfaatlerine en uygun adımı atacak ve masaya yer alacaktır." 
   AB'YE ANLATILACAK Yapılan değerlendirmelerde, Türk askerinin görev almasına karar verilmesi halinde bunun gerekçelerinin herşeyden önce Türk kamuoyuna "Türkiye'nin menfaatleri" çerçevesinde şeffaf biçimde yansıtılması konusunda karar alındı. Türkiye'nin olası kararının Irak'taki yerel liderlerle bağlantı kurulacak Irak'ta halkına ve ABD'nin operasyonuna tepki gösteren AB ülkelerine gerekçeleriyle anlatılması için bir PR çalışması da benimsendi. Irak'taki yerel güçlerle bağlantının "ABD askerinin karşılaştığı direnişin Türk askerlerine de gösterilmemesi" açısından önem taşıdığı vurgulandı. 
   OLMAZSA OLMAZLAR Türkiye'nin ABD'ye ilettiği ve askeri destek için şart koşulan "olmazsa olmazlar" şöyle sıralandı 
   PKKKADEK konusunda ABD'nin verdiği sözler tutulmalı. Türkiye ekonomik ve sosyal yeniden yapılanmada etkin rol oynamalı. Türkiye'nin istikrar gücündeki sektör komutanı bağımsız olmalı. Geçici Konsey'deki dengesiz dağılım Bakanlar Kurulu'nun ilanında telafi edilmeli ve Türkmenler gözetilmeli. Irak'taki geçici yönetimin başkanı Paul Bremer'in ofisinde üst düzey Türk temsilci yer almalı. 
   GEÇİCİ KONSEYİN DAVETİ Değerlendirmelerde, tezkere çıksa bile Talabani ve Barzani'nin yer aldığı Irak Geçici Konseyi'nin Türk askerini davetinin, Türkiye'nin "işgalci güç" olarak haksız yere suçlanması riskini ortadan kaldıracağına dikkat çekildi. 
   
   Özkök, Erdoğan'a seçenekleri söyledi    Başbakan Recep Tayyip Erdoğan ve Genelkurmay Başkanı Org. Hilmi Özkök, Irak'ta oluşturulacak istikrar gücüne verilecek destekle ilgili tartışmalar sürerken 1 saat 40 dakikalık sürpriz bir görüşme yaptı. Genelkurmay Lojistik Destek Daire Başkanı Tümgeneral Saffet Kaya'nın da hazır bulunduğu görüşmede, Dışişleri Bakanı Abdullah Gül'ün Washington ziyaretleri sırasındaki asker talebi gündeme geldi. Bir tugaydan üç tugaya kadar öngörülen destek seçenekleri konusunda Özkök Erdoğan'a bilgi verdi. Org. Özkök'ü Başbakanlık Müsteşarı Fikret Üçcan uğurladı. Erdoğan, Suriye Başbakanı Miro'yu kabulünün ardından bir gazetecinin "Genelkurmay Başkanı ile görüşmenizde K. Irak'a asker gönderilmesi konusunda mutabık kaldığınız yönünde haberler var. Doğru mu " sorusuna "Bilgileri almışsınız zaten" yanıtını verdi. 
   
   
   
</TEXT>
</DOC>
