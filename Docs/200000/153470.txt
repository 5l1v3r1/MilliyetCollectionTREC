<DOC>
<DOCNO> 153470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun29.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Ada'daki gelişmeler Kıbrıs'ın AB üyeliği sonucudur" 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs'ta, KKTC Bakanlar Kurulu kararıyla başlatılan karşılıklı serbest geçişlerin ''Kıbrıs'ın Rum kesimi AB üyeliğinin sonucunda gerçekleştiğini'' öne sürdü. 
     Papandreu, Türkiye'nin Atina Büyükelçisi Yiğit Alpogan ile görüşmesinin ardından gazetecilere yaptığı açıklamada, ''Kıbrıs'ta duygulandırıcı ve tarihi anlar yaşanıyor'' dedi. 
     Kıbrıs'ta, uzun yıllardan sonra yaşanan gelişmelerin Rum kesiminin AB üyeliğine kabul edilmesinden kaynaklandığını savunan Papandreu, ''Avrupa'nın, Berlin'deki gibi duvarlara ve bölünmelere tahammül etmediğini'' söyledi. 
     Papandreu, ''Yunanistan'ın birlikte yaşama konusundaki güçlü mesajı, Kıbrıslı Türkler tarafından olumlu karşılanmıştır. Kıbrıs'ta Türklerle Rumların birlikte yaşama olanakları vardır. Efsaneler yıkılıyor, çok sayıda kişi insanca seyahat ederek, birlikte yaşıyor. Diğer yandan, Kıbrıs sorununun Annan planı temelinde çözümü asıl hedef olmaya devam ediyor'' dedi. 
     Papandreu, Kıbrıs'taki gelişmeler çerçevesinde bir ''iyi niyet göstergesi'' olarak KKTC'nin resmen tanınıp tanınmayacağına ilişkin bir soru üzerine, böyle bir olasılığın bulunmadığını ve bu konuda ne BM, ne de AB'nin tavrının değişmeyeceğini kaydetti. 
     Büyükelçi Alpogan da açıklamasında, Kıbrıs'ta başlatılan karşılıklı serbest geçişlerin Türkiye tarafından ''memnuniyet verici olumlu bir gelişme'' olarak değerlendirildiğini belirtti. 
     Her iki taraftan da çok sayıda geçiş gerçekleştirildiğine dikkati çeken Alpogan, bunun çözüm yolunda bir adım olduğunu ve serbest geçişlerin sürdürüleceğini kaydetti. 
     Alpogan, Papandreu ile olan görüşmesinde, 2 Mayıs tarihinde Meis adasında gerçekleştirilecek AB Dışişleri bakanları toplantısı ve Türkiye ile Yunanistan arasında sürdürülen araştırmacı temaslarla ilgili konuların ele alındığını belirtti. 
     




</TEXT>
</DOC>
