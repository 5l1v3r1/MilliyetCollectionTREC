<DOC>
<DOCNO> 199632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/ekonomi/eko01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon yüzde 20'nin altında 
</HEADLINE>
<TEXT>

   Yıllık TÜFE yüzde 19.3'e gerileyerek 1977'den bu yana ilk kez yüzde 20'nin altına indi. Bayramda artan gıda harcamaları ise aylık TÜFE'nin yüzde 1.6 çıkmasına neden oldu 
   EKONOMİ SERVİSİ 
   
   Ramazan Bayramı'nın da etkisiyle artan gıda harcamaları fiyatları tetikleyince kasım ayı enflasyonu toptan eşya fiyatlarında TEFE yüzde 1.7, tüketici fiyatlarında TÜFE yüzde 1.6 oranında artış kaydetti. Ancak yıllık bazda yüzde 19.3'e gerileyen TÜFE ilk kez yıl sonu için hedeflenen yüzde 20'nin altına indi. TEFE ise yüzde 16.2 oldu. 
   
   22 yılın en ucuzu 
   Devlet İstatistik Enstitüsü DİE kasım ayı enflasyon verilerini açıkladı. Yıllık yüzde 19.3 gerçekleşen TÜFE ilk kez yıl sonu hedefinin altına geriledi. TÜFE'de yıllık enflasyon, Şubat 1977'den bu yana, bir başka deyişle 26 yıl 9 ayın en düşük enflasyonu oldu. 
   Aylık yüzde 1.6 olarak açıklanan TÜFE rakamıysa 1981'den bu yana son 22 yılın en düşük kasım ayı enflasyonu oldu. Verilere göre TÜFE'de 12 aylık ortalama yüzde 26.3 olarak gerçekleşti. 
   Veriler Ramazan ayı ve ardından gelen bayramın özellikle gıda ve tarım fiyatlarını olumsuz etkilediğini ortaya koydu. Aylık yüzde 1.6 gerçekleşen TÜFE'nin 1 puanı gıda fiyatlarındaki artıştan kaynaklandı. Kasımda gıda fiyatları enflasyonu yüzde 3.4 oldu. Bayramda gıda yanında giyim alışverişinin artması giyim ve ayakkabı fiyat endeksinin de ortalama yüzde 1.6 artmasına neden oldu. Bu durum TÜFE'ye 0.2 puan artış yönünde yansıdı. 
   
   Konutun etkisi sınırlı 
   Yüzde 1.1 artan konut fiyatlarının TÜFE'ye etkisi 0.2 puan yüzde 3.6 artan eğlence ve yüzde 0.6 artan ulaştırma fiyatlarının etkisi ise 0.1'er puan oldu. 
   TEFE'de de TÜFE'ye benzer bir eğilim yaşandı. Aylardır beklenenden düşük çıkan tarım fiyatlarının kasımda yüksek çıkması TEFE'nin de nisan ayından bu yana ilk kez yüzde 1'in üzerine tırmanmasına neden oldu. 
   
   Artış tarımdan 
   Tarım fiyatlarındaki aylık artış TEFE'de olduğu gibi yüzde 1.7 olarak gerçekleşirken DİE verilerine göre TEFE'deki 1.7 puanlık artışın 1 puanı tarım fiyatlarından kaynaklandı. İmalat sanayinin TEFE'ye etkisi 0.6 puan, madencilik sektörünün etkisi ise 0.1 puan olarak açıklandı. 
   Yıllık bazda ise TEFE yüzde 16.2'ye kadar düştü. 12 aylık TEFE yüzde 27.1 olurken 11 aylık TEFE yüzde 13.2 olarak gerçekleşti. 
   
   Zam rekoru gıdada    Kasımda zam şampiyonları hem TEFE'de hem de TÜFE'de gıda fiyatları oldu. Kasımda fiyatı en fazla artan tüketim maddesi yüzde 95.6 ile salatalık olurken bu ürünü yüzde 54.5 ile kuru soğan, yüzde 50.6 ile kabak, yüzde 31 ile domates izledi. TEFE'de de zam şampiyonu yüzde 54.8 ile kuru soğan oldu. Bu ürünü domates ve armut fiyatlarındaki artış izledi. 
   Kasımda en fazla fiyat düşüşü yüzde 12.2 ile balık ve ıspanakta görüldü. 
   
   Yüksek enflasyon anılarda kaldı    Devlet Bakanı Ali Babacan, yüksek enflasyonun sadece anılarda kalacağını bildirdi. Babacan yaptığı açıklamada, dün açıklanan kasım ayı enflasyon oranlarının hükümetin enflasyon hedefleriyle uyumlu olduğunu kaydetti. 
   Yüzde 20 yıl sonu TÜFE hedefine ulaşılacağını vurgulayan Babacan, "Hatta bu hedefin bile altında oranın tutturulacağı görülmektedir. Yüksek enflasyon Türkiye'nin acı bir tecrübesidir ve artık sadece anılarda kalacaktır" dedi. 
   Babacan ekonomideki istikrar ve güven ortamının, enflasyonla mücadeledeki başarının temel nedeni olduğunu ifade etti. 
   
   Tarımda düzeltme bekleniyordu    Analistler, tarım fiyatlarında bayram nedeniyle düzeltme beklediklerini belirtirken çekirdek enflasyonun yüzde 1'in altında kaldığına dikkat çekti 
   Analistler, kasımda enflasyonun artmasının en önemli nedenini Ramazan Bayramı nedeniyle artan gıda ve giyim fiyatlarıyla açıklarken aylardır çok düşük seyreden tarım ve gıda fiyatları enflasyonunda düzeltme beklediklerini dile getirdi. 
   Kasımda yükselişe geçen döviz kurlarının imalat sanayi fiyatlarını yukarı çekmesinin beklendiğini ancak fiyat endekslerinde önemli bir değişim yaşanmadığını kaydeden analistler, bunu çekirdek enflasyonunda özel imalat sanayi fiyat artışları ciddi bir yükselme olmamasıyla açıklıyor. Savaş tehdidi nedeniyle yılın ilk üç ayında yüksek seyreden çekirdek enflasyon nisan ayından itibaren yüzde 1'in altına geriledi. Nisanda yüzde 0.7, mayısta yüzde 0.3, haziranda yüzde 0.2, temmuzda yüzde 0.5, ağustosta yüzde 0.7, eylülde yüzde 0.2 olan çekirdek enflasyon kasımda da yüzde 0.9 oldu. 
   Gıda dışında tüm kalemlerin mevsimsel olarak beklenecek değerlerin altında arttığı gözlendi. Ev eşyalarının yüzde 0.2, kiraların yüzde 1.1 artması ileriye yönelik enflasyon beklentilerinin oldukça sığlaştığına işaret ettiği belirtiliyor. 
   
   1.6 puanlık artışın 1 puanı gıdadan Alt sektör Aylık Yıllık TÜFE'yi kaç puan etkiledi Gıda içki 3,4 23,8 1,0 Giyim ayakkabı 1,6 15,4 0,2 Konut 1,1 18,8 0,2 Ev eşyası 0,2 11,5 - Sağlık -0,7 22,1 - Ulaştırma 0,6 14,6 0,1 Eğlence 3,6 10,0 0,1 Eğitim 0 22,0 - Lokanta, otel 1,5 33,6 - Çeşitli mal - hiz. 0,6 19,5 - TÜFE toplam 1,6 19,3 1,6 
   
   TEFE'yi tarım yükseltti Faaliyet kolu Aylık Yıllık TEFE'ye etkisi Tarım 1,7 25,9 1,0 Madencilik 4,6 9,5 0,1 İmalat 0,7 14,2 0,6 Toplam TEFE 1,7 16,2 1,7 
   
   Salatalık zam şampiyonu Ürün adı Aylık Değişim Yıllık Değişim Salatalık 95,6 58,7 Kuru soğan 54,5 157,5 Kabak 50,6 62,4 Domates 31,0 -9,6 K"mür 5,9 13,8 Bayan bot 5,9 18,9 Erkek kaban 4,4 17,5 Erkek pantolon 4,2 12,2 Pastırma 4,1 34,8 Battaniye 3,9 28,9 
   
   
</TEXT>
</DOC>
