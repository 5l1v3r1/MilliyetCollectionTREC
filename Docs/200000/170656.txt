<DOC>
<DOCNO> 170656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/spor/spo02.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat'ta karar günü 
</HEADLINE>
<TEXT>

      
   YÖNETİM Kurulu bugün yapacağı toplantıda Serhat konusundaki son kararını verecek. Teknik Direktör Daum'un takımda kalması yönünde baskı yaptığı genç oyuncunun büyük bir olasılıkla affedileceği belirtildi. Başkan Aziz Yıldırım ile bir grup yöneticinin Serhat'a pek sıcak bakmamasına rağmen geri adım atacakları öğrenilirken, genç oyuncuya Fenerbahçe tarihinin en büyük para cezasının geleceği bildirildi. Yönetim, Serhat'a 150 veya 200 bin dolar ceza kesecek. 
   
   2. kaptan Yusuf oldu    TEKNİK Direktör Christpoh Daum'un performansından oldukça memnun kaldığı Yusuf'a ikinci kaptanlığı vereceği belirtildi. Tecrübeli oyuncu ile hemen hemen her antrenman sırasında özel görüşmeler yapan Alman hoca, Yusuf'tan çizgisini devam ettirmesini istedi. Bu arada dün sabah yapılan antrenmana sakat olan Ali Güneş ile Erman katılmadı. Çalışmayı Hooijdonk'un ailesi de izledi. 
   
   Alex'te mutlu son    Yönetim, Luciano'dan sonra Santos'un genç stoperinin de transferini büyük ölçüde bitirdi 
   SARI - Lacivertli yönetim, Aurelio ve Luciano'dan sonra üçüncü Sambacı Alex'in de işini bitirdi. Teknik direktör Daum'un istediği Santoslu genç savunma oyuncusu için Başkan Aziz Yıldırım ve yönetici Hakan Bilal Kutlualp, yaptıkları görüşmeler sonrası anlaşmaya vardı. Temaslar sırasında bir ara ödeme takvimi nedeniyle küçük bir sorun yaşandı. 
   BAŞKAN Yıldırım son anda devreye girerek, pürüzü giderdi. Alex'ten sonra Santos yöneticileriyle de anlaşan Fenerbahçe yönetimi rahat nefes aldı. Brezilya 21 yaşaltı milli takım kadrosunda bulunan Alex'in ay sonunda Türkiye'ye gelerek, sözleşme imzalayacağı öğrenildi. Fabiano konusunda ise görüşmelerin devam ettiği ifade edildi. 
   
   Fabio'ya yeni formül    Brezilyalı oyuncunun 60 günlük cezasının paraya çevrilmesi için girişim başlatıldı 
   MEHMET ÇİFTÇİ 

   FENERBAHÇE, Brezilya Futbol Federasyonu'nda 60 gün hak mahrumiyeti cezası alan Fabio Luciano'nun 8 Ağustos'ta başlayacak lig maçlarında oynayabilmesi için yoğun bir çalışma başlattı. Dosyası FIFA'ya ulaşan Luciano'ya verilen cezanın Türkiye'ye yansımaması için tüm olanaklarını zorlayan yönetim, Brezilya Federasyonu'nu adeta abluka altına aldı. 
   BREZİLYA'DA ceza indirimi olmadığı için Luciano'nun cezasının paraya çevrilmesi konusunda başvuruda bulunan Sarı - Lacivertli kulüp, gelecek yanıta göre stratejisini yeniden belirleyecek. Bu arada Teknik Direktör Daum, kampa katılan tecrübeli oyuncu ile özel bir görüşme yaparak durumu hakkında bilgi aldı, neler yapabileceklerini tartıştı. 
   
   
</TEXT>
</DOC>
