<DOC>
<DOCNO> 166247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur18.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın evi önünde gösteri yapmak isteyenleri polis engelledi 
</HEADLINE>
<TEXT>

     ''F'' tipi cezaevlerini protesto etmek amacıyla Başbakan Recep Tayyip Erdoğan'ın Üsküdar Emniyet Mahallesi'ndeki evinin önünde gösteri yapmak isteyen gruba, polis tarafından biber gazı ve cop kullanılarak müdahale edildi. Müdahale sonucu 10 gösterici gözaltına alındı. 
     Başbakan Erdoğan'ın Emniyet Mahallesi'ndeki evine yaklaşık 1 kilometre uzaklıkta bir parkta toplanan yaklaşık 50 kişilik grup, ''F'' tipi cezaevlerini protesto için Erdoğan'ın evinin önüne gitmek istedi. 
     Bir otobüs, bir minibüs ve içerisinde ölüm orucu eylemlerinde ölenlerin fotoğraflarının kırmızı bez üzerine yerleştirilmiş sembolik tabutlarını taşıyan kamyonet ile evin önüne gitmeye çalışan grubun önü, sabah saatlerinden itibaren mahallenin tüm girişlerinde önlem alan emniyet güçlerince Neşet Bey Sokak'ta kesildi. 
     Mahalleye girişlerine izin verilmeyen göstericiler, kamyonette bulunan temsili tabutları alarak eyleme başlamak istedi. 
     Göstericilerin etrafını saran polis ise müdahalede bulundu. 
     Biber gazı kullanan ve coplarla protestocuları dağıtmaya çalışan polis ile göstericiler arasında arbede çıktı. 
     Mahalle girişindeki sokaklarda polisler ile göstericiler arasında kovalamaca yaşanırken, olaylar sırasında yaralanan 3 polisin hastaneye kaldırıldığı öğrenildi. 
     Polisler, göstericilerin ellerinden aldıkları sembolik tabutları da yere atarak ve üzerlerine basarak kırdılar. 
     Kapısı emniyet güçlerince tutularak otobüsten inmelerine izin verilmeyen diğer göstericiler ise aracın camlarını kırarak ''zafer işaretleri'' yaptılar. 
     Olaylar, eylemcilerin değişik yönlere dağılmasının ardından sona erdi. 
     Müdahale sırasında 10 kişiyi gözaltına alan polis, göstericilerin getirdiği araçlara da el koydu. 
     Güvenlik güçlerinin, mahalle girişlerinde ve Başbakan Erdoğan'ın evinin çevresinde aldığı yoğun önlemler sürüyor. 

     
</TEXT>
</DOC>
