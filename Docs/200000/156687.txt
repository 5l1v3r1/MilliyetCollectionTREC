<DOC>
<DOCNO> 156687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur11.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okulların yeni yıl fiyatları belli oluyor... 
</HEADLINE>
<TEXT>

     Özel Okullar Derneği Başkanı Rüstem Eyüboğlu, yeni eğitim-öğretim döneminde özel okul ücretlerinin veliyi ve sektörü rahatsız etmeyecek düzeyde olacağını söyledi. 
     Eyüboğlu, özel okulların yeni eğitim - öğretim dönemi ücretlerini açıklamaya başladığını belirterek, ay sonuna kadar bütün okulların ücretlerinin belirleneceğini bildirdi. 
     Ücretlerin, okulun bulunduğu kentteki yıllık enflasyon oranını aşmayacağını belirten Eyüboğlu, İstanbul'da yıllık enflasyonun yüzde 30.6 olduğunu hatırlatarak, şu ana kadar açıklanan ücretlerin de bu oranın 1-2 puan altında olduğunu kaydetti. 
     Anadolu'daki illeri gezdiğini anlatan Eyüboğlu, ''Yüzde 100 zam yapsan ne olacak Öğrenci bulabilecek misin Zam oranları, sektörü ve veliyi rahatsız etmeyecek. Sektörü de olumsuz etkilemeyecek. Özel okullar 3 senedir devletin enflasyonla mücadelesine destek veriyor. Yoksa fiyatlar bugün çok ilerideydi'' diye konuştu. 
     Türkiye'de çalışan kesimin ücret artışlarının kısıtlı olduğunu hatırlatan Eyüboğlu, bu şekilde veliye de destek verdiklerini söyledi. 
     Artışların bütün Türkiye'de enflasyon oranının altında olacağını belirten Eyüboğlu, ''İstanbul'da 3 milyara da, 11 milyara da özel okul var. Her veliye göre özel okul var. Ancak bazı okullar fiyat yarışı yapıyor. Bu okullar artışlarda enflasyon oranını kullanabilir'' dedi. 
     Artışların özel okullarda çalışan personeli de etkileyeceğini anlatan Eyüboğlu, ''Ancak bu aynen öğretmenlere de yansıyacak. Bu zam oranıyla personeli nasıl götüreceğiz, bilemiyorum'' diye konuştu. 
     
     MEB'İN ÖZEL OKULLARA ÖĞRENCİ GÖNDERMESİ 
     Milli Eğitim Bakanlığı'nın özel okullara göndereceği öğrenci için para ödemesi yerine vergi indirimi yapılmasını öneren Eyüboğlu, şunları söyledi 
     ''Bize para vermesinler. Biz eğitimciyiz. Para ilişkisine girmeyelim. 10 bin değil, 20-26 bin öğrenci göndersinler. Ama ücret ödemek yerine KDV oranını yüzde 8'den yüzde 4'e indirsinler. Bu farkı da yıl sonunda veliye geri ödesinler. Bizden alınan vergiyi de indirsinler. Türkiye genelinde özel okullarda 267 bin öğrenci var. Biz bu miktarın yüzde 10'u olan 26 bin öğrenciyi bu şekilde okutabiliriz.'' Bir yanda 10 milyar liraya okuyan öğrenci varken, 1,5 milyar liraya öğrenci almanın okuldaki dengeyi de bozacağını anlatan Eyüboğlu, ayrıca bu konuda sadece isteyen okulların Milli Eğitim Bakanlığı'ndan hizmet alacağını sözlerine ekledi. 
     
</TEXT>
</DOC>
