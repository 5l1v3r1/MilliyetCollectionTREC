<DOC>
<DOCNO> 155871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/aeko.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir avuç hırsıza bankacı diyorlar' 
</HEADLINE>
<TEXT>
'40 - 50 milyar dolar gitti, yakalarına yapışacağız' 
Adalet Bakanı Çiçek, 'İçimizdeki bir avuç hırsız, huysuz herif memleketi bu noktaya getirdi, bunların bir kısımına bankacı diyorlar' dedi. Çiçek, 40 - 50 milyar doların bu nedenle gittiğini belirterek, hepsinin yakasına yapışmanın görevleri olduğunu söyledi... 
     Adalet Bakanı Cemil Çiçek, "Türkiye'yi bu hale getiren yolsuzluklardır içimizdeki bir avuç hırsız ve huysuz herif memleketi bu noktaya getirdi" dedi. 
     Bakan Çiçek, Ankara'nın Evren İlçesi'nde AKP İlçe Kongresi'nde yaptığı konuşmada, "Bunların bir kısmına bankacı diyorlar. Bir kısmına tüccar diyorlar. Bilmem ne diyorlar " şeklinde konuştu. Çiçek, 40 - 50 milyar doların bu nedenle gittiğini belirterek, hepsinin yakasına yapışmanın görevleri olduğunu söyledi. 
     Bakan Çiçek, "SSK'da Neşter operasyonu 2 milyar doların üzerinde üç, beş tane soysuzun kazandığı paradır" dedi. Bunların hepsinin yakalarına yapışmalarının boyunlarının borcu olduğunu anlatan Çiçek, yasaları çıkaracaklarını, bundan sonrasının savcıların görevi olduğunu kaydetti. Çiçek, yolsuzlukları önleyerek devletin nefes almasını sağlayacaklarını bildirdi. 
     
     'Suçun üç ayağı var' 
     Türkiye'de bunca yolsuzluk, hırsızlık ve uğursuzluğun hepsinin siyasetçinin yapmadığını vurgulayan Çiçek, şöyle dedi 
     "Bir köşesinde siyasetci, bir köşesinde bürokrat, bir köşesinde işadamı var. Bu yolsuzluk dediğiniz suç tek başına işlenmez ki. Üç ayağı var. Siyasetçileri siz tasfiye ettiniz. Biz de başarız bürokratı oradan almak mecburiyetindeyiz. Hem başarısız olur, hem de orada durur ise hükümet de başarısız olur." 
     
Karıncanın kazancını deve gemliyor      Konuşmasında CHP'nin muhalefetini de eleştiren Çiçek, şöyle devam etti "Başarısız memuru almak istediğimizde sıkıntı çıkıyor. Kendileri değiştirirse hiçbir problem yok. Siz değiştirirseniz problem. Birçok kanun maddesi var getireceğiz. Ticaret Kanunu var 2 bin madde, Ceza Kanunu var 500 madde. Bunların TBMM Genel Kurulu'na gelince bir günde geçsin istiyoruz. İş Kanunu var. Sabahtan akşama kadar çalışıyorsunuz 10 madde geçiyor. CHP münazara çıkarıyor." 
     

</TEXT>
</DOC>
