<DOC>
<DOCNO> 185182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur26.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe işçilerinin oturma eylemi sürüyor... 
</HEADLINE>
<TEXT>

     Paşabahçe Eskişehir Cam Sanayii ve Ticaret A.Ş, taşeron firma ile sözleşmenin sona ermesi sonucu işsiz kalan 300 işçinin fabrika önünde dün başlattığı oturma eylemi sürüyor. 
     Organize Sanayi Bölgesi'nde faaliyet gösteren Şişecam'a bağlı Paşabahçe Eskişehir Cam Sanayii'nin taşeron firma Metro Temizlik Hizmetleri Ltd. Şti ile sözleşmesini fesh etmesi üzerine işsiz kalan 300 işçinin, dün sabah başlattığı oturma eylemi devam ederken, fabrikada çalışan kadrolu 411 işçi de vardiya çıkışında eyleme destek veriyor. 
     İşten çıkarılan 300 kişinin yerine alınan yeni işçiler güvenlik güçlerinin nezaretinde vardiya değişimini gerçekleştiriyor. 
     
     ŞİRKETİN AÇIKLAMASI 

     Paşabahçe Eskişehir Cam Sanayii ve Ticaret A.Ş'den yapılan açıklamada, oturma eylemi ''yasa dışı'' olarak nitelendirdi. 
     Açıklamada, Paşabahçe Eskişehir Fabrikası'nda kadrolu tüm işçilerin sendikalı oldukları, hiçbir kadrolu çalışanın sendikal nedenlerle veya sendika değiştirdiği gerekçesiyle işten çıkarılmadığı belirtilerek, fabrikadan toptan işçi çıkarılmasının da söz konusu olmadığı bildirildi. 
     Türk-İş'e bağlı Kristal-İş Sendikası'nın asılsız bilgilerle kamuoyunu yanıltmaya çalıştığı ve böylece yasal zemini olmayan kanun dışı bir greve kılıf hazırlandığı belirtilen açıklamada, şu ifadelere yer verildi 
     ''Paşabahçe Eskişehir Tesisleri'nde yapılan yasa dışı eylemi teşvik eden ve düzenleyen Kristal-İş Sendikası'dır. Müteahhit firma, kontratı sona ermiş olduğu için işyerini terk etmektedir. Kontratı sona eren müteahhit firmanın işçilerinin herhangi bir sendikaya üye olup olmadıklarının tarafımızdan bilinmesi mümkün değildir. Ancak, Kristal-İş Sendikası müteahhit işçilerini işletmede yasa dışı eyleme teşvik etmiştir. Üretim sahalarımızın içinde sürdürülen bu haksız ve yasa dışı durum derhal sona erdirilmelidir.'' Açıklamada, Şişecam'ın Türkiye'nin her bölgesinden çalışanı olduğu ifade edilerek, şöyle denildi 
     ''Sermaye sıkıntısı çeken ülkemizin çok yakın bir zamanda kurulmuş olan Paşabahçe Eskişehir Cam Sanayii ve Ticaret A.Ş'ye toplam 100 milyon dolar yatırım yapılmıştır. Tesis, üretiminin yüzde 70'ini 110 ülkeye ihraç ederek her yıl 70 milyon dolar dış satım gerçekleştirmektedir. Kriz sırasında özveriyle tamamlanan bu tesis ile ilgili gerçeklerin saptırılması fevkalade üzücü bir durumdur.'' 
     
     KRİSTAL- İŞ SENDİKASI'NIN AÇIKLAMASI 

     Eylemle ilgili olarak açıklama yapan Kristal- İş Sendikası ise, 300 işçinin sendikaya üye oldukları için işten çıkarıldıklarının iddia etti. 
     Açıklamada, " Eylül 2003 başında sendikamıza üye olan 700 Paşabahçe-Eskişehir işçisinden 300’ü bu sabah 27 Eylül 2003 sendikaya üye oldukları için işten çıkartıldı. İşten atılan işçiler işverenin kanunsuz ve hukuksuz tutumuna karşı demokratik tepkilerini göstererek fabrikadan ayrılmıyor, işverenin tutumunu protesto ediyor. İşveren sendikalaşmayı kırmak amacıyla çıkarılan işçiler yerine Eskişehir dışından işçi getirtti. Şehir dışından getirilen işçiler otellere yerleştirildi ve jandarma gözetimi altında fabrikada çalıştırılmaya başlandı. Jandarma üretim alanında nöbet tutuyor. 
     Üretim ve iş barışı kolluk kuvvetleri ile değil işçilerin meşru temsilcisi olan sendika ile çözülür. Şişecam-Paşabahçe işverenini, sendika düşmanlığını terk etmeye, işçilerin sendika seçme hakkına saygı göstermeye ve çağdaş bir işveren gibi davranmaya çağırıyoruz." denildi. 
     
</TEXT>
</DOC>
