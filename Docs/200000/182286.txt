<DOC>
<DOCNO> 182286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo02.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Konyaspor yenilgisine ne yorum yaptı 
</HEADLINE>
<TEXT>

     Konyaspor Teknik Direktörü Hüsnü Özkara, Galatasaray karşısında ilk yarının sonlarına doğru Ömer'in gördüğü kırmızı kartın morallerini bozmadığını ve kazanmayı bildiklerini söyledi. 
     Özkara, maç sonrasında soyunma odasında yaptığı açıklamada, iyi hazırlandıkları maça etkili bir oyunla başlamayı bildiklerini kaydetti. 
     Futbolcularının olağanüstü mücadele ettiğini ve kontrataklarla Galatasaray defansının zaaflarından yararlandıklarını belirten Özkara, ''Kırmızı kart moralimizi bozmayınca, kazanmayı bildik. Çok mutluyuz. Galatasaray'a Şampiyonlar Ligi'nde başarılar diliyorum'' diye konuştu. 
     Özkara, konuşmasını ''Mevlana'nın hoşgörüsünü yeşil sahalara yayarak, bir barış ortamı yaratmak istiyorum. Umarım bu düşüncemi başarabilirim'' diyerek bitirdi. 
     
     TERİM ''YENİLGİYİ HAKETTİK'' 

     Galatasaray Teknik Direktörü Fatih Terim ise, Konyaspor'un 10 kişi kalmasına karşın çok iyi mücadele ettiğini belirterek, kırmızı kartın Konyaspor'u ateşlediğini, kendilerini ise rehavete sürüklediğini söyledi. 
     Mağlubiyete bahane aramanın anlamsız olduğunu ifade eden Terim, şöyle konuştu 
     ''Yenilgiyi hakettik. Konsantrasyon bozukluğuna inanmıyorum. Profesyonel futbolcular, maçları birbirinden ayırabilmeliler. Rakip kadar mücadele edemezseniz, boyun eğmek zorunda kalırsınız. Konyaspor'u tebrik ediyorum. Bundan sonra ismi, cismi ne olursa olsun, koşmayan, mücadele etmeyen futbolcu kadroda yer almayacak.'' Bu yenilginin kendilerine ders olması gerektiğini vurgulayan Terim, ''Konyaspor berabere kalsaydı, bana göre yine de maçın galibiydi. Yenen takımı tebrik etmek gerekir. Ümit ederim Juventus maçına kadar herşey normale döner'' diye konuştu. 

     
</TEXT>
</DOC>
