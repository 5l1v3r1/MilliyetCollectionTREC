<DOC>
<DOCNO> 152845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur11.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bizim gündemimizde ekonomi, işsizlik, ihracat var... 
</HEADLINE>
<TEXT>

     Başbakan Recep Tayyip Erdoğan, ''Bir bardak suda fırtına kopartılmaya çalışılıyor. Bizim gündemimizde ekonomi, işsizlik, ihracat ve yolsuzlukla mücadele var'' dedi. 
     AK Parti İstanbul İl Başkanlığı'nca Taksim İnternational Abant Palace'ta düzenlenen istişare toplantısı sona erdi. 
     Abant'ta dün başlayan, Devlet Bakanı ve Başbakan Yardımcısı Mehmet Ali Şahin, Sağlık Bakanı Recep Akdağ, Ulaştırma Bakanı Binali Yıldırım, İstanbul İl Başkanı Mehmet Müezzinoğlu, ilçe başkanları ve İstanbul milletvekillerinin eşleriyle birlikte katıldıkları toplantının bugünkü bölümü basına kapalı olarak yaklaşık 3.5 saat sürdü. 
     Alınan bilgiye göre, Başbakan Erdoğan, toplantıda, Kamu Yönetimi ve Yerel Yönetimler reformları hakkında katılımcılara bilgi verdi. Bu reformların kamuoyunda tartışıldığını ifade eden Erdoğan, görüş birliğine varıldığında da TBMM'ye sunulacağını bildirdi. Erdoğan, şöyle konuştu 
     ''İran Cumhurbaşkanı Birinci Yardımcısı Muhammed Rıza Arif'in Türkiye'ye yaptığı ziyarette gazetelerin neleri gündeme getirdiğini, gezinin gazetelere nasıl yansıdığını gördünüz. Oysa biz onlarla ekonomi, ticaret konuştuk. Eleştiriler, yaratılmaya çalışılan kriz havası sizleri yıldırmasın. Biz yolumuza, icraatlarımıza devam edeceğiz. Biz işimize bakalım, önümüzde seçim var. Bizim işimiz iş, aş... Bir bardak suda fırtına kopartılmaya çalışılıyor. Bizim gündemimizde yapay konular yok. Bizim gündemimizde ekonomi, işsizlik, ihracat, yolsuzluklarla mücadele var.'' Erdoğan, partililere, hükümetin her alandaki reform kararlılığını da anlatarak, parti teşkilatlarının hükümetin icraatları konusunda daha ayrıntılı bilgilenmeleri için genel merkezle diyalog halinde olmalarını istedi. 

     
</TEXT>
</DOC>
