<DOC>
<DOCNO> 177928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/spo05.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte protesto 
</HEADLINE>
<TEXT>

   100 metre çeyrek finalinde yeni hatalı çıkış kuralına göre diskalifiye edilen Drummond çılgına döndü. ABD'li atlet, piste yatarak karara tepki gösterdi 
      
   Gecikmeli koşuldu 
   PARİS'TEKİ Dünya Atletizm Şampiyonası, pistlerde eşine rastlanmayan bir protesto gösterisine sahne oldu. 100 metre çeyrek final ikinci seçme serisinde ABD'li Jon Drummond, Jamaikalı Asafa Powell ile birlikte yeni hatalı start kuralı uyarınca diskalifiye edildi. Büyük tepki gösteren Drummond, piste yatarak kararı protesto etti. Gözyaşlarına engel olamayan ABD'li atletin pisti terk etmemesi üzerine seçme önce ertelendi, ardından gecikmeli koşulabildi. 
   
   White altını kaptı 
   SON şampiyon Marion Jones'un doğum sonrası katılmadığı bayanlar 100 metre finalinde ABD'li Kelli White, 10.85'lik derecesiyle mutlu sona ulaştı. Vatandaşı Torri Edwards 10.93 ile ikinciliği, Ukraynalı Zhanna Block da 10.99 koşarak üçüncülüğü aldı. Heptatlonda İsveçli Carolina Klüft, 7001 puanla altın madalya kazanırken, ABD'li Jackie Joyner Kersee ve Rus Larisa Nikitina'nın ardından tarihte 7 bin puan barajını geçen üçüncü atlet oldu. 
   
   En yaşlı şampiyon 
   ERKEKLER 10 bin metrede 21 yaşındaki Etiyopalı Kenenisa Bekele, 26 49.57'lik şampiyona rekoruyla, beşinci dünya şampiyonluğunu arayan vatandaşı efsane atlet Haile Gebrselassie'yi geride bıraktı. Bayanlar 20 kilometre yürüyüşte 37 yaşındaki Rus Nikolayeva, 1.26.52.00'lik derecesiyle altın madalya kazanırken, aynı zamanda 200 metreyi 35 yaşında kazanan Jamaikalı Ottey'e ait Dünya Şampiyonası'ndaki en yaşlı şampiyon unvanını da elde etti. 
   
   Günün programı 19.30 Çekiç atma Erkekler Final 19.45 Sırıkla atlama Bayanlar Final 20.00 Yüksek atlama Erkekler Final 20.45 100 metre Erkekler Yarı final 20.55 Üç adım atlama Erkekler Final 21.05 400 mt.engelli Bayanlar Yarı final 21.30 400 metre Bayanlar Yarı final 21.35 Disk atma Bayanlar Final 21.50 1500 metre Erkekler Yarı final 22.15 100 mt.engelli Bayanlar Seçme 23.10 100 metre Erkekler Final 
   
   Süreyya Paris'te    AVRUPA şampiyonu milli atlet Süreyya Ayhan, Paris'teki Dünya Atletizm Şampiyonası'na katılmak üzere dün Fransa'ya gitti. Şampiyonada bayanlar 1500 metrede altın madalyaya en yakın sporcu olarak gösterilen Ayhan, havalimanında yaptığı açıklamada, "Beklenen gün geldi. İnşallah 31 Ağustos'ta altın madalya kazandıktan sonra sizlerle burada buluşacağız" dedi. Süreyya Ayhan, rekordan çok altın madalyayı düşündüğünü belirtirken, Paris'teki ilk antrenmanını da dün akşam yaptı. 
   
   
</TEXT>
</DOC>
