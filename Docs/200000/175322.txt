<DOC>
<DOCNO> 175322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sontur12.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek ve Işılay Saygın'ın Ak Parti'ye katılımı bekleniyor 
</HEADLINE>
<TEXT>

     Türk siyasi yaşamında kurulan 39. parti olarak yerini alan AK Parti, 2. kuruluş yıldönümü kutlamaya hazırlanıyor. 
     AK Parti Genel Başkanı ve Başbakan Recep Tayyip Erdoğan'ın da aralarında bulunduğu 73 kişi tarafından 14 Ağustos 2001 tarihinde kurulan AK Parti, perşembe günü Bilkent Otel'de düzenlenecek törenle 2. kuruluş yıldönümünü kutlayacak. 
     Sade bir tören olarak gerçekleştirilmesi planlanan kutlamada, parti ve hükümet faaliyetleri sinevizyon gösterisiyle katılımcılara anlatılacak. Başbakan Recep Tayyip Erdoğan da, katılımcılara hitap edecek. 
     Bu arada, bir süredir bağımsız olan Ankara Büyükşehir Belediye Başkanı Melih Gökçek ile eski Devlet Bakanı Işılay Saygın'ın da kuruluş yıldönümü nedeniyle düzenlenecek törende partiye geçebileceği belirtiliyor. 
     Gelecek yıl yapılacak yerel seçimlerde Gökçek'in Ankara, Saygın'ın ise İzmir'den belediye başkan adayı gösterilebileceği kesin kararın ise parti yetkili organlarında değerlendirme yapıldıktan sonra verileceği ifade edildi. 
     
</TEXT>
</DOC>
