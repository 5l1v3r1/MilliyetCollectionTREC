<DOC>
<DOCNO> 193272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko21.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank Genel Müdürü Bayazıt Daha da büyüyeceğiz 
</HEADLINE>
<TEXT>

     Türk Dış Ticaret Bankası DIŞBANK Yönetim Kurulu ve İcra Başkanı Tayfun Bayazıt, bankacılığın uzun bir koşu olduğunu belirterek, ''önümüzdeki dönemde asıl bankacılık başlayacak. Dışbank vizyonu ve misyonu ile bu koşunun en önde gelen oyuncuları arasında olacak'' dedi. 
     Dışbank'ın 9 aylık faaliyet sonuçları, basın toplantısıyla açıklandı. Yılın 9 ayında enflasyondan arındırılmış sonuçlara göre 91 trilyon lira net kar açıklayan Dışbank, toplam özkaynaklarının 737 trilyon liraya, toplam aktiflerinin 4.2 katrilyon liraya ulaştığını bildirdi. Dışbank, sermaye yeterlilik rasyosunu da yüzde 17.3 olarak duyurdu. 
     Tayfun Bayazıt, basın toplantısında yaptığı konuşmada, piyasadaki gelişmelere değinerek, hazinenin ilan ettiği borçlanma programlarında hedeflerine uygun davrandığını, TL'nin güven kazandığını ve Merkez Bankası'nın haziran ayından bu yana gecelik faizi 12 puan indirip yüzde 26'ya düşürdüğünü anlattı. 
     Bayazıt, yıl sonunda faiz dışı fazla hedefinin yüzde 90'nına ulaşılacak gibi gözüktüğünü ve Temmuz sonundan itibaren yurtdışı yerleşiklerin portföy yatırımlarında önemli artışlar görüldüğünü ifade eden Bayazıt, ''Türkiye ekonomisinde 2002 Aralık ayına göre büyük bir toparlanma oldu. Güven ortamı yeniden kuruldu ama hala önemli belirsizlikler var'' dedi. 
     Temel politikaların aynen korunması, ekonomik temellerden kaynaklanan şokların eskiye göre daha kolay karşılanabilmesi avantajından yararlanılması ve programa sahip çıkılması gerektiğini vurgulayan Bayazıt, Türkiye'de hala kamu bankalarının payının yüksek olduğunu dile getirdi. 
     Bayazıt, serbest sermaye tutarının sınırlı ancak sermaye yeterlilik rasyosunun yüksek, mali sistemin de çok sığ olduğunu belirterek, Türk bankalarının mali sistem büyüklüğü açısından AB aday ülkelere göre büyük, AB ülkelerine göre ise küçük olduğunu belirtti. 
     Bayazıt, Türkiye'de bankaların şube sayısının fazla ve yabancıların sektördeki payının az olmasına karşın potansiyelin yüksek olduğuna işaret etti. 
     
     ''DAHA DA BÜYÜYECEĞİZ'' 

     Tayfun Bayazıt, Dışbank'ın 9 aylık performasına değinirken de perakende bankacılığında yoğunlaştıklarını, yeni şubeler açmanın yanı sıra alternatif dağıtım kanallarına yöneldiklerini, ciddi bir şubeleşme politikası güderek bugün 156 şubeye ulaştıklarını anlattı. 
     Türkiye'nin dış ticaret finansmanındaki pazar paylarının arttığını ve bugün bu rakamın yüzde 5.9'a ulaştığını bildiren Bayazıt, ''Ticari bankacılıkta büyümeye devam ediyoruz. Bireysel bankacılıkta yeni ürünlerle daha da büyüyeceğiz. KOBİ'lere odaklandık ve yeni ürünlerimiz ilgi görüyor'' diye konuştu. 
     Dışbank'ın mali tablolarına ilişkin bilgi de veren Bayazıt, toplam aktiflerinin 4.2 katrilyon lira olduğunu ve özkaynaklarının 737 trilyon liraya ulaştığını bildirdi. 
     Geçen yılın Eylül ayında 63 trilyon olan net dönem karının bu yıl aynı dönemde 91 trilyon liraya yükseldiğini belirten Bayazıt, Dışbank'ın reel sektöre daha fazla kaynak aktardığını ve net karının yüzde 47 artış göstererek 66 milyon dolar olduğunu söyledi. 
     Bayazıt, ''özkaynağımız ve serbest sermayemiz organik büyümemizi sürdürmek ve hatta satın almalar için yeterlidir. Sermaye yeterlilik rasyomuz yüzde 17.3 ile oldukça yüksektir' diye konuştu. 
     2001 yılında 281 milyon dolar olan net faiz gelirlerinin Eylül sonu itibariyle 126 milyon dolar seviyesine gerilediğini bildiren Bayazıt, gelir kompozisyonundaki gerçek bankacılık gelirlerinin arttığını, özkaynak ve aktif getirisi en iyi bankalardan biri olduklarını vurguladı. 
     Bayazıt, gerçek bankacılığın operasyonel giderlerin faiz dışı gelirlerle karşılanması ile mümkün olabileceğine işaret ederek, ''Burada hem sektör hem de Dışbank olarak daha yolumuz vardır'' dedi. 
     Derecelendirme kuruluşlarının Dışbank'a geçtiğimiz günlerde en iyi üç nottan birini verdiğini anımsatan Bayazıt, şunları kaydetti 
     ''Dışbank özkaynak güçlülüğünü korumasının yanı sıra güçlü bir karlılık trendi de yakladı. Enflasyondan arındırılmış sonuçlara göre 9 ayda 91 trilyon lira net kar elde etti. 
     Bankacılık uzun bir koşudur. Hem güçlü hem hızlı olmanız gerekir. Önümüzdeki dönemde asıl bankacılık başlayacak. Dışbank vizyonu ve misyonu ile bu koşunun en önde gelen oyuncuları arasında olacak.'' Bu arada verilen bilgiye göre, Dışbank'ın 1.2 milyonu aşan müşteri, 2.5 milyonun üzerinde hesap sayısı ile Türkiye'nin ilk beş büyük bankası arasında yer alma hedefine hızla yaklaştığı bildirildi. 
     
     SORULAR 

     Bayazıt, Dışbank'ın 9 aylık bilanço sonuçlarının açıklandığı basın toplantısının ardından gazetecilerin sorularını yanıtladı. 
     Bir basın mensubunun ''Dışbank hisse senetlerindeki son 3 gündeki artışın nedeni nedir, kimler alımlarda bulunuyor '' sorusu üzerine Bayazıt, kimlerin alımlarda bulunduğunu bilmediğini, bankanın yönetimine odaklanmış durumda olduklarını söyledi. 
     Dışbank'ın halka açık bir banka olduğunu anımsatan Bayazıt, açıklamasını şöyle sürdürdü 
     ''Biz şeffaf ve hesap verebilir bir şekilde mali tablolarımızı, aksiyonlarımızı piyasa ile paylaşıyoruz. Size açıkladıklarım dışında açıklamam gereken piyasa bilgisi açısından o fiyatlar içerisine girmemiş olan bir bilgi yok. Bizim özkaynaklarımızın defter değeri 531 milyon dolardır. Defter değerimizin yarısından az bir boyutta bir piyasa değerimiz var. Bizim piyasa değerimiz geçmişte daha düşüktü. Şimdi hala olması gereken orta boy bankalar kategorisindeki piyasa defteri. Bu bir bakış açısıdır. Bir başka bakış açısı karlılığın fiyata oranıdır. Bu açılardan baktığımızda olması gereken yerde midir, değil midir çeşitli teoriler üretebilirsiniz ama son artışla belki bunun bir ayarlama olduğunu düşünebilirsiniz.'' Dışbank hisselerini kimlerin aldığını bilmediğini ifade eden Tayfun Bayazıt, ''Patlayan hisse senedinin 1 milyar dolar bir piyasa değerine işaret etmesi gerekir. Bankanın piyasa değeri de şu anda artmış, katlamış haliyle 257 milyon dolardır. Kusura bakmayın ben bir patlama göremiyorum'' şeklinde konuştu. 
     Tayfun Bayazıt, Dışbank'ın kredi açtığı aracı kurumlar bulunup bulunmadığı yönündeki bir soru üzerine de, ''Kredi açtığımız aracı kurum yok. Aslında bu soruya müşteri sırrı açısından cevap vermemem gerekir. Ama bilgi için söyleyeyim, yok. Aracı kurumlara herhangi bir kredimiz yok'' diye konuştu. 
     Dışbank'ın ortaklarına ilişkin bir soruyu yanıtlarken en büyük sermayedarlarının Doğan Grubu olduğunu belirten Bayazıt, Türk Dış Ticaret Bankası Mensupları Emekli Sandığı Vakfı'nın yüzde 16 payı bulunduğunu, kalan bölümün halka açık olduğunu bildirdi. 
     
     ''DOĞAN GRUBU'NUN BANKADA RİSKİ YOK'' 

     Bankanın en büyük sermayedarı gruba kullandırdığı krediler bulunduğuna işaret eden Bayazıt, devamla şöyle dedi 
     ''Gruba kullandırmış olduğu krediler, yasanın, BDDK'nın tanımış olduğu limitlerin çok altındadır. Kaldı ki ortalamanın altında olan rakamın ötesinde de grubun ve grubun sahibi olan şahısların mevduatları vardır. Grubun bankada riski yoktur.'' Bir basın mensubunun ''rakam verebilecek misiniz '' sorusuna Bayazıt, ''Eksi'' yanıtını verdi. 
     Tayfun Bayazıt, bir soru üzerine, bir bankayla evliliğin şu an için söz konusu olmadığını, öyle bir düşünceleri bulunmadığını ifade etti. 
     Bayazıt, bir başka soru üzerine de, şu anda dalgalı kur sistemi dışında bir tercihleri olduğunu düşünmediklerini ifade ederek ''Dalgalı kur ekonomide stres noktalarını, o politikalardan sapmaları yansıtacak biçimde bir sübap sistemi de görüyor. Dolayısıyla dalgalı kur sistemi dışında seçeneklerin çok fazla olmadığını düşünüyoruz'' diye konuştu. 
     Bayazıt, son birkaç hafta içerisinde kurda ciddi bir şekilde volatilite gördüklerini ve bunu bilimsel metodlar ile ölçtüklerini belirterek, şunları kaydetti. 
     ''Dalgalanma boyutunun arttığı ortamlarda bizim hesaplamamız riske maruz değerleri hesaplayarak oluyor. Biz ekonomik sermayemizi dalga boyutlarına göre pozisyonlarımızı ayarlıyoruz. Dalgalı kur dışında bir seçeneğimiz şu an için yok.'' 
     
</TEXT>
</DOC>
