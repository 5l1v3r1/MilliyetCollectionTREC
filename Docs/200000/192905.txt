<DOC>
<DOCNO> 192905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/ekonomi/eko02.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta Cumhuriyet rekoru 
</HEADLINE>
<TEXT>

   Ekimde 4 milyar 955 milyon dolara ulaşan aylık ihracat, Cumhuriyet tarihinin en yüksek düzeyine çıkarken, 12 aylık ihracat 46 milyar dolar olarak açıklandı 
   EKONOMİ SERVİSİ 
      İhracat rekor kırmaya devam ediyor. Ekimde, ihracat 5 milyar dolara yaklaşarak aylık bazda 80 yılda yakalanan en yüksek düzey olurken yıllık ihracat da 46 milyar dolara ulaştı. 
   Türkiye İhracatçılar Meclisi TİM ekim ayı ihracat verilerini açıkladı. 2002 yılının ekim ayında 3 milyar 641 milyon dolar olan ihracat, bu yılın aynı döneminde yüzde 36.1 artarak 4 milyar 955 milyon dolara ulaştı ve Cumhuriyet tarihinin en yüksek düzeyi yakaladı. Böylece eylül ayında 4 milyar 261 milyon dolarla rekor kıran ihracat rakamı 694 milyon dolar daha yukarı çekilmiş oldu. 
   5 milyar dolara yaklaşan ihracatın 794 milyon doları tarım ürünlerinde, 168 milyon doları madencilikte gerçekleşirken sanayi ürünleri ihracatı 3 milyar 993 milyon dolar oldu. 
   2002 yılı ocak ekim arasında 29.2 milyor dolar olan ihracat ise 2003 yılının aynı döneminde 39 milyar dolara yükseldi. İhracatın 32.9 milyar doları sanayi ürünlerinde gerçekleşirken tarım 4.8 milyar dolar, madencilik ihracatı ise 1.3 milyar dolar olarak açıklandı. 
   1 Kasım 2002 - 31 Ekim 2003 tarihleri arasındaki 12 aylık ihracat rakamı ise 45 milyar 942 milyon dolara ulaştı. Aynı dönemde sanayi ürünleri ihracatı 38 milyar 648 milyon dolar olurken, tarım ihracatı 5 milyar 728 milyon dolar, madencilik sektörü ihracatı 1 milyar 567 milyon dolar gerçekleşti. 
   
   Otomotiv tekstile yaklaştı 
   İhracatta otomotiv ihracatı tekstile yaklaştı. Özellikle Avrupa'ya ihraç edilen otomotiv ve yan sanayii ihracatı ekim ayında 702 milyon dolarla ilk kez 700 milyon dolar sınırını aşarken tekstil ve konfeksiyon ürünleri ihracatı 1 milyar 80 milyon dolara ulaştı. 
   Ancak tekstil ve konfeksiyon ihracatı Temmuz ayındaki 1.1 milyar dolarlık düzeyini yakalayamadı. İhracatın yüksek olduğu diğer sektörler ise 536 milyon dolarla metal ve metal dışı ürünler, 514.6 milyon dolarla elektrik - elektronik sektörü oldu. 
   
   Kayalar Artış sürecek    Dış Ticaret Müsteşarı Tuncer Kayalar, döviz kurlarındaki artışın ihracattaki artış eğiliminin önümüzdeki aylarda da sürmesini sağlayacağını söyledi. Kayalar, konuyla ilgili yaptığı açıklamada, ihracatta artışın devam ettiğini ve ekim ayı itibariyle Cumhuriyet tarihinin en yüksek seviyesine ulaştığını söyledi. 
   Kayalar, son dönemde döviz kurlarında yaşanan gelişmelerin bu artış trendinin sürmesi için uygun koşullar oluşturmaya başladığını kaydetti. Kayalar açıklamasına şöyle devam etti "İhracatımız 2003 Eylül ayında 4 milyar 243 milyon dolar ile Cumhuriyet tarihimizin en üst düzeyine ulaşmıştı. Ekimde ise bu rekor bir kez daha kırılmış ve bir önceki yılın aynı ayına göre ihracatımız yüzde 35.7 oranında artarak 4 milyar 955 milyon dolar olmuştur." 
   
   İhracat hamlesi 
   TİM Başkanı Oğuz Satıcı ise dış ticaretin 1991'de 34.5 milyar dolardan 72.3 milyar dolara yükseldiğini ihracatın ithalatı karşılama oranının ise yüzde 64'ten yüzde 75'e çıktığını hatırlatarak "Bu rakamlara göre Türkiye'nin hala bir ihracat hamlesine ihtiyacı var" diye konuştu. 
   
      
   
</TEXT>
</DOC>
