<DOC>
<DOCNO> 156586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun31.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Toplu mezarlar Irak savaşını haklı çıkardı" 
</HEADLINE>
<TEXT>

     İngiltere Başbakanı Tony Blair, Irak'ta bulunan toplu mezarların, bu ülkeye yönelik savaşı haklı çıkardığını söyledi. 
     Blair, Avam Kamarası'nda yaptığı konuşmada, toplu mezarların, Saddam Hüseyin'in devrilmesiyle ilgili şüpheleri bulunan kişilere, bu rejimin ne kadar ''korkunç, zorba ve acımasız'' olduğunu gösterdiğini kaydetti. 
     Mezarların, Saddam'ın devrilmesinin, Irak halkı ve insanlık için bir lütuf olduğunu ortaya koyduğunu belirten Blair, koalisyon güçlerinin, mezarların korunması için çabalarını iki katına çıkaracağını ve buralardan elde edilen kanıtları Saddam yönetiminde suç işleyenlerin aleyhine kullanacağını kaydetti. 
     Bu arada, Irak'ın Hilla kentine bağlı Mahaveel köyünde bir toplu mezardan çıkarılan cesetlerin sayısının 3 bini aştığı bildirildi. 
     Yetkililer, 1991 yılında Şiilerin devrik lider Saddam Hüseyin'e karşı ayaklanması sırasında öldürüldüğü sanılan kişilerin gömülü olduğu mezarın, Saddam yönetiminin devrilmesinden sonra ortaya çıkarılan en büyük toplu mezar olduğunu kaydettiler. 
     
</TEXT>
</DOC>
