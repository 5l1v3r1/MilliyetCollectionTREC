<DOC>
<DOCNO> 170850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM DERT YANDI 
</HEADLINE>
<TEXT>

   Alman hoca, kadrolarında bulunan yabancı oyuncuları gönderemedikleri için yeni transfer yapamadıklarını söyledi, "Rüştü'nün gidişi de hesapta yoktu. Şimdi Türk pasaportlu oyunculara bakıyoruz" dedi 
      YUSUF KOBAL 

   
   'Kanatlarımız sorun' 
   FENERBAHÇE Teknik Direktörü Daum dün yaptığı basın toplantısında takımın son durumu hakkında bilgi verdi. Alman hoca, "İki hazırlık maçında da oyuncuların performansından memnun kaldım. Genç oyuncular çabuk uyum sağladı. Aachen maçında ufak tefek sorunlar yaşadık. Kanatları iyi kullanamadık. Çünkü kanat oyuncusuyum diyen bir oyuncum yok. Bu yüzden o bölgede görev alanları eğitiyoruz, alışmalarını sağlıyoruz. Genel anlamda iyi yoldayız" dedi. 
   
   'Yusuf sabırlı olmalı' 
   LUCİANO'NUN iyi bir transfer olduğunu kaydeden tecrübeli teknik adam, "Selçuk da çabuk uyum sağladı. Serhat hızla iyileşti. İsmail'in ise biraz zamana ihtiyacı var. Yusuf'tan da çok şey bekliyorum. Kendisine performansını yükselttiği için teşekkür ettim. Biraz sabırlı olmasını istedim. Benim için ilk onbirde forma giyen oyuncu değil, bütün takım önemli. Yeni transferler de en kısa zamanda aramıza katılmalı. Sezona bir arada girmeliyiz" diye konuştu. 
   
   'Sorumluluk benim' 
   TRANSFERDE bütün sorumluluğu üzerine aldığına da dikkat çeken Christoph Daum, "Şu an tek sorunumuz kontenjan meselesi. Sekiz futbolcunun dışında sözleşme yapamıyoruz. Kullanmayı düşünmediğimiz Ortega, Washington, Rebrov ve Vladimir var. Ortega şu anda sekizinci yabancımız olacak. Çünkü durumu FIFA'lık olduğu için nasıl yollarımızı ayıracağımız netleşmedi. Diğerlerine çözüm bulmak üzereyiz. Yani zor olan transfer değil, eldeki oyuncuları göndermek" ifadesini kullandı. 
   
   Taraftara mesaj 
   ALMANYA kampının ikinci bölümünde Türk pasaportu taşıyan bazı oyuncuları denemeye alacaklarını da sözlerine ekleyen Alman hoca, Recep ve Volkan'ın performanslarının da sevindirici olduğunu belirtti. Daum, takımın eksiklerini çok iyi bildiğini ve bunları gidermek için çalıştığına dikkat çekti ve "Taraftarlarımız için hem savaşan, hem de iyi futbol oynayan bir takım yaratacağız. Yeterki onlar sürekli bizi desteklemeye gelsinler" mesajını yolladı. 
   
   Kariyer için geldim    İlk maçında tam not alan Fabio Luciano, "Yeni bir heyecan için buradayım. Kariyerimin Fenerbahçe'de en üst noktaya çıkacağına inanıyorum" dedi 
   
   Övgüler yağdırdı 
   AYAĞININ tozuyla Aachen ile oynanan hazırlık maçında görev yapan ve ortaya koyduğu futbolla gözdolduran Fabio Luciano, Fenerbahçe ve A Milli Takımımız'a övgüler yağdırdı. Çok kaliteli oyuncularla bir arada olduğunu söyleyen Brezilyalı stoper, "Burada başarılı olacağımı düşünüyorum. Fenerbahçe'ye kariyerimi yükseltmek için geldim. Burası benim için yeni bir heyecan. Sahada golümü atarım, sambayı ise Marco yapsın" dedi. 
   
   'Daha iyi olacağım' 
   ALMANYA kampında çok iyi karşılandığını ve herkesin kendisine çok sıcak davrandığını söyleyen Luciano, "İlerleyen maçlarda performansımı daha iyi göreceksiniz" dedi. Brezilya Futbolu ile Türk Futbolu arasında benzerliklerin bulunduğuna dikkat çeken tecrübeli oyuncu, "Sadece burada çok sert futbol oynanıyor. Türk Milli Takımı son yıllarda çok iyi bir çıkış yakaladı. Herkesi kendine hayran bıraktı" diye konuştu. 
   
   Mahmut tamam    SARI - Lacivertli yönetim uzun süredir peşinden koştuğu Sakaryasporlu Mahmut Hanefi'nin transferine noktayı koydu. Yönetici İlhan Ekşioğlu ile alt yapı koordinatörü Cemil Turan dün Yeşil - Siyahlı yöneticilerle masaya oturdu ve anlaşmaya vardı. Fenerbahçe, genç golcü ile daha önce el sıkışmıştı. Mahmut'un bugün veya yarın kampa katılacağı belirtildi. 
   
   Yönetim iptal oldu    FENERBAHÇE yönetiminin dün akşam yapması gereken haftalık olağan toplantısı son anda iptal edildi. Sarı - Lacivertli yöneticilerin Serhat'ın durumunu karara bağlaması ve bu konuya nokta koyması bekleniyordu. Birçok yöneticinin İstanbul dışında olması nedeniyle iptal edildiği açıklanan yönetimin, hafta sonu yapılacak Divan Kurulu toplantısı öncesi toplanabileceği kaybedildi. 
   
   Fenerium rekor kırdı    19 Temmuz'da Dünya Fenerbahçeliler Günü'nü kutlayan milyonlarca Sarı - Lacivertli taraftarlar Fenerium mağazalarına müthiş bir ciro sağladı. Fenerbahçe ürünlerine büyük ilgi gösteren ve özellikle Tuncay ve Hooijdonk formalarını satın almak için adeta birbirleriyle yarışan taraftarlar yaptıkları alış verişlerle kulübe 230 milyar lira kazandırdılar. 
   
   Taşpınar'a ziyaret    BAŞKAN Aziz Yıldırım, yönetici Murat Özaydınlı ve Genel Sekreter Vedat Olcay dün İstanbul Gençlik ve Spor İl Müdürü Tamer Taşpınar'ı makamında ziyaret etti. Taşpınar'ın, Sarı - Lacivertli renklerden oluşan pastayı Aziz Yıldırım ile birlikte keserken, "Başkan şampiyon olacak mısınız" şeklindeki sorusu karşısında Yıldırım sadece gülümsedi. 
   
   Açılışa engel    YENİ sezon öncesi Fenerbahçe Şükrü Saracoğlu Stadı'nda sezon açılışı düzenlemek isteyen yönetimin planı tutmadı. Stadın çimlerini yenileyen uzmanlar, lig başlamadan Saracoğlu'nda maç yapılmasına izin vermediler. Feyenoord veya Kocaelispor ile oynanması düşünülen hazırlık maçı da böylece askıya alındı. 
   
   
</TEXT>
</DOC>
