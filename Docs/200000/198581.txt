<DOC>
<DOCNO> 198581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yasam/yas04.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mao'ya 'hip hop'la hayat verecekler 
</HEADLINE>
<TEXT>

   Yeni nesle Çin Halk Cumhuriyeti'nin kurucusu Mao'nun hayatını sevdirmek isteyen hükümet, liderin sevdiği devrim şarkılarından modern bir CD hazırladı 
      DIŞ HABERLER SERVİSİ 
   
   Cin hükümeti, yeni kuşağa Çin Halk Cumhuriyeti'nin kurucusu Mao Zedong'u sevdirmek ve komünist liderin öğretisini aşılamak için, eski liderlerinin sevdiği devrim şarkılarından oluşan bir CD'yi piyasaya sürmeye hazırlanıyor. Tüm şarkıları 20'li yaşlardaki gençlerin söylediği CD'de, bir parçanın da hip hop versiyonu bulunuyor. 'Mao Zedong ve Biz' adlı CD'de, bir zamanlar devrimcilerin en popüler şarkılarından biri olan 'Doğu Kızıldır' da var. 
   
   Filmler, kitaplar 
   Mao'nun 110. doğum gününde komünist lideri hatırlatmak ve genç kuşağa sevdirmek isteyen Çin yönetimi, efsanevi liderin hayatı ile devrimlerini anlatan iki filmin çekilmesine de önayak oldu. 
   Yeni pullar bastıran hükümet, Mao'yu anlatan çok sayıda kitabın hazırlanması için de ödenek ayırdı. Eserler arasında Mao'nun torunu Mao Xinyu'nun 'Büyükbaba Mao Zedong' adlı kitabı da var. 
   Komünist Çin Halk Cumhuriyeti'ni kuran Mao, 1949 yılından, yaşamını yitirdiği 1976 yılına kadar yönetimde kalmıştı. 
   
   
</TEXT>
</DOC>
