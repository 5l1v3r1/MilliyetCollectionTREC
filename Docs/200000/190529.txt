<DOC>
<DOCNO> 190529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur16.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de ''Kemal Derviş'' tartışmaları gölgesinde kurultay 
</HEADLINE>
<TEXT>

     CHP, yarın Atatürk Kapalı Spor Salonu'nda başlayacak ve iki gün sürecek 30'uncu Olağan Kurultayı'na, blok liste, Kemal Derviş tartışmaları ve Baykal ekibi arasında iyice su yüzüne çıkan gerginliğin gölgesinde gidiyor. 
     CHP'nin 30'uncu Olağan Kurultayı'na sayılı saatler kala dikkatler tüzük değişiklikleri ve Parti Meclisi listesine odaklandı. Genel Başkanlık seçimi öncesi Genel Başkan Baykal'ın isteği doğrultusunda blok liste uygulaması, PM üye sayısının 80'e çıkarılması ve Genel Başkan adaylığının zorlaştırılması gibi konuları içeren tüzük değişikliklerinin kurultaydaki ilk tartışmayı başlatması beklenirken, ikinci tartışma ise PM listesinde yaşanacak. 
     
     DERVİŞ GERGİNLİĞİ 

     İki gün sürecek kurultayda gözler bir süredir açıklamaları ile özellikle Baykalcıların tepkisini çeken İstanbul Milletvekili Kemal Derviş'in üzerinde olacak. 
     Baykal, kurultaya iki gün kala milletvekillerine gönderdiği mektup ile yine gündeme oturan Derviş'i listesine alacağının sinyalini verirken, Baykalcıların Derviş'e karşı tavrı ise merakla bekleniyor. 
     
     DERVİŞ'İN MEKTUBUNA TEPKİLER 

     Bir süredir Derviş'e büyük tepki duyan Baykalcıların önemli isimlerinden Cevdet Selvi, Derviş'in mektubunun "maksatlı" olduğunu ima ederken, "parti programını ve ilkelerini bilmeyenlerin yeni bir şey söylüyormuş gibi ortaya çıktığını", bunu yanlış bulduğunu söyledi. 
     Derviş'in mektubuna daha temkinli yaklaşan Grup Başkanvekili Haluk Koç ise CHP'nin kendi içinde tartışan, kendisini tartıştırabilen bir parti olduğuna işaret ederken, "Herkes kendi görüşünü açıklayacaktır, bu çok doğaldır. 
     CHP'nin temel değerlerinde buluşan herkesin CHP'de politika yapmasına ihtiyaç vardır" diye konuştu. 
     
     BAYKALCILAR GERGİN 

     Genel Başkanlık yarışının yaşanmayacağı kurultaya Baykalcılar arasında son günlerde iyice su yüzüne çıkan gerginliğin ise kurultaya damgasını vurması bekleniyor. 
     Özellikle Genel Sekreter Önder Sav ile Genel Başkan Yardımcısı Eşref Erdem arasındaki çekişmenin PM listesine yansıması bekleniyor. 
     
     BAYKAL RAHAT 

     Kurultayda ilk gün yapılacak genel başkanlık seçimine Baykal rahat girerken, Baykal'a karşı henüz uzlaşamayan muhalefetin tek aday üzerinde uzlaşabileceği belirtiliyor. 
     Eski Genel Başkan Altan Öymen ile eski Genel Sekreterler Ertuğrul Günay ve Adnan Keskin'in destekleği Erol Tuncer, bazı eski il başkanlarının oluşturduğu Anadolu Hareketi'nin desteklediği Cemal Özdemir ve Bedri Baykam yarın Baykal'a rakip olacaklar. 
     
     TÜZÜK TARTIŞMASI 

     CHP'de genel başkanlık seçiminden önce kurultayın Baykal'ın istediği tüzük değişiklikleri ile gerginleşmesi bekleniyor. Çarşaf liste yerine blok liste uygulaması, PM üye sayısının 80'e çıkarılması ve Genel Başkan adaylığının zorlaştırılması gibi konuları içeren 9 maddelik tüzük değişikliklerine, muhalefetin yanısıra bazı milletvekili ve delegelerin yanısıra Grup başkanvekili Ali Topuz gibi önemli mevkilerde bulunan yöneticiler de karşı çıkıyor. Baykal'ın istediği tüzük değişikliklerinin gerçekleşmemesi için delegelerle yakın temasa geçen parti içi muhalefet, yedi maddelik kendi tekliflerini de kurultayın onayına sunacak. 
     
     LiSTE GERGİNLİĞİ 

     Bu arada Baykal'ın istediği tüzük değişiklikleri kabul edilirse 72 olan PM üye sayısı da 80'e yükseltilecek. 12 ismin Baykal'ın Bilim, Yönetim, Kültür Platformu'ndan önereceği 18 isim arasından belirleneceği PM'de, asıl çekişme 72 kişilik "blok liste" konusunda yaşanacak. İki gündür evine kapanarak liste üzerinde çalışan Baykal'ın PM'yi milletvekillerinden oluşturması bekleniyor. 
     Baykal'ın blok liste uygulamasının kabulü halinde henüz genel başkan adayı konusunda uzlaşamayan muhalefet iyi organize olamaması durumunda PM'den de tasfiye edilmiş olacak. Blok liste ile PM seçimine gidilmesi ise örgütün tepki gösterdiği Bülent Tanla, Mehmet Sevigen, Eşref Erdem gibi isimlerin ise PM'ye girmelerini sağlayacak. 
     
     KURULTAY GÜNDEMİ 

     CHP'nin 100 milyar lira harcayarak gerçekleştireceği kurultayın ilk günü Başkanlık Divanı'nın oluşmasının ardından Baykal bir açış konuşması yapacak. Daha sonra oluşturulacak Tüzük Komisyonu ve Temel Sorunlar, Temel Çözümler Komisyonu çalışmalarına başlayacak. MYK'nın hazırladığı Çalışma ve Hesap Raporlarının okunması, görüşülmesi ve aklanmasının ardından ise Tüzük Komisyonu ve Temel Sorunlar, Temel Çözümler Komisyonlarının raporları ele alınacak. Genel Başkan seçimi ile ilk günü sona erecek kurultayın ikinci günü ise PM ve Yüksek Disiplin Kurulu üyeliklerinin seçimi gerçekleştirilecek. 
     
     İŞTE MEKTUP 

     "1970'lerde 25 yaşındayken 'Özgür İnsan' dergisinde CHP'nin ideolojisini tanımlama ve ülke sorunlarına çözüm üretme çalışmalarına katıldım. Uzun bir dönemden sonra, saygı duyduğum Bülent Ecevit'in, sola önemli katkıları olan İsmail Cem'in ve beraber çalıştığım, ekonomik programın uygulanmasında önemli katkıları olan Hüsamettin Özkan'ın önerilerine rağmen Ağustos 2002 tarihinde CHP'ye katıldım. Bunu CHP'yi dışlayan sol ittifakı düşünemediğim için yaptım. Siyasal istikrar ve yapısal değişimin de geniş tabanlı siyasal ittifakla elde edileceğini umut ediyordum. 
     
     KİN ÜRETMEYELİM 

     CHP'nin yüzde 40 oy almaması için neden yok. Bunun gerçekleşmesi için Atatürkçü sosyal demokrat temelimizi belirginleştirip güçlendirmemiz gerek. 
     CHP gücünü ikiye katlayabilir. Bunu dar kadroculukla değil, sivil toplumla bütünleşerek başarabiliriz. Bunu, Türkiye'yi batıran ucuz popülizme dayanan siyasal üslup yerine yapıcı üslupla başarabiliriz. Başarıyı, kin üretmeden, parti veya kişileri kötülemeden elde edebiliriz. 
     Örgüt düzeyindeki tartışmalarda, bilime önem vermeyen, eskimiş ve popülizmi solculuk sanan bir söylemin gelişmemize engel teşkil ettiğini gördüm. Türk siyasetini tahrip eden 'küçük olsun ama benim olsun' anlayışını terk etmeliyiz. 
     
     AKADEMİYİ TERCİH EDERDİM 

     Seçimlere girerken kişisel beklentim yoktu. Bundan sonraki hayatımı araştırma ve akademik çalışma ortamında geçirmek isterdim. Takım çalışması olmadan kimsenin başarılı olma şansı yok. Bunun bilincindeyim ve kararlarımı bu bilinçle vereceğim." 

     
</TEXT>
</DOC>
