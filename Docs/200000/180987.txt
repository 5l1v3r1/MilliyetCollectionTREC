<DOC>
<DOCNO> 180987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yazar/congar.html </URL>
<DATE> 2003/09/08/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Seyirci kalamayız 
</HEADLINE>
<TEXT>

   
   Türkiye'deki bazı kafalarda, Irak Kürtleri'ni "ABD'nin kuklası" gibi görme eğilimi var. Irak Dışişleri Bakanı Hoşyar Zebari'nin açıklamalarıyla ilgili yorumların önemli bir bölümüne de bu eğilim egemen "Washington, Türkiye'den Irak'a asker göndermesini beklerken, ABD eliyle işbaşına getirilmiş bir Iraklı Kürt'ün Türk askeri istemediklerini söylemesi, olsa olsa danışıklı dövüştür. Kürt kartının oynanmasıdır" deniliyor. 
   Oysa bu ilişkinin geçmişini ve bugününü yakından izleyen herkesin tanıklık edebileceği gibi, Iraklı Kürtler ile ABD'nin ilişkisi pek de öyle "emir - komuta" zincirinde yürümüyor. 
   Bir yandan, Kürt partilerinin Washington'ın Irak'taki en yakın müttefiklerinden olduğu, Irak'taki Kürt halkının da, ABD'nin Saddam Hüseyin'i deviren müdahalesine samimi bir destek verdiği kesin. Ancak Irak Kürt partileri ile özellikle de Zebari'nin mensup olduğu Kürdistan Demokratik Partisi ile Washington'ın ilişkilerinin öteden beri her zaman netameli geliştiği, tam bir görüş ve ağız birliğinin bugün hala sağlanamadığı ve Kürt liderlerin hemen hiçbir zaman ABD'nin suflörlüğünde konuşmadıkları da kesin. 
   Zebari, CNN Türk'e "Irak'ta Türk askeri istemiyoruz" dediği gün ABD'li bir yetkili telefon etti. Zebari'nin açıklamasından çok rahatsız olduklarını belli ederek "Biz, Türk askerinin, Irak'ın istikrarına katkıda bulunacağına ve Irak halkıyla uyumlu biçimde çalışacağına inanıyoruz" dedi. Belli ki yetkili, Irak Dışişleri Bakanı'nın sözlerinin Türkiye'de yol açağı soru işaretlerini sezmiş, ben aramadan kendisi telefona sarılmıştı. 
   Ardından, Amerikalı ve Türk diplomatlar arasındaki temaslarda konu gündeme geldi ve Washington hem Zebari'nin sözlerine tepkisini, hem de bu tepkiyi asıl adresine ileteceğini aktardı. 
   
   Geleceğimiz sözkonusu...    ABD Dışişleri Sözcüsü Richard Boucher'ın Zebari'nin sözleri konusunda, "Türkiye asker gönderme kararı alırsa, bu mesele uygun şekilde çözülebilir" demesinin anlamı açık. Washington bir yandan bazı Iraklılar'ın "Türk askeri" fikrine hiç sıcak bakmadıklarının farkında, ama bir yandan da Türk askerinin bölgeye gitmesine yönelik itirazların dindirilebileceğinden emin. Dahası, Türk askerinin Irak'ta, "Uluslararası İstikrar Gücü disiplini altında" görev yapmasının, Irak - Türkiye ilişkilerinin geleceğini, bugünkü güvensizliklerin ipoteğinden kurtarmaya yardımcı olacağı da ABD'nin umudu. 
   Bir ABD'li diplomat tabloyu şöyle çizdi 
   "Kürtler, Türk askerinin, güvenliğe katkı yerine, siyasi ortama müdahale amacıyla bölgeye geleceğinden kaygılı. Kürtler'in yanısıra, Sünni ve Şii Araplar arasında da Türk askerini istemeyenler var. Oysa biz, Türk askerinin tıpkı Balkanlar'da olduğu gibi Irak'ta da, salt istikrar ve güvenlik amacıyla ve uluslararası bir gücün parçası olarak görev üstlenmesinin, geçmişten kaynaklı önyargıların silinmesine katkıda bulunacağına inanıyoruz. Türkiye'nin Irak'a asker göndermesi, gelecekte Bağdat ile Ankara arasında daha iyi ilişkiler kurulmasının adımı olabilir." 
   Aslında Ankara'nın Irak'a asker gönderme konusunda karar alırken, işte tam da bu perspektifle, geleceği düşünerek hareket etmesi gerek. 
   AKP'nin TBMM grubu ve alt kadroları içlerine ne kadar sindirdiler bilemem ama, hükümetin liderleri doğru bir analizle "ABD'nin Irak'ta başarılı olması, Türkiye'nin yararınadır" sonucuna ulaştılar. Gerçekten de, Irak'ta güvenlik ve istikrarın sağlanabilmesinde Türkiye'nin birinci derecede ulusal çıkarı var. Gelecekte nasıl bir güney komşumuz olacağını bugünler belirleyecek. ABD, "demokrasi yolunda, birliğini koruyan, teröre yuva oluşturmayan ve bölgesinde istikrar üreten" bir Irak istiyor. Irak halkının büyük çoğunluğu da, kuşkusuz, böyle bir Irak'ta yaşamak istiyor. Türkiye'nin çıkarı da böyle bir Irak'tan yana. O zaman, böylesi bir Irak'ın kurulmasını istemeyen güçlerin başarısını engellemeye çalışmamız gerekmez mi 
   
   BM'yi izleyelim ama...    Bush yönetimi, geçen hafta nihayet bir "U" dönüşü yaptı ve Birleşmiş Milletler'i Irak'taki güvenlik ve yeniden yapılanma çalışmalarında daha fazla devreye sokabilecek bir karar taslağı ile Güvenlik Konseyi'ne gitti. 
   Washington kulislerine göre, bu karar esasen, Irak'ta güvenliğin sağlanabilmesi görevini, ABD'nin mevcut asker sayısı ile başaramayacağının anlaşılmasının bir sonucu. ABD Dışişleri Bakanı Colin Powell ve dışişleri kadroları, uzunca bir süredir BM'ye yeniden gidilmesinden yanaydılar, ancak Bush yönetiminin politikasını bu yönde değiştirmesi Pentagon'un asker kanadının bastırması sayesinde oldu. 
   Geçen hafta ABD'li bir askeri kaynağa, "Neden Irak'a daha fazla ABD askeri gitmiyor" diye sorduğumda, "Bu, hemen hemen imkansız" yanıtını aldım. Aynı kaynak, "ABD ordusu, herhangi bir zamanda, mensuplarının üçte birinin Amerika dışında konuşlanmasına göre yapılanmış bir ordu. Oysa bu oran, şu anda yarıya ulaştı. Askerlerimizin yarısı yurtdışında görevli" diye anlattı. 
   ABD'nin Körfez bölgesinde 180 bin, Irak'ın içinde 150 bine yakın askeri var. Ayrıca Güney Kore'den Afganistan'a, Sina'dan Kolombiya'ya, Okinawa'dan Almanya'ya, Sudan'dan Filipinler'e kadar birçok yerde ABD birlikleri görevli. Pentagon'un asker kanadının "Artık Irak'taki sorumluluğu başka ülkelerle paylaşmamız şart" demesi, Yedekler'i ve Ulusal Muhafızlar'ı da aktive etmiş olan ABD ordusunun, insan kaynağı kullanım potansiyelinin sınırlarına dayanmasının bir sonucu. 
   Başkan Bush, bugün Türkiye saatiyle sabaha karşı yapacağı bir televizyon konuşmasıyla, uluslararası topluluğu Irak'ta işbirliğine çağırarak, "U" dönüşünü resmen teyid edecek. 
   Ankara, bu "U" dönüşünden memnun. Washington Büyükelçisi Faruk Loğoğlu, geçen hafta ABD Dışişleri Bakan Yardımcısı Elizabeth Jones ile görüşmesinde hem Güvenlik Konseyi'ne giden karar taslağının ayrıntılarını öğrendi hem de Ankara'nın memnuniyetini aktardı. Irak'a asker gönderilmesinin ulusal çıkarlarımıza uygun olduğuna inanan Türk diplomatlarına göre, ABD'nin BM'ye başvurması, TBMM'nin bu yönde bir karar almasını kolaylaştırabilir. 
   Ancak Türkiye'nin Irak'a asker gönderip göndermeyeceği, özünde kendi çıkarlarını ve geleceğini ilgilendiren bir karar. Türk siyasetçisi, alacağı kararla tarihi bir sorumluluk üstlenecek. BM'nin Irak'ta ne zaman ve ne kadar devreye gireceği bu sorumluluğun özünü değiştirmeyecek. 
   
      
   
</TEXT>
</DOC>
