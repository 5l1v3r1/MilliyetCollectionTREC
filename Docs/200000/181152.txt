<DOC>
<DOCNO> 181152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu genelgesi çabuk delindi... 
</HEADLINE>
<TEXT>

   İçişleri Bakanı'nın 'Protokolde vekiller askerden önce gelir' genelgesine rağmen Manisa'nın kurtuluş töreninde tugay komutanı ilk, vekiller ikinci sırada yer aldı 
      Mehmed Hakkı ÖZBAYIR Manisa DHA 

   
   İçişleri Bakanı Abdülkadir Aksu'nun tüm valilikleri uyulması konusunda uyardığı "Protokolde milletvekilleri askerden önce gelir" yönündeki genelgesi, Manisa'nın düşman işgalinden kurtuluşunun 81. yıldönümü nedeniyle düzenlenen iki törende de dikkate alınmadı tugay komutanı ilk sırada yer aldı. 
   
   GENELGEYE UYULMADI 
   Cumhuriyet Meydanı'ndaki törende, protokolün ilk sırasında TBMM Başkanı Bülent Arınç, Vali Orhan Işın, Tugay Komutanı Tuğgeneral Sami Demirel ve Belediye Başkanı Adil Aygül yer aldı. AKP Manisa milletvekilleri Hüseyin Tanrıverdi, Süleyman Turgut ve İsmail Bilen ile CHP Milletvekili Ufuk Özkan ise ikinci sırada durdu. Tugay Komutanı Tuğgeneral Demirel'in ilk sırada, milletvekillerinin ikinci sırada yer aldığı bu protokol şekliyle, Aksu'nun bir süre önce valiliklere hatırlattığı "Protokolde milletvekilleri askerden önce gelir" yönündeki genelgeye uyulamadı. 
   
   VALİDEN KOMUTANA UYARI 
   Valilik önündeki törende ise Işın, Demirel ve Aygül öne çıkıp halkı selamlarken, Arınç arka sırada kaldı. Vali Işın, bu sırada yanında bulunan Demirel'e "Sayın Başkan'a ayıp olmadı değil mi " diye sordu. 
   Aygül, "Cumhuriyetimizi bize armağan eden Atatürk ve silah arkadaşlarını rahmetle anıyoruz. Yaptıklarını asla unutmayacağız" dedi. 
   
   Arınç arka sırada kaldı    Cumhuriyet Meydanı'nda düzenlenen törende TBMM Başkanı Arınç, Tugay Komutanı Tuğg. Demirel'le ilk sırada yer aldı. Valilikteki törende ise, Vali Işın, Tuğg. Demirel ve Belediye Başkanı Aygül, halkı selamlarken, Arınç, arkada kaldı... 
   
   
   
</TEXT>
</DOC>
