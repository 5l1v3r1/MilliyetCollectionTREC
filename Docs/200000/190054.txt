<DOC>
<DOCNO> 190054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/ydemirkol.html </URL>
<DATE> 2003/10/21/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Terim'in seçimi 
</HEADLINE>
<TEXT>

   
   Pozisyon bulamamak pahasına pozisyon vermemek... Galatasaray'ın Rize'de oynadığı futbol. Sezon başından bu yana yaşadığı sıkıntıların tek bir 90 dakikadaki özeti gibiydi. Orta saha organizasyonunun çift yönlü olamayışı, bu durumun temel sebebi. Savunmadayken rakibin ayağından topu kapmakta maharet gösterirken, o topla akına çıkamayış, bu organizasyonsuzluktan kaynaklanıyor. Bu Rize'deki durumdu. Bazen tam tersi de oluyor. Savunma hattı orta sahaya yaklaşıyor, orta saha hücuma yöneliyor ve kalabalık forvet ceza sahasına giriyor. Yani pozisyon peşindeki bir Galatasaray olduğunda, sonuç Akçaabat Sebatspor maçındaki gibi olabiliyor. 8 haftada 7 gol atan Sebat, bir devrede, hatta 20 dakikada üç gol buluyor. Ya da Torino'da tıpkı Rize maçındaki gibi bir savunma oyunundan Sarı - Kırmızılılar sadece bir pozisyon çıkarabiliyorlar. Ama rakip Rize olmadığı için de fazlasıyla pozisyon veriyorlar. 
   Şimdi bu akşamki maç için ne düşünmeli... Tablo bu iken, Sociedad karşısında deplasmanda çok iyi oynayıp kaybetmiş, Juventus'u ilk 30 dakikada Lippi'nin benzetmesiyle "sürklase" etmiş Olympiakos karşısında Galatasaray ne yapabilir Kuşkusuz bir büyük avantaj var. Bu iki takım için de varolma maçı... Ve Galatasaray markasının tecrübesi, kaybettikleri iki maça çok sinirlenen Yunanlılar karşısında bir artıdır. Ama rakibin de Karambeu, Geovanni, Djordjeviç gibi kişisel tecrübeleri çok yüksek futbolcuları var. Peki ya futbol... Olimpiakos, Sociedad'a benzeyen bir oyun oynuyor. Oyun sürati ve güç açısından benzeşiyorlar. Ama aslında Protasov'un oyuncularının uyguladığı Fenerbahçe'nin 4-5-1'den 4-3-3'e uzanan oyunu... Tabii onların oyun sürati Fenerbahçe'den daha yüksek ve oyunu yönlendiren futbolcularının tecrübe ve kaliteleri de... Ama savunmaları o oranda yeterli değil. Protasov'un oynadıkları iki maçta hak etmedikleri yenilgiler almaları sonucu ısrarla Galatasaraylılar'ı yeneceklerini açıklaması da, 4-3-3'e daha yakın oynayacakları izlenimini veriyor. 
   Şimdi önümüzdeki soru, Galatasaray'ın kendisinden daha çok yönlü bu rakibe karşı nasıl oynayacağı Rize ve Juventus maçlarındaki gibi mi, yoksa Akçaabat ve Sociedad karşısındaki gibi mi Çünkü Galatasaray bu ikisinin ortasını yapmayı bugüne kadar yapmayı başaramadı. Belki seyirciler çok sıkılacak ama doğrusu, Torino deplasmanındaki gibi daha savunmaya dönük bir oyun uygulamak galiba... 
   
      
   
</TEXT>
</DOC>
