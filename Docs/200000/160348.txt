<DOC>
<DOCNO> 160348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko01.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Satıcı Türkiye, kalkınmak için ihracatını arttırmalı... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'nin ekonomik kalkınmayı hızlandırmak için ihracatını arttırmasının gerekli olduğunu söyledi. 
     Satıcı, yaptığı açıklamada, Türkiye için ihracatın üretim, istihdam, yatırım ve büyüme demek olduğunu ifade etti. 
     Türkiye'nin ihracat rakamları düşünüldüğü zaman dünyada iyi bir konumda olmadığının görüldüğünü belirten Satıcı, ''Türkiye'nin 20 yıl önce yıllık ihracatı 500 milyon dolardı. Bu rakam, dünya ihracatının binde 0.5'i anlamına geliyor. Türkiye'nin, 2002 yılı ihracatı ise 36.5 milyar dolar. Bu rakam da dünya ihracatının binde 0.5 ediyor. İhracat rakamlarımızın dünya ölçeğinde düşünüldüğü zaman çok yetersiz olduğu ortaya çıkıyor'' diye konuştu. 
     Türkiye'nin iyi bir yönetimle 2 yıl içerisinde dünyanın en gelişmiş 10 ülkesi arasına girebilmesinin mümkün olduğunu dile getiren Satıcı, şöyle konuştu 
     ''Kalkınma olayı, tamamen yönetimle ilgili. İyi yönetmenin yolu da daha çok çalışıp, daha çok üretebilmenin yollarını bulabilmektir. Bu anlamda, Gaziantep, örnek bir kent. Gaziantep, kötü yönetilmiş bir ülkenin kenti olmasına karşın çok çalışarak, üreterek, kendi imkanları ile gelişmeyi başarmış. Gaziantep'teki sanayici ve işadamları, dünyayı kavramayı başararak, bir çok kentten daha ileri bir noktaya gelmeyi başarmış. 
     Ancak, Türkiye'nin diğer kentleri Gaziantep'in yaptığını yapamadılar. Ama, iyi bir yönetim ile bunu gerçekleştirmek mümkün. Türkiye iyi yönetilirse her kent Gaziantep gibi olabilir. Türkiye'nin en büyük sorunu üretimsizlik. Çok çalışıp, çok üretip, ihracata yönelerek gelişmiş ülkeler arasındaki yerimizi alabiliriz.'' 
     
     IRAK ÖNEMLİ PAZAR 
     Irak'ın Türkiye için çok önemli bir pazar olduğunu kaydeden Satıcı, sözlerini şöyle sürdürdü 
     ''Gelişmiş ülkelere baktığımız zaman ihracatlarını daha çok komşu ülkelere yaptıklarını görüyoruz. Türkiye'nin ise komşu ülkelere istenilen oranda ihracat yapması kolay değil. Komşu ülkelerin yönetim şekilleri, serbest piyasa ekonomisinin şartlarının uygulanamaması nedeniyle ihracatta büyük sıkıntılar yaşanıyor. Yani, komşu ülkelere ihracat yapmak özel beceri istiyor. 
     Ancak, Türkiye için Irak, savaş sonrasında ihracat için çok önemli bir ülke haline geldi. Türkiye, Irak'a öncelikle kendi rejimini ihraç etmeli. Irak, yakın bir gelecekte, serbest piyasa ekonomisine de geçecek. Türkiye için Irak, yılda 25 milyar dolar harcayacak olan çok önemli bir komşu ülke olacak. Bu arada, hangi ülke olursa olsun, Irak'a yatırım ve ihracat yapmak için Türkiye ile birlikte yapmak durumunda kalacak.'' Satıcı, Türkiye'de 4 bini büyük çapta olmak üzere 31 bin ihracatçı bulunduğunu da sözlerine ekledi. 
     
</TEXT>
</DOC>
