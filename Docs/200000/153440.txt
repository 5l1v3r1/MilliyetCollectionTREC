<DOC>
<DOCNO> 153440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/uras.html </URL>
<DATE> 2003/04/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
40 fabrika 1 milyar 4 AWACS 1.5 milyar 
</HEADLINE>
<TEXT>

     Mustafa Çapar'ı dinledi. Eve döndüm. Milliyet Ekonomi sayfasını açtım. Barkın Şık'ın Ankara kaynaklı bir haberi şöyle idi "Başbakan Erdoğan, AWACS'lara imza attı. Savunma Sanayii Müsteşarlığı'nın brifinginde tatmin olmadığı için 1.5 milyar dolarlık alıma onay vermeyen Başbakan Erdoğan'ı Orgeneral Asparuk ikna etti. Amerikan Boeing firmasından alınacak 4 adet AWACS havadan erken uyarı ve kontrol uçağı için şimdilik 1.5 milyar dolar ödenecek." 
     Hava Kuvvetlerimizin ihtiyacı var ki, böyle bir harcama yapılıyor... Ama sayın okuyucularım görüyorsunuz... Harp ne kadar pahalı... Harp ne kadar kaynak emiyor... 
     Uçakların yedek parça masrafını ve 24 saat havada kalmak için harcayacakları benzin parasını unutunuz, sadece alım için ödenecek 1.5 milyar dolar Kayseri'deki Birinci Organize Sitesi'ndekinin bir buçuk misli büyüklükte bir üretim, istihdam ve ihracat gücü yaratabilecek ölçüde önemli bir kaynak... 
     Türkiye gibi kaynak yetersizliği nedeniyle kıvranan bir ülkede kaynak olmadığı için yatırım yapılamayan, üretim yapılamayan, iş imkanı sağlanamayan bir ülkede 1.5 milyar dolar çok önemli para... Müteşebbis denen "iş doğuran, aş doğuran" insanlar para bulamadığı için yatırım yapamıyor. Üretimini artıramıyor. Bu nedenle istihdam imkanları gelişemiyor. 
     Sayın okuyucularım, tabii ki Silahlı Kuvvetler'in modernizasyonu çok önemli. Ama Silahlı Kuvvetler'in modernizasyonu ve gücü ekonominin güçlü olmasına bağlı. Ekonomi üretecek, kaynak yaratacak... Bu kaynak ile yeni yatırımlar yapılacak, yeni işyerleri açılacak ki... Bu işyerlerindeki üretimin sonucu ödenen vergiler Silahlı Kuvvetler'in daha güçlü olmasını sağlayacak... Kayseri örneği ortada... 1 milyar dolar kaynak ile 40 fabrika kurulduğunda devamlı olarak 30 bin işçi çalıştıran, her yıl en az 500 milyon dolar ihracat yapan, her yıl piyasaya 4 milyar dolar değerinde ürün veren, her yıl devlete 300 trilyon lira vergi üreten, dolaylı vergi yaratan bir sistem ortaya çıkıyor... 
     
     





</TEXT>
</DOC>
