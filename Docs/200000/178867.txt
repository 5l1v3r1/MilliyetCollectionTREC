<DOC>
<DOCNO> 178867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/spo02.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas sürprizi 
</HEADLINE>
<TEXT>

   Sarı-Lacivertli kulüp, yabancı transferinde atağa geçerek İtalyan Como'da forma giyen Stjepan Tomas'ı İstanbul'a çağırdı. 27 yaşındaki Hırvat defans oyuncusu ile anlaşma sağlandı 
      
   İmza atacak 
   BREZİLYA'DAKİ transfer çalışmalarından sonuç alamayan Fenerbahçe, sürpriz bir şekilde İtalya Birinci Lig takımlarından Como'da oynayan Stjepan Tomas'ı İstanbul'a davet etti. Hırvat futbolcu, menajeriyle birlikte bugün son kez yönetimle masaya oturacak. Yapılacak son bir görüşmenin ardından tarafların anlaşma sağlaması bekleniyor. 27 yaşında, 1.86 metre boyunda olan defans oyuncusunun Sarı - Lacivertli kulübün teklifine sıcak baktığı öğrenildi. 
   
   Petkov da bitti 
   İSTANBULSPORLU Petkov'un transferinde de mutlu sona ulaşıldı. Bulgar futbolcu ile kesin anlaşma sağlanırken, Petkov'un pazar günkü Çaykur Rizespor karşılaşmasında son kez Sarı - Siyahlı formayı giyeceği öğrenildi. Bu oyuncunun pazartesi Fenerbahçe ile sözleşme imzalayacağı iddia edildi. Öte yandan Fenerbahçe, Hollandalı yıldızı Overmars'ı bir yıllığına kiralamak için Barcelona'ya son bir teklif sundu. Katalan ekibi bugün öneriyi masaya yatıracak. 
   
   Yıldırım avukat    Fenerbahçe Başkanı ve yöneticiler, salı günü toplanacak olan Tahkim Kurulu'na baskın yapmaya hazırlanıyor 
   YUSUF KOBAL 

   FENERBAHÇE Başkanı Aziz Yıldırım, Trabzonspor maçından sonra PFDK'nın verdiği bir maç saha kapatma cezasını bozdurmak için kolları sıvadı. Yıldırım'ın yöneticiler ve hukuk adamlarıyla birlikte salı günü İstanbul'da toplanacak olan Tahkim Kurulu'na katılmayı planladığı öğrenildi. Fenerbahçe'nin resmi itirazın yanı sıra sözlü savunma yapacağı da açıklandı. 
   2.5 yıl önce benzer bir olayın ardından kurula katılan Yıldırım, Fenerbahçe'nin haksızlığa uğradığını ispatlamıştı. Yine aynı sistemle hareket eden Fenerbahçe Başkanı'nın, televizyon görüntülerini delil olarak topladığı öğrenildi. Bu arada Sarı - Lacivert Derneği, Cumhurbaşkanı ve Başbakana iletilmek üzere internet sitesinde protesto dilekçesi hazırladı. 
   
   
</TEXT>
</DOC>
