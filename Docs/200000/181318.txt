<DOC>
<DOCNO> 181318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo21.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Terör sürerse liglere ara veririz... 
</HEADLINE>
<TEXT>

     Kulüpler Birliği Başkanı Cemal Aydın, son zamanlarda tribünlerde meydana gelen olaylar üzerine yaptığı yazılı açıklamada, gerekirse liglere ara verilmesinin dahi düşünebileceklerini bildirdi. 
     Yasaların yetersiz kalması, güvenlik birimlerinin etkili olamaması, sporcu, idareci, taraftar ve yetkili kurumların üzerine düşen görevi yerine getirememesi sonucunda, saha olaylarının, tribün terörüne dönüştüğünü ifade eden Aydın, Kulüpler Birliği olarak bu tip olaylar üzerinde hassasiyetle durduklarını ifade etti. 
     Kulüplere verilen cezaların caydırıcı özellik taşıyabilmesi için cezayı veren kurumların toplum üzerindeki inandırıcılık vasfını yitirmemesi gerektiğini belirten Aydın, açıklamasında şu ifadelere yer verdi 
     ''Artık iş o kadar büyümüştür ki, yalnız Birinci Süper Lig'e değil ikinci ve üçüncü liglere, hatta amatör küme maçlarına bile yayılmıştır. Biz Kulüpler Birliği olarak hiç bir kulübün sahasının kapatılmasını istemediğimiz gibi, seyircisiz maç oynanmasının da yanında değiliz. Ancak bu demek değildir ki, her türlü şartlara rağmen sahalar kapatılmayacak ve seyircisiz maç oynatılmayacak. Bizim Fenerbahçe'nin ceza almasını istemediğimiz gibi, gerek Fenerbahçe Kulübü, gerekse Trabzonspor Kulübü'nün de hiç bir kulübe ceza verilmesini istemediğini bütün kalbimizle biliyoruz. Ancak, kurumların inandırıcılık hassasiyetini kaybetmeleri maalesef diğer unsurlarla birlikte olayları bugüne getirmiş ve Trabzonspor Kulüp Başkanı'nın istifasına sebep olmuştur. 
     Olay sadece Fenerbahçe ve Trabzonspor kulüplerinin değil, tüm spor camiasının meselesidir. Bu nedenle görevdeki kurumların kendilerini bir kez daha gözden geçirmeleri gerekmektedir.'' 
     
</TEXT>
</DOC>
