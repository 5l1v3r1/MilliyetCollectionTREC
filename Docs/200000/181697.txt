<DOC>
<DOCNO> 181697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko21.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni ABD doları 20 Ekim'de dolaşıma girecek... 
</HEADLINE>
<TEXT>

     Tasarımı ve rengi değişen yeni 20 dolarlık banknotlar 9 Ekim 2003'te dolaşıma girecek. 
     ABD Hazine Bakanlığı ve ABD Merkez Bankası'ndan yapılan açıklamaya göre, geçen Mayıs ayında kalpazanlığa karşı önlem almak amacıyla doların tasarımını ve rengini değiştireceğini açıklayan ABD hükümeti, yeni 20 dolarlık banknotları 9 Ekim 2003 tarihinde piyasaya sunacak. 
     Yeni teknolojilerle güvenliği artırılan, fonda farklı renkler taşıyan yeni tasarıma sahip 20 dolarlık banknotlar ABD Merkez Bankası tarafından ticari bankalar kanalıyla dolaşıma verilecek. 
     Banknotların piyasaya çıkacağını kamuoyu ile paylaştıktan sonra Mayıs ayında kapsamlı bir program başlatan ABD hükümetinin, halk nezdinde farkındalık yaratmayı, banka ve ticari kurumların yeni banknot konusundaki hazırlıklarına yardımcı olmayı amaçladığı belirtildi. 
     Açıklamada, www.moneyfactory.com newmoney adresli internet sitesini kuran ABD'nin web sitesi üzerinden yeni banknotla ilgili broşür gibi eğitim materyallerini kamuoyu ile paylaştığı, ABD Darphane Genel Müdürlüğü'nün ise geçen Mayıs ayından bu yana tüm dünyadaki 7 bin 500 ticari kurum ve organizasyondan eğitim materyalleri talebi aldığı kaydedildi. 
     
     GÜVENLİK ÖZELLİKLERİ 

     Yeni 20 dolarlık banknottaki güvenlik özellikleri şöyle 
     ''Filigran kağıdın içinde bulunan banknot ışığa tutulduğunda her iki taraftan da görülebilen ve portre ile benzer biçimde olan silik resim. 
     Emniyet Şeridi banknot ışığa tutulduğunda iki taraftan da görülebilen dikey plastik şerit kağıda gömüşmüş durumda. Şerit üzerinde 'USA TWENTY' yazısı ve küçük bir bayrak görülebiliyor. 
     Renk Değiştiren Mürekkep banknotun ön yüzünde sağ alt köşede yer alan 20 sayısının rengi, banknot oynatıldığında bakır renginden yeşile dönüşüyor.'' Banknotlardaki en belirgin farklılık fondaki hafif renklendirme. Fonda, yeşil, şeftali rengi ve mavi kullanılacak farklı değerdeki banknotlar farklı renklerde olacak. 
     Yeni banknotlar eskileriyle aynı boyutta olacak ve Andrew Jackson'ın banknotun ön yüzündeki resmi ile arkadaki Beyaz Saray resmi biraz geliştirilmiş olmakla birlikte aynen korunacak. Yeni tasarımda fonda büyük mavi bir kartal ve portrenin sağında ise metalik yeşil renk küçük bir kartal ile kalkan gibi özgürlüğü temsil eden bazı unsurlar da yer alacak. 
     
     HER 7-10 YILDA BİR YENİ TASARIMLAR PİYASAYA SÜRÜLECEK 

     Açıklamaya göre, kalpazanlık faaliyetlerinin önüne geçmek için ABD hükümeti her 7-10 yılda bir yeni tasarıma sahip banknotları piyasaya sürecek. 
     20 dolarlık banknotları bir kaç yıl içinde 50 ve 100 dolarlık banknotlar takip ederken, 10 ve 5 dolarlık banknotların yeniden tasarımı planlanmıyor, 2 ve 1 dolarlık banknotlarda da herhangi bir yenilik öngörülmüyor. 
     Teknolojik ilerlemeler sonucunda dijital kalpazanlığın daha kolay ve daha ucuz bir uğraş haline geldiği ve sahte para üreticilerinin giderek artan oranda dijital yöntemlere başvurmaya başladıklarına dikkat çekilen açıklamada, ''1995'te ABD'de yakalanan sahte banknotların yüzde 1'den az bir bölümü dijital yöntemlerle üretilmişken, ABD Gizli Servisi kayıtlarına göre, bu rakam 2002'de yüzde 40'a ulaştı'' denildi. 
     Amerikan Merkez Bankası Guvernörler Kurulu Üyesi Mark W. Olson konuya ilişkin açıklamasında, ''Gelişmiş güvenlik özellikleri sayesinde ABD parası, değeri ve tüm dünyadaki insanlar için güveni temsil etmeye devam edecektir. Yeni 20 dolarlar eski tasarıma sahip banknotlarla aynı anda dolaşımda olmayı sürdürecek. Halkımız ABD banknotlarının geçerli yasal para olmayı sürdüreceğinden emin olabilir'' dedi. 
     ABD Darphane Genel Müdürü Tom Ferguson ise açıklamasında yeni tasarıma sahip banknotların sorunsuz bir şekilde piyasaya sunulmasını amaçladıklarını belirtti. Ferguson şunları kaydetti 
     ''Darphane Genel Müdürlüğü 9 Ekim'de dolaşıma girmeden önce ellerindeki ekipmanı yeni banknotlarla uyumlu hale getirecek bilgiye sahip olduklarından emin olmak için bir yıldır para ile çalışan makineler üreten sektörün temsilcileriyle çalışıyoruz. Bunların dışında iş dünyasıyla birlikte çalışarak kendi elemanlarını yeni tasarıma sahip 20 dolarlık banknotların güvenlik özellikleri konusunda bilgilendirmeleri için eğitim materyalleri sağlıyoruz.'' 
     
</TEXT>
</DOC>
