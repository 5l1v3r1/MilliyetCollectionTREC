<DOC>
<DOCNO> 167162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/dunya/dun01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklıların 'zafer' dansı 
</HEADLINE>
<TEXT>

     Irak'ta Amerikan askerlerine yönelik saldırılara dün yenileri eklendi. Bağdat'ın batısındaki Ramadi kentinde Amerikan askeri aracına roket atıldı, 6 Amerikan askeri yaralandı. Bağdat'ın ortasındaki Hayfa Caddesi'ndeyse Amerikan zırhlı aracına yönelik saldırıda 3 ABD askeri yaralandı. Mecid Saadi adındaki görgü tanığı, Amerikan askerlerinin saldırıya karşılık vererek sağa sola ateş açtığını, bu sırada yakınlarda bulunan bir araçtaki kişinin hareketsiz kaldığını belirtirken, bir başka görgü tanığı Adnan Musa da, aracın sürücüsünün başına isabet eden kurşunla hayatını kaybettiğini kaydetti. Musa, ayrıca biri küçük kız çocuğu olmak üzere 3 Iraklının aynı olayda yaralandığını, Amerikan askerlerinin aracı bırakıp kaçmalarının ardından, bölge sakinlerinin benzin dökerek aracı ateşe verdiğini de söyledi. Yanan aracın üzerine çıkan genç, yaşlı onlarca Iraklı "zaferlerini" dans ederek kutladı. 
     

</TEXT>
</DOC>
