<DOC>
<DOCNO> 198017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo29.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe sahada bayramlaştı, Aurelio da sakat 
</HEADLINE>
<TEXT>

     Fenerbahçe, Beşiktaş ile 30 Kasım Pazar günü yapacağı derbi maçın hazırlıklarını bir günlük iznin ardından bugün gerçekleştirdiği idmanla sürdürdü. 
     Samandıra Tesisleri'nde, Teknik Direktör Christoph Daum yönetiminde çalışmalarını sürdüren sarı-lacivertli futbolcular, koşunun ardından gruplar halinde pres ve markaja dayalı çalışma yaptı. 
     Antrenman, kanatlardan ortalarla yapılan gol çalışmasıyla sona erdi. 
     
     AURELIO DA SAKAT 
     Fenerbahçe'nin bugünkü antrenmanına sakatlıkları bulunan Kemal, Serhat ve Aurelio katılmadı. Aurelio'nun bugün MR'ının çekileceği öğrenildi. 
     Bu arada sakatlığı henüz geçmeyen Petkov da takımdan ayrı çalıştı. 
     Öte yandan, antrenman sonrasında bazı futbolcular, kaleci antrenörü Eike Immel yönetiminde şut çalışması yaptılar. 
     
     DIŞ DÜNYAYA KAPANDILAR 
     Fenerbahçe Teknik Direktörü Christoph Daum, yarından itibaren antrenmanları basın mensuplarına kapattı. 
     Sarı-lacivertli takım, Beşiktaş maçı hazırlıklarını yarın yapacağı çalışmayla sürdürecek. 
     
     SAHADA BAYRAMLAŞTILAR 
     Fenerbahçe teknik heyeti ve futbolcular, antrenman öncesinde sahada bayramlaştılar. 
     Sarı-lacivertli futbolcular ve teknik heyet ayrıca, basın mensuplarının bayramını da kutladılar. 
     
     TARAFTARLARDAN FUTBOLCULARA GÜVENOYU 
     Fenerbahçeli taraftarlar, kulübün resmi internet sitesinde yaptıkları açıklamayla futbolculara güvenoyu verdiler. 
     Sarı-lacivertli taraftarların, futbolculara yönelik açıklamasında şu görüşlere yer verildi 
     ''Biz sizi biliyoruz. Kim ne derse desin, kim ne yazarsa yazsın, biz sizlerin içindeki heyecanı, azmi, gücü biliyor ve inanıyoruz. Siz de şuna inanın ki, giydiğiniz formaların tutkunu olan milyonlar şampiyonluk yolunda sadece başarılarınızda sizi alkışlayan ama zor günlerinizde size sırt çeviren 'Sevgi fukarası' yürekler değil. Aşkını hep haykıracak, her zaman her şartta yanınızda olacak insanlardır. Siz, gönül pınarımızdan sabırla suladığımız bizim bahçemizin taze umutlarısınız. Biliyoruz ki, siz vazgeçmeyecek, yılmayacak, küsmeyecek, ne olursa olsun mücadeleyi bırakmayacaksınız. Çünkü milyonlarca yüreğin hakkı sizin omuzlarınızda. Kahramanlar, büyük sıkıntıları kendisi ve sevenleri için zafer şarkılarına çevirenlerdir ve hepiniz birer kahramansınız.'' 
     
</TEXT>
</DOC>
