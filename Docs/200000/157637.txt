<DOC>
<DOCNO> 157637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko09.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak Mahsulleri Ofisi, 134 trilyon lira kar etti... 
</HEADLINE>
<TEXT>

     Hububatta yeni alım dönemine hazırlanan Toprak Mahsulleri Ofisi TMO , geçen yılki faaliyetleri nedeniyle 133 trilyon 947.4 milyar lira kar elde etti. 
     Karın 46 trilyon 96.7 milyar lirası vergi ve diğer yasal yükümlülüklerin yerine getirilmesinde kullanılacağı için net kar 87 trilyon 850.7 milyar lira düzeyinde gerçekleşti. Net kardan, yedek akçeler için ayrılacak 39 trilyon liranın dışında kalan 48.8 trilyon lira, yasal kesintiler düştükten sonra hazineye devredilecek. 
     TMO, önceki yıl, brüt 173 trilyon 668.5 milyar lira, net 116 trilyon 849.6 milyar lira dönem faaliyet karı elde etmişti. 
     Ofis, bu yıl da 206 trilyon lira kar bekliyor. TMO'nun 2002 yılı bilançosuna göre, doğrudan satış politikaları ve finansman giderlerinin azalması nedeniyle, TMO'nun Hazine üzerindeki mali yükü geçmiş yıllara oranla önemli ölçüde azaldı. 2001 yılında 529 trilyon lira 366 milyon dolar olan TMO'nun görev zararı, geçen yıl 497.8 trilyon liraya 304 milyon dolar geriledi. Görev zararlarının 159 trilyon 9 milyar lirası önceki yıllarda alınan ürünlerin ihracatının sübvansiyonundan, 277.4 trilyon lirası da daha önceki yıllarda alınan ürünlerin iç satışından kaynaklandı. Destekleme alımlarının kalkması nedeniyle, geçen yıl iç satışlardan dolayı TMO zarar etmedi. 
     Verilen bilgiye göre, 1997 yılında 358 milyon dolar olan TMO'nun alım gideri finansman maliyeti, 1998'de 344 milyon dolar, 1999'da 176 milyon dolar, 2000'de 49 milyon dolar, 2001'de 16 milyon dolara indi. Geçen yıl, alımlar nedeniyle finansman gideri faiz maliyeti oluşmadı. Bu yıl alımların finansmanının TMO'nun kendi kaynaklarından ve Hazine'den görev zararı alacakları nedeniyle verilecek kaynaklardan karşılanması halinde, alım finansmanı maliyeti oluşmayacak, TMO faiz ödemeyecek. 
     TMO'nun 2001 yılında 877 trilyon liralık finansman giderinin sadece yüzde 3'ü, 23.6 trilyon lirası cari yıl alım kredilerine ait iken, 2002 yılındaki toplam 396 trilyon liralık finansman giderinin tamamı önceki yıllarda kullanılan kredilere ait. 2002 yılında gerçekleştirilen 209 trilyon 365 milyar liralık alım bedelinin 125 trilyon lirası Hazine'den sağlanan görev zararı alacağına mahsuben sağlanan avanslardan, 84.3 trilyon lirası da kendi kaynaklarından karşılandı. Böylece TMO'nun alımlardan kaynaklanan finansal gideri olmadı. 
     Önceki yıllarda çoğunlukla iç piyasadan 1-3 ay gibi kısa vadeli ticari krediler kullanılırken, 2000 ve 2001 yıllarında dış piyasalara yönelinerek, uzun vadeli, düşük maliyetli dış krediler sağlandı ve finansman giderlerinin mali yapı üzerindeki etkileri azaltıldı. Geçmiş yıllara ilişkin finansal borçlanmaların etkisinin 2004 yılı sonunda tamamen yok edilmesi planlanıyor. 
     Geçen yıl sermayesi 330 trilyon liradan 800 trilyon liraya yükseltilen TMO'nun ödenmiş sermayesi 594 trilyon lira düzeyinde bulunuyor. TMO, 2001 yılında 492 trilyon lira, 2002'de de 541 trilyon lira olmak üzere Hazine ile toplam 1 katrilyon 33 trilyon liralık borç mahsubu yaptı. TMO, görev zararlarını da 2005 yılında sıfırlamayı programlıyor. 
     
</TEXT>
</DOC>
