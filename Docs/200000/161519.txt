<DOC>
<DOCNO> 161519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo27.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yılmaz'da mutlu son... 
</HEADLINE>
<TEXT>

     Transfer çalışmalarını sürdüren Trabzonspor, dün bonservisini Sadettin Saran'dan aldığı Mehmet Yılmaz ile anlaştı. Geçen sezon bordo-mavili takımda kiralık olarak forma giyen Mehmet Yılmaz ve menajeri Mustafa Üçüncü ile bir görüşme yapan Trabzonspor Kulübü Asbaşkanı Erol Tuna, A.A muhabirine yaptığı açıklamada, futbolcu ile anlaştıklarını ve yarın 11.00'de Mehmet Ali Yılmaz Tesisleri'nde sözleşme imzalayacaklarını söyledi. 
     Tuna, Mehmet Yılmaz'ın kalitesinin tartışılmaz olduğunu da ifade ederek, ''Mehmet Yılmaz, bizim bu sezon en büyük transferlerimizden biri. Bu sezon takıma yaptığı katkılar da ortada. Gelecek sezon bu futbolcudan daha çok yararlanacağımıza inanıyoruz'' dedi. 
     
     ''DENİZ VE ÖMER'E TALİP OLMADIK'' 
     Asbaşkan Tuna, transferde, yönetim kurulu bazında, geçen sezon Diyarbakırspor'da forma giyen ve başka takımlarla anlaşan Deniz ve Ömer'e talip olmadıklarını söyledi. 
     Tuna, bu futbolcuların başka takıma transfer olmalarının kendileri için bir kayıp olmadığını da ifade ederek, ''Kamuoyundan transfer konusunda tepki alabiliriz. Onlara saygı duyuyoruz. Ancak transfer sezonu daha kapanmadı. Ne yaptığımızı iyi biliyoruz. Gelecek sezon şampiyonluğa oynayacak bir kadro oluşturacağız'' diye konuştu. 
     
</TEXT>
</DOC>
