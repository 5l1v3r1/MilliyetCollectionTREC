<DOC>
<DOCNO> 191834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko25.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, savunma sanayiine yöneliyor... 
</HEADLINE>
<TEXT>

     Vestel İcra Kurulu Başkanı Ömer Yüngül, yabancı bir ortakla savunma sanayiine yönelik yazılımlar üretmek üzere bir yatırım yapacaklarını bildirdi. 
     Yüngül, gazetecilere yaptığı açıklamada, 2001 yılında yabancı sermayeyi Türkiye'ye çekmek için bir program yaptıklarını belirterek, gelecek dönemde yazılım sektörüne önemli yatırımlar yapabileceklerini kaydetti. 
     Yüngül, şunları söyledi 
     ''Amacımız Türkiye'ye 2005 yılına kadar 2.5 milyon dolarlık doğrudan veya ortaklıkla yabancı sermaye çekmekti. Yabancı sermayeyi çekelim derken kendimizi birden savunma sanayiinin içinde bulduk. Yabancı ortağımız madem elektronikte iyisiniz bu işi de yapabilirsiniz dedi. Buraya biraz itildik. Önümüzdeki 10 yılda Türkiye'nin mevcut savunma sanayiini Yunanistan'ın seviyesine getirebilmesi için 100 milyar dolar yatırım yapması gerekiyor. ABD'yi krizlerden kurtaran yazılım işleriydi.'' Yatırımla ilgili ayrıntı vermeyen Yüngül, 1 ay içinde konuyu açıklayacaklarını bildirerek, ''Önce yazılım daha sonra üretime geçmeyi düşünüyoruz. Bu 2 yıllık bir süreç. Hedefler daha sonra ortaya çıkacak. İş nereye gidecek bilmiyoruz'' dedi. Yüngül, yabancı ortakların ''ABD, İsrail gibi ülkelerden'' olduğunu kaydetti. 
     
     HİNDİSTAN'DAN YAZILIMCI 
     Yazılım konusunda en çok elemana sahip olan Hindistan'ın bu yıl 1 milyar dolar yazılım ihraç ettiğine, 2005 yılı için ise 50 milyar dolar hedefi koyduğuna dikkat çeken Yüngül, ''Bizim neyimiz eksik. Biz de Türk mühendislerini aldık. Sony ile Sharp ile çarpıştık. Onlardan şu anda öndeyiz. Ancak yine de eleman konusunda büyük eksiklik var. Türkiye, Hindistan ve İsrail'den çok fazla eleman getirmeyi planlıyoruz'' diye konuştu. 
     Vestel'in Ege Serbest Bölgesi'nde bulunan ve yüksek teknoloji ürünleri üreten Vestelkom fabrikasının bu yıl 235 milyon dolarlık DVD Player, şifre çözücü ve diğer dijital ürünler ihracatı yaptığını dile getiren Yüngül, dijital alanda ''çok büyüdüklerini'' söyledi. 
     Hedeflerinin 2005 yılında dijital ihracatını 650 milyon dolar seviyesinin üzerine çıkarmak olduğunu kaydeden Yüngül, şöyle konuştu 
     ''Vestel'in dijital alanda çok büyük patentleri var. Dünyada büyük patent savaşları olacak. Önümüzdeki 10 yıl için CNN, BBC gibi tüm büyük kuruluşlar elektronik çiplerde bizim patentlerimizi şart koşuyor. Bir kişi Toshiba, Hitachi veya Panasonic'ten bir mal aldığı zaman bize de para ödemiş olacak. Digital teknolojilerde Sony, Sharp gibi diğer firmalardan 6 ay öndeyiz. Yarın için en büyük hasletimiz bu. 2004 ortalarında dünya dijital teknolojiye geçecek. Biz teknolojide artık alıcı değil verici olacağız. Patentlerimiz 15 yıl hukuki haklarını koruyabilir.'' JVC, Toshiba, Sanyo, Hitachi, Panasonic ve Mitsubishi gibi dünya devlerinin yüksek maliyetler nedeniyle üretim yapmaktan kaçındığını kaydeden Yüngül, kendi teknolojileriyle bu markaların ürünlerini ürettiklerini söyledi. Üretime TV ile başladıklarını, ancak daha sonra bu markalardan kamera, dijital kutu gibi malların da üretilmesi için talepler geldiğini dile getiren Yüngül, ''Japonlarla 200'ün üzerinde projeyi görüşüyoruz. Mühendislerimiz Türkiye-Japonya arasında gidip geliyor'' dedi. 
     Yüngül, yazılımda yatırım için en uygun yerin İzmir olduğunu, yazılım konusunda yatırımlarına bu bölgeye yönlendireceklerini kaydetti. 
     
</TEXT>
</DOC>
