<DOC>
<DOCNO> 171446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur08.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli zenginlerin kumar gemilerinin göze durağı Antalya 
</HEADLINE>
<TEXT>

     İsrailli zengin ve kumar tutkunu turistlerin Alanya'dan sonra Antalya'yı da tercih etmeye başladığı bildirildi. 
     Hayyam Garipoğlu Şirketler Grubu'na ait, yönetimi BDDK'nın elinde bulunan Ortadoğu Antalya Liman İşletmeciliği A.Ş. Genel Müdürü Gündüz Yalman, A.A muhabirine yaptığı açıklamada, deniz yoluyla Akdeniz'de seyahat eden İsrailli turistlerin, Antalya'yı tercih etmeye başladığını söyledi. 
     Akdeniz'de seyahat eden ve ''yüzer kumarhane'' olarak nitelendirilen 450 yolcu kapasiteli ''Club 2'' isimli lüks yolcu gemisinin, Santorini-Limasol ve Antalya güzergahını takip edeceğini belirten Yalman, bu geminin 2 Ağustos'tan itibaren Antalya Limanı'na 20 sefer düzenleyeceğini bildirdi. 
     İsrailli turistlerin Antalya'da tarihi yerlerle ören yerlerini ziyaret edeceğini ve alışveriş yapacağını kaydeden Yalman, şöyle konuştu 
     ''Yılbaşından bu yana lüks yolcu gemileriyle Antalya'ya 16 binden fazla zengin turist geldi. Bu rakamın yıl sonuna kadar 36 bini geçmesini bekliyoruz. Gelecek yıl Antalya Limanı cazibe merkezi olacak. Avrupa'nın ve dünyanın en önde gelen büyük gemi firmalarıyla bağlantılar için çalışıyoruz.'' 
     
     KONTEYNER TAŞIMACILIĞI ARTIYOR 
     Gündüz Yalman, lüks yolcu gemilerinin gelişinin yanı sıra, yük taşımacılığında da Antalya Limanı'nın tercih edildiğini açıkladı. 
     Türkiye'nin en büyük konteyner taşımacılık firması Arkas'ın, Antalya Limanı'nda da faaliyette bulunacağını anlatan Yalman, bu firmanın yılda 20 bin konteyner taşıyacağını ifade etti. 
     Yalman, Antalya Limanı'ndan konteyner taşımacılığı yapan İsrailli Zim firmasının yıllık kapasitesinin ise 10 bin konteyner civarında olduğunu sözlerine ekledi. 
     
</TEXT>
</DOC>
