<DOC>
<DOCNO> 160384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo19.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Ligde kalmamızı karalamak isteyenler var... 
</HEADLINE>
<TEXT>

     Elazığspor'un, 35 yıllık tarihinde ilk kez çıktığı Birinci Süper Lig'de kalması, kentte bayram havası estirdi. 
     Kulüp başkanı Baki Aydın, ligde kaldıkları için çok mutlu olduklarını belirtirken, ancak elde ettikleri başarıyı karalamak isteyenlerin olduğunu söyledi. 
     Aydın, yaptığı açıklamada, Elazığspor'un tüm sezon boyunca ''sahada'' mücadele ettiğini, bunun dışında hiçbir masabaşı oyuna girmediğini belirterek, bazı yorumcuların televizyonlarda, aldıkları başarının altında başka nedenler aramak gibi bir düşünce içine girdiklerini kaydetti. 
     Aydın, şöyle konuştu 
     '' 35 yıllık tarihimizde ilk kez çıktığımız Birinci Süper Lig'de kalma başarımızı karalamak isteyenler var. Biz, ilimize gelen tüm takımları çiçeklerle karşılayarak onları en iyi şekilde ağırlamaya çalıştık ve misafirperverliğimizi gösterdik. İlk yarıda Diyarbakırspor bizi kendi sahamızda 1-0 yenmişti. Biz bu takımın yöneticilerini çiçeklerle uğurladık ve dünde onlar bize aynı ilgiyi gösterdiler. Bunun için ''ne ekersen onu biçersin'' dedim. Bu sözümü bazı yorumcular farklı yönlere çekerek, başarımızı karalamak istiyorlar. Aynı yorumculara soruyorum, sezon soyunca bizim puanlarımız gaspedilirken neredeydiler. Biz her zaman sporun dostluk olduğunu iddia ettik. Bursaspor Kulübü yönetimini dün arayarak ligde kalmalarını kutladım.'' 
     
     ''OLAĞANÜSTÜ KONGREYE GİDİYORUZ'' 
     Aydın, bugün yönetim kurulunun toplanarak olağanüstü kongre kararı alacağını belirterek, yeni bir yapılanmanın içine gireceklerini söyledi. 
     Yönetim kurulu olarak yeniden aday olma konusunu değerlendireceklerini ifade eden Aydın, ''2 hafta sonra olağanüstü kongreye gideceğiz. Bizim yönetimimizi ve takıma hiçbir şekilde sahip çıkmadan sürekli eleştirenleri bu kongrede görmek istiyoruz'' dedi. 
     Aydın, bu sezon boyunca 3 çalıştırıcı değiştirdiklerini hatırlatarak, takımın bugünkü başarısında tüm teknik adamların payının olduğunu ve emeği geçen herkese teşekkür ettiğini sözlerine ekledi. 
     
</TEXT>
</DOC>
