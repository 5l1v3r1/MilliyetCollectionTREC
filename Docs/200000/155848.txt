<DOC>
<DOCNO> 155848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur04.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneler Günü ve tarihi... O gün neler yapabilirsiniz 
</HEADLINE>
<TEXT>

     ''Annemi ölmüş gördüm rüyamda Ağlayarak uyanışım hatırlattı bana Bir bayram sabahı Gökyüzüne kaçırdığım balonuma bakarak Ağlayışımı''... 
     Şair Orhan Veli Kanık, annesinin hayatındaki yerini küçük bir çocuğun balonuna bağlılığıyla anlatıyor. En güzel mısralarla... Yarın, annesini kaybeden Anna Jarvis'in bütün annelere armağan ettiği annelerin günü... Çocukları uğruna nice zorluklara katlanan, hatta yaşamını bile hiç düşünmeden feda eden anneler, en değer verdikleri insanlardan, yani çocuklarından gelecek bir armağanı, daha doğrusu onları hatırladığımızı gösteren ufacık bir ipucunu bekliyor. 
     Anneler için yapılan kutlamalar asırlar öncesine dayanıyor ve Sümerler'e dek gidiyor. Anaerkil düzenin hüküm sürdüğü tarihin ilkçağlarından bu yana İştar, Kybele, Rhea ve daha birçok yerel ve dönemsel isimlerle analık, doğurganlık niteliğiyle ön plana çıkarak doğanın uyandığı, yeniden doğduğu bahar mevsimiyle özdeşleşti. 
     Erkek egemen düzenin yerleşmeye başlaması, zaman zaman kutlamaların içeriğinin ve şeklinin değişmesine, hatta bazı dönemlerde gizli olarak yapılmasına sebep olmuşsa da kesintiye uğratamadı. Her bahar yapılan coşkulu kutlamalar bir gelenek halini alarak binlerce yıl kesintisiz olarak sürdü. 
     
     ANNELERİN PAZAR'I... 

     1600'lü yıllarda İngilizler arasında ''Annelerin Pazar'ı'' adı ile, Lent döneminin 4. Pazar günü kutlamalar yapılmaya başlandı. 
     Zor koşullar altında yaşayan ve çoğu zaman çalıştıkları yerlerde barınan İngilizler, bu özel günde izinli sayılarak tüm günlerini evlerinde anneleriyle geçiriyorlardı. Annelerine ''Anne Keki'' adlı bir pasta götürme adeti de yerleşmişti. 
     Hristiyanlığın Avrupa'da yaygınlaşmasından sonra bu kutlama, onlara hayat veren ve kötülüklerden koruyan ruhani bir güç sayılan ''Anneler Kilisesi''ni onurlandırmak amacıyla değişti. Zamanla kilise festivali de, ''Annelerin pazarı'' kutlamaları ile birleşti. 
     ''Anneler Günü'' ile ilgili ilk resmi kutlama önerisi, Amerika'da 1872 yılında Julia Ward Howe tarafından barışa adanan bir gün olarak tasarlanarak ilk kez Boston'da bir yürüyüşle kutlandı. 
     1907... Philadelphia'lı Anna Jarvis, annesinin ölüm yıldönümü olan Mayıs ayının ikinci Pazar'ının ''Anneler Günü'' olarak kutlanması için bir kampanya başlattı. Bir sene sonra Philadelphia'da ulusal olarak kutlanmaya başlandı. 1911'de hemen her ülkede kutlanmaya başlanmıştı. 1914 yılında ABD başkanı Wilson tarafından resmi bir açıklama ile Mayıs ayının ikinci Pazar'ı ''Anneler Günü'' olarak duyuruldu. 
     
     O GÜN NELER YAPABİLİRSİNİZ 

     Internet sitesi ''superanne'' de, Anneler Günü'nde ne yapacağına henüz karar vermeyen evlatlara öneriler getiriyor. İşte, bazı tavsiyeler 
     -Tüm aileyi daha önceden organize ederek, annenizi keyifli bir bruncha götürün. 
     -Annenizi çarşıya götürün ve ona daha önceden seçtiğiniz hediyeler arasından bir seçim yapmasına yardımcı olun. 
     -Annenizi küçükken gezdiğiniz mekanlara götürün ve Poloraid bir makineyle birlikte pek çok resminizi çekin. 
     -Annenizi sürpriz bir pikniğe götürün. Annenizin yorulmaması için her türlü hazırlığı önceden kendiniz yapın. 
     -Annenize yemeğe gidin ve ona giderken kocaman kalp şeklinde bir pasta götürün. 
     -Annenizle birlikte yakınınızda bir köye ya da dinlenme merkezine haftasonu kaçamağına gidin. 
     -Annenizin en sevdiği çiçeklerden kocaman bir buket yaparak kapısına bırakın. Bu onu ne kadar sevdiğinizin en güzel göstergesidir. 
     -Annenize en sevdiği şarkılardan oluşan bir kaset doldurun. -Annenize doğumunuzdan bu yaşınıza kadar resimlerinizden oluşan bir albüm hediye edin. 
     -Annenize, onu ne kadar sevdiğinizi anlatan bir video filmi hazırlayın. Bu filmde ailenizin diğer bireylerini de oynatmayı ihmal etmeyin. 
     
     ANNEYE ÇİÇEK... 

     ''Anneler Günü''nde en çok satın alınan armağan, hiç kuşkusuz annelerin güzelliğini en iyi biçimde anlatan çiçekler... Çiçekler, bu özel gün için bütün dünyada ''Anneler Günü''nün sembolü olarak kabul edilen temizlik ve tatlılığın ifadesi. 
     Hediyelik eşya mağazaları pekçok ''Anneler Günü'' sürprizi sunarken, bu armağan trafiği giderek internete taşınıyor. Sanal alemde anneler için hediye seçenekleri yer alırken, mesaj panoları da annelere ithaf edilen mesajlarla dolup taşıyor. Gazete sütunları ve radyolar da annesine seslenmek isteyenleri bekliyor. 
     
     KARŞILIK BEKLEMEYEN TEK SEVGİ... 

     Siz de yarın, o en sevdiğiniz varlığa sevginizi gösterin. Belki bir demet çiçekle, belki ufak bir hediyeyle, ama en iyisi bir öpücükle... Tıpkı, en temiz sevginin anne sevgisi olduğunu anlayan Orhon Seyfi Orhon'un mısralarında olduğu gibi ''Şimdi tecrübem var, artık anladım Aşk, o bir masalmış, yalanmış meğer Seven bir kalp için sığınacak yer Yalnız o kucakmış, yalnız o dizmiş İnsanlar ne kadar merhametsizmiş''... 
     
</TEXT>
</DOC>
