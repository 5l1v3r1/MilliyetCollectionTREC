<DOC>
<DOCNO> 178004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/soneko09.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte elektrik kontrolörlerine dikkat 
</HEADLINE>
<TEXT>

     Başkent EDAŞ Genel Müdürlüğü, kendilerini ''kaçak kontrol görevlisi'' olarak gösteren bazı şahısların elektrik sayaçlarına müdahale ettikleri, makbuz karşılığında ceza kestikleri, cezayı ödeyemeyeceğini söyleyenlerden rüşvet talep ettiklerini belirterek, dikkatli olmaları konusunda aboneleri uyardı. 
     Başkent EDAŞ Genel Müdürlüğü tarafından yapılan açıklamada, abonelerin kaçak elektrik operasyonlarında ''kaçak kontrol görevlisi'' kimlik kartını göstermeyen şahıslara, sayaçlarına müdahale ettirmemeleri, tesista kontrolü için ev içine almamaları, elden para ödememeleri ve bu tür durumlarda bağlı bulundukları işletme müdürlüklerine müracaat etmeleri istendi. 
     Açıklamada, kaçak elektrik kullanımının önlenmesi amacıyla Başkent EDAŞ birimlerince düzenlenen kaçak elektrik operasyonlarına devam edildiği hatırlatıldı. 
     Yapılan operasyonlar sonucu, kaçak elektrik kullanan kişi ve kuruluşların tespit edildiği, gereken cezaların tahhakkuk ettirilerek tahsilinin sağlandığı bildirilen açıklamada, ödemeyenler nezninde ise yasal takibata başlandığı ifade edildi. 
     Açıklamada, düzenlenen operasyonların yazılı ve görsel medyada yayınlanmasının kaçak elektrik kullanımında ceydırıcılık yarattığı, dolayısıyla devletin gelir kayıplarının telafi edilmeye başlandığı kaydedildi. Açıklamada şöyle denildi 
     ''Ancak gerek basında çıkan haberlerden gerekse abonelerin müracaatlarından, kendilerini şirketimiz 'kaçak kontrol görevlisi' olarak gösteren bazı şahısların, kaçak elektrik kullandığı gerekçesiyle elektrik sayaçlarına müdahale ettikleri, tesisat kontrolü için ev içlerine girdikleri, makbuz karşılığı ceza kestikleri ve cezayı ödeyemeyeceğini söyleyen vatandaşlardan ise rüşvet talep ettikleri anlaşılmıştır.'' Kaçak operasyonlarına katılan elemanlar tarafından yerinde yapılan kontrollerde, kaçak elektrik tüketimi tespit edildiği durumlarda tutanak düzenlenerek, işlemlerini yaptırmak üzere ilgili birimlere müracaat etmeleri konusunda ilgililere tebliğ edildiği kaydedilen açıklamada, operasyonlara katılan elemanlar tarafından kesinlikle makbuz karşılığı ceza kesilmediği ve elden para tahsili yapılmadığı bildirildi. 
     
</TEXT>
</DOC>
