<DOC>
<DOCNO> 189480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/cemal.html </URL>
<DATE> 2003/10/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
CHP'ye bakınca 
</HEADLINE>
<TEXT>

   
   Türk sosyal demokrasisi ve CHP içinde yeni rollere soyunmak istediği anlaşılan Kemal Derviş, Ecevit için demiş ki 
   "Ecevit'in tek bir kusuru var, o da ekonominin e'sinden anlamıyor. Ben ekonomi dediğim zaman ilgisi azalıyor, dağılıyor, hatta tiklerinin sayısı artıyordu." 
   Bu sözleri okuyunca bir yandan bizim sosyal demokratları, CHP'yi düşündüm, öte yandan İngiliz Sosyalistleri'yle Alman Sosyal Demokratları aklıma takıldı. 
   İngiliz İşçi Partisi çok uzun yıllar muhalefette kaldı. Muhafazakar Parti karşısında seçim üstüne seçim kaybetti. Özellikle Thatcher karşısında yenilgiden yenilgiye koştu. Ve her seferinde bir liderin başı uçtu. 
   Niçin kazanamadılar 
   İngiliz Sosyalistleri bunca yıl Muhafazakarlar'ın arkasından niye nal topladı 
   Cevap malum 
   Ekonomide halka güven vermediler de ondan... 
   "Sosyalistler ekonomiden anlamaz bunlar işsizlik sorununu çözemezler" yargısı geniş kitlelerde yer ettiği içindir ki İngiliz İşçi Partisi yıllar yılı seçim kazanamadı. 
   Ama bu arada boş durmadılar. 
   Seçim kaybeden lider koltuğundan olurken, aynı zamanda uzun nefesli, sabırlı bir çalışmaya koyuldular. Halkın güvenini nasıl kazanırız sorusunun karşılığını sistemli biçimde aradılar. 
   Parti içindeki arayış yeni bir programla yeni bir lideri sahneye çıkardı 
   Yeni Sol ve Tony Blair... 
   Yıllar sonra İşçi Partisi bu sayede seçim kazanmaya başladı. Şimdi iktidardaki ilk dört yılını bitirmiş durumda. İkinci seçimi de kazanarak hükümetteki altıncı yılını sürüyor. 
   İngiliz ekonomisi bugün Avrupa'nın en iyisi. İşçi Partisi, ülke tarihinde en çok yeni işyeri açan hükümet sıfatını kazandı. Enflasyon son otuz yılın en düşüğü. Faiz oranları son elli yılın en düşük seviyesinde. İlk kez bir ev sahibi olanların sayısı 1 milyon kişi... 
   İngiliz İşçi Partisi böyle. 
   Alman Sosyal Demokratları'na gelince... 
   Kısa adı SPD olan Alman Sosyal Demokrat Partisi on altı yılını muhalefette geçirdi. Muhafazakar lider Helmut Kohl karşısında dört kez seçim yenilgisi yaşadılar. 
   Her seferinde bir lideri kurban ettiler. Oscar Lafonten'le Rudolf Scharping'i anımsıyorum ama başkaları da var koltuğunu kaybeden. 
   Ama bu uzun muhalefet yıllarında boş durmadılar. İktidar yollarına sabırla taş döşediler. Armut piş ağzıma düş tembelliği içinde alaturka yolu seçmediler. Muhafazakarlar'ın iktidarda yıpranmasını öyle elleri kolları göğüslerinde bağlı beklemediler. 
   Alman Sosyal Demokratları bu kolaycılığın halk nezdinde tutmayacağının bilincindeydiler. O yüzden uzun muhalefet yıllarını çalışarak geçirdiler. Yenilenmenin, halka güven aşılamanın arayışı içinde oldular. 
   16 yıllık muhalefet sürecinin ürünü, yeni bir programla yeni bir lider oldu 
   Yeni merkez ve Schröder... 
   İktidara böyle geldi Alman Sosyal Demokrat Partisi SPD. Muhafazakarlar'a karşı bir seçim, arkasından bir seçim zaferi daha böyle kazandı Alman Sosyal Demokratları. 
   Program değiştirerek... 
   Yenilenerek... 
   Lider değiştirerek... 
   Şimdi bakın bakalım, üstüste kaç seçim kaybetmiş yılların CHP'sine bu pencerelerden 
   Ne görüyorsunuz .. 
   
      
   
   
</TEXT>
</DOC>
