<DOC>
<DOCNO> 164187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo23.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kombine biletleri yarın satışa çıkıyor... 
</HEADLINE>
<TEXT>

     Yeni sezonda şampiyonluk hedefiyle mücadele edecek Fenerbahçe'de, kombine bilet satışlarına da yarın başlanacak. 
     Fenerbahçe Kulübü'nden yapılan açıklamada, 2003-2004 sezonu kombine kartlarının, yarından itibaren Maraton Tribünü'nün altındaki gişelerde satışa sunulacağı bildirildi. 
     Yeni sezonda eski kombine kart sahiplerine yarından geçerli olmak üzere 5 Temmuz tarihine kadar geçen sezonki yerleriyle ilgili olarak öncelik tanınacağı kaydedildi. 
     Bu arada kombine kart organizasyonu içerisinde, Maraton ve VIP tribünlerinde bazı değişikliklere gidildi. Buna göre Maraton tribünü ile VIP tribünü arasına yapılacak aparatlar ile alt tarafa herhangi bir şeyin düşmesi engellenecek. Ayrıca, VIP tribünün her iki uç tarafında bulunan A-G blokları Aile Tribünü'ne katılarak giriş ve çıkışlar buradan olacak. 
     Daha önce mevcudu 3 bin 728 kişi olan VIP tribünü ise yapılan yeni düzenleme ile 2 bin 594 kişiye indirilerek, özellikleri arttırıldı. Böylece VIP tribününün ve fuayesinin daha kullanışlı hale getirildiği ifade edildi. 
     Öte yandan VIP tribününde bulunan kombine haricinde bilet satışı, stattaki tüm biletler satılmadığı sürece yapılmayacak. 
     Diğer yandan geçtiğimiz sezon denenen Kale Arkası açık tribün kombine kart satışları ise bu sene olmayacak. 
     
</TEXT>
</DOC>
