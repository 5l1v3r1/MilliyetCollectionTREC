<DOC>
<DOCNO> 181395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/bbas.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep destek, tam destek 
</HEADLINE>
<TEXT>

   Türk basketbolunun önde gelen antrenörleri, Avrupa Şampiyonası'nda beklenen başarıyı gösterememesine rağmen, Milli Takım'ın gelecek yıllarda özlenen hedeflere varacağı mesajını verdiler, 12 Dev Adam'a sahip çıkılması gerektiğini belirttiler 
      
   İSVEÇ'TEKİ Avrupa Şampiyonası'nda çeyrek finali göremeden eve dönen A Milli Takım'ı değerlendiren Türk basketbolunun ünlü antrenörleri, gelecek için umutlu konuştu. Genç bir jenerasyona sahip olan Milli Takım'ın önümüzdeki yıllarda daha da tecrübe kazanarak özlenen başarılara ulaşacağı fikri savunuldu. 
   TAKIMIN performansını eleştiren, turnuvanın hayal kırıklığıyla tamamlandığı görüşünde de birleşen altı coach, Ay - Yıldızlı ekibe fazla yüklenilmemesi gerektiğini belirtti. Coach Aydın Örs'e sahip çıkıldı, bu dönemlerde yaratılacak kaos ortamının yarardan çok zarar getireceği ifade edildi. n MURAT AĞCA 
   
   MURAT DİDİN Rimini 
   Milli Takım, Mehmet Okur'un üstün performansını her maçta görmesine rağmen, gerek beş numarayı taşıyacak bir oyuncumuzun bulunmaması, gerekse oyun içinde çok büyüdüğü anlarda Mehmet'i gerektiği kadar kullanamamamız yüzünden altın değerinde iki maç kaybetti. Çok daha iyisini başarabilecek güçteydik. Ancak maçların kritik anlarında takım oyunundan uzaklaştık ve doğru seçimler yapamadık. 
   
   OKTAY MAHMUTİ Efes Pilsen 
   Dünya Şampiyonası'na oranla çok daha olumlu bir tablo ortaya çıktı. Zorlu gruptaydık ve son dakika hatalarıyla maçlar kaybettik. Arzuladığımız yere ulaşamadık ama bu jenerasyon henüz tükenmedi. İyi, genç ve önü açık bir takımız. Mehmet turnuvanın en iyi pivotu. İbrahim, Mirsad ve Hidayet de hataları olsa da kendilerini kanıtlamış oyuncular. Başarı geldikçe beklentiler yüksek olacaktır. Oyuncuların da bu baskıya alışması lazım. 
   
   ERGİN ATAMAN 
   Milli Takıma mücadele etmedi demek haksızlık olur. Ancak dramatik sonu Yunanistan maçı hazırladı. Turnuva boyunca iyi bir disiplin içinde oynayan takım, hedef maçların son periyodunda çok kritik hatalar yaptı. Milli takım aslında kaybettiği hazırlık maçlarında da bu sinyali veriyordu. Yoksa takım olgusunda eksiğimiz yoktu. Sadece kritik anlarda takım olmayı unuttuk. Bu bir ekip çalışması ve kazanmak kadar, kaybetmek de var. 
   
   HALİL ÜNER Galatasaray 
   10 yılda Türk basketbolunun nereden nereye geldiğine bakmak lazım. Maç kazanmanın hayal olduğu rakiplere karşı artık favori gösteriliyoruz. Yunanistan maçı, kişisel egoların takımın önüne geçmesi dolayısıyla kaybedildi. Bazı oyuncuların, teknik kadronun önüne geçme eğilimi vardı. Yıldız oyuncu, takımın yıldızı olmalı, vazgeçilmez olduğu hissi verilmemeli. Aydın Örs'ün yerinde kim olsa daha iyisini yapamazdı. 
   
   TOLGA ÖNGEREN Ülkerspor 
   İlk sekizde olmamız gerekirdi ama basketbolda bu tip sürprizler var. Üst seviyedeki denk rakipler arasında maçların sonucunu birkaç top belirliyor. Yunanistan ve Sırbistan maçları da böyle gitti. Ama dünyanın sonu değil. Genç ve yetenekli bir takımımız var. Aydın Örs ve ekibiyle bu takım Avrupa 2.'si oldu. Kaos ortamı yaratmak doğru değil. Radikal değişiklikler için de henüz erken. Serinkanlı düşünmek ve mantıklı davranmak zorundayız. 
   
   MURAT ÖZGÜL Fenerbahçe 
   Bu tip turnuvalarda son saniyelerde maçlar alınıp, verilebilir. Milli Takımımız genç ve daha yapacağı çok iş var. Umutsuzluğa kapılmadan aynı ciddiyet ve istikrarla devam etmek gerekiyor. Karamsarlığa gerek yok. Bu sefer daha iyi bir takım ruhu vardı. Hüseyin'i hiç kullanamadık. Bu da kendilerine ait olmayan pozisyonlar için Mirsad ve Mehmet'i zorladı. Hidayet hazırlıksız yakalandı, forma giremedi. Gelecek için sabırlı ve kararlı olmak gerek. 
   
   Dersimizi almışız    MİLLİ basketbolcu Mehmet Okur, takımda anlaşmazlıklar olmadığını belirterek, "Takımda huzursuzluk ve sorun olduğu şeklindeki söylentilere katılmıyorum. Çok iyi mücadele ettik. Şampiyona boyunca NBA tecrübemi vermeye çalıştım" dedi. Kaptan İbrahim de "Çok üzgünüz. Amacımız en azından olimpiyatlara kalmaktı. Yenebileceğimiz maçları kaybettik. Dünya Şampiyonası'na oranla daha iyi olmamıza rağmen hedefe varamadık" diye konuştu. 
   HİDAYET ise son dakikalarda yapılan hataların pahalıya mal olduğunu belirterek, "Takım olarak Indianapolis'den daha iyiydik. Hem Dünya şampiyonasından, hem de buradan gerekli dersleri aldık. 2005'te bu kez ders veren biz olmak istiyoruz" yorumunu yaptı. Kaya da "İyi oynamamıza rağmen elenmemiz bizi çok üzdü. Oyunumuzun karşılığını alamadık, şanssızdık" derken, Ender "Yapılmaması gereken hatalar yaptık" ifadelerini kullandı. 
   
   Örs düşünecek    A Milli Takım coachu Aydın Örs, görevine devam edip etmeyeceği konusunda kesin kararını birkaç gün sonra verecek. Örs, "2-3 günlük dinlenme süresi sonrası, federasyon başkan ve yöneticileriyle bir araya gelip durum değerlendirmesi yapacağız" dedi. Menajer Doğan Hakyemez ise Türkiye üzerinde birtakım kirli oyunlar oynadığını iddia etti, "FIBA ve ULEB kokuşmuş" diye konuştu. 
   İSVEÇ'TEN dün yurda dönen Milli Takım, hareketinden önce havalimanında bir toplantı yaptı. Federasyon Başkanı Turgay Demirel ile Başantrenör Aydın Örs, oyunculara gösterdikleri mücadeleden dolayı teşekkür ettiler. Başkan Demirel, oyuncuların ve teknik kadronun performansından memnun olduğunu belirterek, "Küçük farklarla yenildik ama herkesin takdirini kazandık" dedi. 
   
   
   
</TEXT>
</DOC>
