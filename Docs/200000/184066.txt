<DOC>
<DOCNO> 184066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun06.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'ye 2 hafta önce sorular yönelttik, cevap bekliyoruz 
</HEADLINE>
<TEXT>

     Dışişleri Bakanı Abdullah Gül, ''Irak'ın istikrarsızlığa düşmesi Türkiye'yi olumsuz etkiler. Demokratik bir Irak Türkiye'nin menfaatinedir'' dedi. 
     Bakan Gül, kısa adı ATS olan Amerikan Türk Cemiyetinin şerefine verdiği yemekte yaptığı konuşmadan sonra dinleyicilerin sorularını cevaplandırdı. 
     
     ABD'DEN CEVAP BEKLENİYOR 
     ''Asker göndermeyle ilgili sorunlar konusunda ABD'ye 2 hafta önce sorular yöneltildiğini'' hatırlatan Bakan Abdullah Gül, ''bunların cevabını bu günlerde alacağız ve kararımızı ondan sonra vereceğiz'' açıklamasında bulundu. Bakan, yöneltilen soruların neler olduğu konusunda ayrıntıya girmedi ancak ''1-2 hafta içinde karar verecek duruma gelebiliriz'' açıklamasında bulundu. 
     ''Irak halkının çok acı çektiğini, artık bu acılara son vermenin zamanının geldiğini'' kaydeden bakan Abdullah Gül, ''Türkiye'nin Irak'a, siyasi çözümün bir unsuru olarak asker göndermeyi öngördüğünü'' vurguladı. ''Bu konudaki değerlendirmenin halen hükümet içerisinde devam ettiğine'' dikkati çeken Gül, ''hükümet kararını verince konuyu parlamentoya sunar ve benim kanaatimce parlamento bunu reddetmez'' diye konuştu. 
     
</TEXT>
</DOC>
