<DOC>
<DOCNO> 184482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yasam/ayas.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlişki yaşadığım kadınları uçurdum' 
</HEADLINE>
<TEXT>

   Mehmet Güleryüz'ün öğrencilik dönemi resimlerini görmeye gittik kendimizi Türk kadınları ve sanat camiasıyla ilgili konuşur bulduk... 
      ELİF KORAP 
   
   Ressam Mehmet Güleryüz'le, öğrencilik yılları resimlerinin yer aldığı çok özel sergisini konuşmaya gitmiştik aslında... Ama karşımızdaki, sivri dilli, çok yönlü ve farklı biri olunca, konu da sergisinden, kendisine döndü zamanla... 
   Özellikle kadınlar konusunda çarpıcı açıklamalar yapan Güleryüz'ün, Lütfi Kırdar Sergi Sarayı'ndaki "2003 İstanbul Uluslararası Çağdaş Sanat Buluşması" kapsamında, Dirimart'ın standında yer alan sergisi, öğrencilik yıllarında yaptığı profesyonel işlerinden oluşuyor. 
   
   Eski resimler, yeni sergi 
   Öğrencilik yıllarınıza ait resimleri sergilemenizdeki temel amaç ne    Zamana karşı, zamana rağmen durabiliyorsanız, geçmişe baktığınızda pişmanlık duymuyorsanız, bence sınıfı geçmiş sayılırsınız. Amacım bir anlamda hesap vermek. Bütün açıklarımı gözler önüne sermek. 
   
   Öğrencilik dönemi resimlerinizden biri eleştirilse, tepkiniz ne olur    Eleştireceği hiçbir şey yok. Keşke gelebilse öyle biri. 35 yıl önce yaptıklarım, bugün de yeni. 
   
   35 yıl önce ressamlar ancak sanat hocalığıyla para kazanabilirdi. Şimdi bu değişti mi    O zaman ressamın tek kazancı hocalıktı. Şimdi değil. Mesela ben sadece resimlerimle yaşıyorum. Ama daima iyi ressamlar resimden para kazanır, diye bir şey yok. Tersine, kötü ressamlar resimle yaşar. Çünkü halk, basit olanı kolay anlar, almak ister. 
   
   'Benden rahatsız oldular' 
   Yakında bir Mehmet Güleryüz kitabı çıkacak galiba    Salt yaşamım, resim dönemlerinin nedenleri ve o dönemlerde diğer sanatçıların değerlendirilmesi var. 
   
   Kitapta yine tartışılacak şeyler mi söylediniz    Sanırım. Ben niye sanat yaptım Tüm çabamı özgür olmaya harcadım. Sivri dilliydim. Ama bedelini ödedim. 
   
   Neydi ödediğiniz bedel    Çok yalnız kaldım. Bu camiadan insanlar da, diğer sanatçılar da benden rahatsız oldu. Düşündüğünüzü söylüyorsanız, bunu yaşarsınız. 
   
   Bu bedel, canınızı acıtmadı mı    Çok.. Acıtmaz olur mu. Kendinize acımanın bir anlamı yok. Yalnızlığınıza üzülüyorsanız da, dişinizi sıkacaksınız. 
   
   Kitapta aşklarınızı anlattınız mı    Kadınları anlatmadım. 
   
   Niye anlatmadınız aşklarınızı    Kadınları seviyorum hissiyatlarım çok güçlü. Onu ayrı yazmak istedim. Ben kadını çok sevdim, çok değer verdim, bunun için de anladım. 
   
   Kadınları hiç incitmediniz mi    İncittim. İddialı olacak ama, çok incittiğim halde çok az kişi benim onları koyduğum yere koymuş, verdiğimi vermiştir. İncinmelerinin nedeni, çok mutlu ettikten sonra bunda eksilmeler olmasıdır. Çok mutlu eder, uçurursan bir kadını... 
   
   Beraber olduğunuz bütün kadınları "uçurdunuz" mu yani    Evet. Uçurdum. 
   
   İsmet Özel'in "Kadın köle olmalı" tartışmasına ne diyorsunuz    Onu da anlıyorum. Bu tür şeyler yaşadım hayatımda. Ama bu gerçekse, erkek o kadını gerçekten köle zannetmek yanlışlığını yapar. Çünkü bu, kadının tercihidir. Yani o kadın aslında çok yüksek noktadadır. Eğer erkek onu anlamıyorsa, zaten aptaldır. Kadınlar seçer. Ben hep seçilen oldum. Ayrıca Türk kadınının bir şiiri vardır. Sevgide ilginçtir, yoğundur. Çok odalı bir konak gibidir... 
   
   
</TEXT>
</DOC>
