<DOC>
<DOCNO> 187219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun06.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı Türkiye'nin kararından memnun... 
</HEADLINE>
<TEXT>

     ABD Savunma Bakanı Donald Rumsfeld, Türkiye'nin Irak'a asker gönderme yönündeki kararını memnuniyetle karşıladığını bildirdi. 
     Rumsfeld, ABD'nin Colorado eyaletinde yapılan ve Milli Savunma Bakanı Vecdi Gönül'ün de katıldığı NATO Savunma Bakanları gayri resmi toplantısında gazetecilerle sohbet etti. 
     ABD Savunma Bakanı, Irak'ta başka ülkelerin de yardım etmeye kararlı olduklarını göstermelerinin ''iyi birşey'' olduğunu ifade ederek, Türkiye'nin Irak'a asker gönderme kararını sadece basından bildiğini ve resmi kanallardan kendisine bu yönde henüz bilgi ulaşmadığını belirtti. 
     Türkiye'nin asker gönderme kararının Irak'ta ''takdir edildiğini'' söyleyen Rumsfeld, ''Eğer gerçekten bu haberler doğruysa, Türk bakanlar kurulu ve parlamentosu asker göndermeyi onaylamışsa, Iraklılar ve Merkez Komutanlığı ile hep birlikte bunun nasıl, hangi yoldan yapılabileceği üzerinde çalışmamız gerekecek'' dedi. 
     ABD Savunma Bakanlığı Pentagon, gelecek yıl başına kadar Irak'ta üçüncü bir uluslararası tümen olmasını istiyor. 
     Rumsfeld, şu ana kadar 32 ülkenin Irak'a asker katkısında bulunduğunu ve NATO ülkelerinin neredeyse bir düzinesinin, bu katkıda bulunanlar arasında yer aldığını kaydetti ve bu yolla NATO'nun önemli bir siyasi mesaj verdiğini söyledi. 
     Rumsfeld, NATO ülkelerinin katkısının, ''siyasi, askeri ve kişisel cesarete'' işaret ettiğini ifade ederek, ''Irak'ın yeniden yapılanmasında kararlı ülkeler olduğunu görmek, bu ülkelerin siyasi ve askeri olarak katkıda bulunması, Irak ve Irak halkı için sağlıklı birşey'' dedi. 
     Irak Geçici Yönetim Konseyi'nin, Türkiye'nin asker göndermesine karşı bir açıklamada bulunduğu yönündeki soru üzerine Rumsfeld, ''Her bakış açısına sahip Iraklı mevcut. Bazıları çok mutlu olacak, bazıları endişelenecek, bazıları tarafsız bakacak. Bazılarının bu konuda bir fikri olmayacak. Bu normal birşey. Şimdi Iraklılar ve Merkez Komutanlığı ile birlikte çalışmalıyız'' diye konuştu. 
     
     POWELL'DAN TEŞEKKÜR 

     ABD Dışişleri Bakanı Collin Powell, Dışişleri Bakanı ve Başbakan Yardımcısı Abdullah Gül'ü telefonla arayarak, TBMM'de dün alınan Irak'a asker gönderme kararına ilişkin memnuniyetini dile getirdi. 
     Diplomatik kaynaklardan edinilen bilgiye göre tezkerenin TBMM'den geçmesinin ardından Gül'ü arayan Powell, karardan dolayı memnuniyetini belirterek teşekkür etti. Gül de, Powell'a, "Irak'ın istikrarı hepimizin çıkarınadır" diyerek dünkü kararı, istikrara yardımcı olmak için aldıklarını söyledi. Gül Powell'a, ABD'yle bundan sonra yapılacak görüşmelerde Türkiye'nin hassasiyetlerinin dikkate alınması için somut adımlar beklediklerini de aktardı. 
     
</TEXT>
</DOC>
