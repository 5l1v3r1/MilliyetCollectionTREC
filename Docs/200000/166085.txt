<DOC>
<DOCNO> 166085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur28.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''2004 sonunda AB'den müzakere sürecini alacağız'' 
</HEADLINE>
<TEXT>

     Başbakan Recep Tayyip Erdoğan, Türkiye'de sağlanan güven ortamının sonuçlarını almaya başladıklarını belirterek, ''İnanıyorum ki Türkiye, 2004 yılı sonunda AB'den müzakere sürecini alacak'' dedi. 
     Başbakan Erdoğan, ''Çaygören 2. Merhale Balıkesir İçme Suyu Ana Besleme Sistemi ve İsale Hattı İnşaatı'' ile arıtma tesisi ve terfi merkezinin açılış töreninde konuştu. 
     Erdoğan, 3 Kasım 2002'nin, Türkiye'de siyasi açıdan bir dönüm noktası olduğunu belirterek, ''Geleceğim ne olacak'' diye düşünen bir Türkiye'nin, bu süreçte güven ortamının yakalandığı bir döneme geçtiğini kaydetti. Güven ortamıyla birlikte barajlar açmaya başladıklarını, musluklardan suların aktığını ve artık insanların kalite aramaya başladığını ifade eden Erdoğan, benzer sürecin, geçmişte İstanbul'da da yaşandığını söyledi. 
     Balıkesir İçme Suyu Projesi'nin, kentin 2023 yılına kadar içme, kullanma ve sanayi suyu ihtiyacını karşılayacağını belirten Erdoğan, projenin Balıkesirliler için hayırlı olması dileğinde bulundu. 
     
     TÜRKİYE-AB İLİŞKİLERİ 

     Başbakan Erdoğan, Türkiye-AB ilişkilerine de değindiği konuşmasında, Türkiye'nin, ekonomik ve siyasal açıdan yakaladığı olumlu havanın etkisiyle, AB ile olan ilişkilerinde önemli mesafeler kat edildiğini belirtti. Erdoğan, şunları söyledi 
     ''AB yolunda çok ciddi adımlar atıyoruz. İşte son Selanik Zirvesi'nde, Hükümetlerarası Konferans'a gözlemci üye olarak Türkiye kabul edilmiştir. AB yolundaki bu adımlar, bizim şu an 6 ay içindeki yüksek performansımızın neticesidir. Durarak bunlar alınmadı. Ve tabii bununla da kalmadık. Bu konuda bir konsensus oluştu. Ana muhalefetiyle, parlamento dışı partileriyle ve sivil toplum örgütleriyle bir dayanışma ortaya çıktı. İnanıyorum ki Türkiye, 2004 yılı sonunda AB'den müzakere sürecini alacak. Bunu Selanik'te gördük. Bu, Türkiye'nin gerek siyasi kriterler noktasında, gerek ekonomideki sıçramayla, insanımızı çok daha farklı bir yaşam standardına kavuşturacaktır.'' 
     
     ''HORTUMLAR KESİLMEYE BAŞLANDI'' 

     Türkiye'nin en büyük sorunlarından birinin işsizlik olduğunu ve bu doğrultuda çok çaba harcadıklarını ifade eden Erdoğan, yatırım yapan sanayici ve işadamlarının emrinde ve hizmetinde olduklarını söyledi. 
     ''Şu anda adeta araziyi tohumla dönemindeyiz'' ifadesini kullanan Başbakan Erdoğan, Türkiye'nin çeşitli kentlerinde çok sayıda eğitim kurumu inşa edildiğini, bunlardan 1'ini devlet yapıyorsa, 3'ünü de hayırsever işadamlarının yaptığını söyledi. Erdoğan ''Bu, devlet-millet kaynaşması döneminin başladığının bir göstergesidir'' dedi. 
     Yatırımlara ayrılacak kaynağın nereden bulunacağının sık sık sorulduğunu anımsatan Erdoğan, ''Yolsuzluk konusunda adresler tespit edildi. Damardan girdik, hortumlar kesilmeye başlandı. 8 yıllık eğitimde bu yıl kitapları bedava dağıtacağız. Hani kaynak nerede Hortumlar kesildi de orada. İnşallah okullar açılmadan kitaplar elinizde olur'' diye konuştu. 
     
</TEXT>
</DOC>
