<DOC>
<DOCNO> 172630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur28.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 3 kişinin cesetlerini parçalayan zanlı yakalandı... 
</HEADLINE>
<TEXT>

     İstanbul'un Büyükçekmece, Zeytinburnu ve Kartal ilçelerinde öldürdüğü 3 kişinin cesetlerini parçalayarak çöp konteynerine attığı iddiasıyla yakalanan Kazım Türe ve kız arkadaşının da aralarında bulunduğu diğer 4 kişi, adliyeye gönderildi. 
     Asayiş Şube Müdürlüğü'nden aldınan bilgiye göre, 24 Haziran 2003 tarihinde ortadan kaybolan Ahmet Can'ın eşi, Kayıplar Büro Amirliği'ne başvurdu. 
     Bunun üzerine harekete geçen polis, Can'ın üzerinden 80 milyon lira ve 100 ABD Doları'yla birlikte alınan kredi kartlarından yapılan alışverişleri takibe aldı. 
     Kredi kartıyla bir süre Beylikdüzü, daha sonra Çanakkale, ardından İzmit Kandıra ve son olarak Sakarya'da alışveriş yapıldığını belirleyen polis, kamera görüntülerini inceleyerek, olayın faili olduğu gerekçesiyle Kazım Türe ve kız arkadaşı Aslı Yağmur'u Sakarya'da gözaltına aldı. 
     Şubeye getirilerek sorguya alınan Türe'nin verdiği bilgiler doğrultusunda, Ahmet Can'ı öldürdüğü tabancayı Kandıra'da satmasına aracılık eden eski eşinin babası Necmi Gödük ile olaylarla ilgileri görülen 2 kişi daha yakalandı. 
     
     3 CİNAYET 

     Sorgulamalar sonucunda, Türe'nin, borç para istediği Ahmet Can'ı, kız arkadaşı Aslı Yağmur'a paranın karşılığında birlikte olmayı teklif ettiği için Beylikdüzü'ndeki evinde tabancayla öldürdüğü, bıçakla banyoda cesedini parçalara ayırdığı ve değişik yerlerdeki çöp konteynerlerine attığı anlaşıldı. 
     Türe'nin, bu olaydan önce de Sevgi Genç'i, bir sahtecilik işi karşılığı alacağını vermediği gerekçesiyle Zeytinburnu'ndaki evinde boğarak öldürdüğü, ardından yine cesedi bıçakla parçalayarak, çöp konteynerlerine dağıttığı belirlendi. 
     Oto hırsızlığı ve sahtecilik olaylarından dolayı da sabıkalı olan Kazım Türe'nin, yaklaşık 6 ay önce de, aynı suçtan dolayı bir süre cezaevinde birlikte yattığı Halil İbrahim Sarısoy'u, suçunu üstlenmesine rağmen eşi ve çocuklarına bakmadığı gerekçesiyle Kartal Soğanlık'daki evinde öldürdüğü ve cesedini yine parçalayarak çöp konteynerlerine attığı tespit edildi. 
     Kazım Türe'nin, her cinayetten sonra izini kaybettirmek amacıyla oturduğu evden taşındığı da ortaya çıktı. 
     Polisteki işlemleri tamamlanan Türe ve diğer 4 kişi, daha sonra Büyükçekmece Cumhuriyet Başsavcılığı'na sevk edildi. 
     
</TEXT>
</DOC>
