<DOC>
<DOCNO> 155412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo30.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus'a Real Madrid maçından rekor hasılat... 
</HEADLINE>
<TEXT>

     Futbolda Avrupa Şampiyonlar Ligi'nde İspanya'nın Real Madrid CF takımıyla yarı final mücadelesi veren İtalya'nın FC Juventus takımı, rakibiyle rövanşta İtalya'da yapacağı maç için kulüp tarihinin rekoru olan hasılat miktarı elde etti. 
     Kulüp yetkilileri, İspanyol rakibiyle 14 Mayıs Çarşamba günü Torino'daki Della Alpi Stadı'nda rövanş mücadelesine çıkacak olan FC Juventus'un, bu maçın tüm biletlerini şimdiden sattığını ve satıştan kulüp tarihinin rekor rakamıyla 3.1 milyon Euro yaklaşık 5.4 trilyon lira gelir elde ettiğini açıkladılar. 
     Yetkililer, maç için 67 bin 229 adet bilet satıldığını ve maça 6 gün kala tüm biletlerin tükendiğini bildirdiler. 
     Kulüp, bundan önce, bir maçtaki en büyük hasılat miktarını, bu sezon başında yine Avrupa Şampiyonlar Ligi'nde Manchester United ile yaptığı karşılaşmada 3 milyon Euro ile elde etmişti. 
     
</TEXT>
</DOC>
