<DOC>
<DOCNO> 154663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur09.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, Pazar günü Saadet Partisi'nin başına geçiyor... 
</HEADLINE>
<TEXT>

     Saadet Partisi'nin SP 1. Olağan Kongresi, 11 Mayıs Pazar günü toplanacak. 
     İl ve İlçe kongrelerini tamamlayan SP'nin Atatürk Spor Salonu'nda yapılacak kongresinde, bir süre önce SP'ye üye olan Necmettin Erbakan'ın genel başkanlık için adaylığını koyması bekleniyor. 
     Kongrede, Erbakan'ın siyasi yaşamı ile liderliğini yaptığı ''Milli Görüş''ün anlatılacağı 7 dakikalık bir sinevizyon gösterisi sunulacak. 
     Kongrede, kurulacak 2 ya da 3 dev ekran ile kongre çalışmaları salonun dışında da izlenebilecek. 
     20 Temmuz 2001 tarihinde kurulan SP'nin 1. Olağan Kongresi'nde, Genel Başkan Recai Kutan'ın bu göreve aday olmayacağı, kongreden sonra muhtemelen genel başkan yardımcılığına getirileceği ifade edildi. 
     Parti gençlik kollarına mensup 500 kişinin görev yapacağı kongrede, bin 230 delege partinin yetkili organlarının seçimi için oy kullanacak. 
     Kongreye, Meclis'te grubu bulunan AK Parti, CHP ile diğer siyasi parti liderlerinin, yabancı misyon şeflerinin, sendika temsilcilerinin ve öteki ilgililerin ''isimleriyle'' davet edildikleri bildirildi. 
     
</TEXT>
</DOC>
