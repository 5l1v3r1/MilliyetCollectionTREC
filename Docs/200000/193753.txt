<DOC>
<DOCNO> 193753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko12.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gelir getiren bir işte çalışan kişi, en az 3 kişiyi geçindiriyor" 
</HEADLINE>
<TEXT>

     Türkiye Petro Kimya Lastik İşçileri Sendikası PETROL-İŞ Genel Başkanı Mustafa Öztaşkın, Türkiye'de gelir getiren bir işte çalışan her kişinin, en az 3 kişiyi geçindirdiğini bildirdi. 
     Öztaşkın, Petrol-İş yıllığında ele aldıkları ''Küreselleşme koşullarında kapitalizm ve sendikal hareket'' araştırmasında, ''akademik ve titiz çalışma'' yürütüldüğünü belirtti. 
     İşsizliğin, son yıllarda devlet ve sermaye için hem tehdit hem de fırsat olduğunun ortaya çıktığını kaydeden Öztaşkın, ''Küreselleşme olarak adlandırılan sermayenin uluslararasılaşmasının bugünkü düzeyi, işsizlik sorununu daha katmerli hale getirdi. Günümüz sermayesi hızla dolaşıp yayıldığı, toplumsal ilişkileri kendine ve hızına göre yeniden biçimlendirdiği her köşede, her bucakta işsiz kitleleri çoğaltmaktadır'' dedi. 
     Uluslararası Çalışma Örgütü ILO yetkililerinin 2003 yılı Küresel İstihdam Raporu'nu açıklarken, dünyada istihdam durumunun ''fena halde kötüye gittiğine'' dikkat çektiğini savunan Mustafa Öztaşkın, şu bilgiyi verdi 
     ''ILO, küresel olarak artan işsizliğin dünyanın pek çok yerinde iktisadi ve siyasi dengelerin bozulmasına neden olabilecek düzeye geldiğine işaret ediyor. 2002 sonu itibariyle, dünyada 20 milyon işsiz, 180 milyon da açık işsiz insandan söz ediliyor. Bu Türkiye nüfusunun 3 katıdır. Hesaba, 2002 sonunda çalışan yoksulları ve günde 1 dolar ücretin altında çalışarak hayatta kalma mücadelesi veren en az 550 milyon kişiyi, önümüzdeki 10 yıl içinde işgücüne katılacak en az 460 milyon kişiyi de eklediğimizde, sayı epeyce kabarıyor.'' 
     
     TÜRKİYE'DE İŞSİZLİK 
     Türkiye'de işsizliğin gerçek boyutlarını ortaya çıkaracak, verileri elde edecek, derleyecek, işçiler ve işsizler açısından analiz edecek bir kurumun, ''ne yazık ki'' henüz bulunmadığını iddia eden Öztaşkın, ''DİE'nin Hane Halkı İşgücü Anketi'' sonuçlarına göre, Türkiye'de gelir getiren bir işte çalışan her kişi, en az 3 kişiyi geçindirmektedir'' diye konuştu. 
     İşgücüne katılma oranı düşük olan Türkiye'de, geneldeki açık işsizlik oranının yüzde 11.4 olduğunu, bunun da 2 milyon 636 bin kişiyi yansıttığını anlatan Mustafa Öztaşkın, ''Bu rakamlara tarımda çalışanlar dahil değildir. 1990'da yüzde 13.3 olan tarım dışı işsizlik oranı 2002'de yüzde 16.1'e fırlamıştır'' dedi. 
     
</TEXT>
</DOC>
