<DOC>
<DOCNO> 165946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/ekonomi/eko06.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 milyar dolarlık takipten vazgeçiliyor 
</HEADLINE>
<TEXT>

Hükümet, kambiyo affıyla takibe alınmış olan 15 bin dosyadaki 2.5 milyar dolarlık alacağın peşine düşmekten vazgeçecek 
     SALİHA ÇOLAK Ankara 

     Hükümet cezaların tahsil edilemeyecek büyüklüklere ulaşması nedeniyle "şartlı kambiyo affı" getiriyor. Afla, ihracat ve ithalat işlemleriyle transit ticaretten doğan alacaklarını 180 gün içinde yurda getirmeyerek cezaya girenler hakkında takibe alınan 15 bin dosyadaki 2.5 milyar dolarlık alacağın peşine düşülmeyecek. Bu durumda olanlar, Türkiye’ye getirmek durumunda oldukları rayiç bedelin sadece yüzde 4’ünü ödeyerek ceza takibinden kurtulacak. 
     TBMM’ye sunulan Türk Parasının Kıymetini Koruma Hakkındaki Yasa’da değişiklik öngören tasarı, 5 - 50 milyon lira olan ağır para cezasını 2 - 25 milyar liraya çıkartıyor. Tasarı, her türlü mal, kıymet, hizmet, sermaye ithal ve ihracından doğan alacaklarını yurda getirmeyenlere uygulanan, "getirmekle yükümlü oldukları rayiç bedel kadar ağır para cezasını" hafifleterek, söz konusu miktarın da yüzde 5’ine indiriyor. 
     Kambiyo işlemlerinde döviz veya Türk parası kaçırmak kastıyla muvazaalı işlemlerde bulunanlara, "rayiç bedel" kadar ağır para cezası korunuyor. 
     

</TEXT>
</DOC>
