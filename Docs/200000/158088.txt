<DOC>
<DOCNO> 158088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur15.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zerda dizisinin yapımcılarına dava açılıyor... 
</HEADLINE>
<TEXT>

     Ulusal bir televizyon kanalında yayınlanan ve özellikle kadınların büyük bir beğeni ile izlediği ''Zerda'' dizisinin yapım sorumlusu 3 kişi hakkında ''2863 sayılı Kültür ve Tabiat Varlıklarını Koruma'' kanuna muhalefet suçundan 1 yıldan 5 yıla kadar ağır hapis cezası istemiyle dava açıldı. 
     Gaziantep Cumhuriyet Başsavcısı Ahmet Karayiğit tarafından hazırlanan iddianamede, TMC yapım sorumluları olan Ruhi Karadağ, Ahmet Şişman ve Ali Köse'nin taşınmaz Kültür ve Tabiat Varlıkları Yüksek Kurulu'ndan izin almadan, Adana Kültür ve Tabiat Varlıkları Koruma Kurulu'nun 13 Ocak 1994 tarih ve 1986 sayılı kararı ile Taşınmaz Kültür Varlığı olarak tescil edilen Gaziantep ili Nurdağı İlçesi Sakçagözü Beldesi'nde bulunan ''Hürşitağa'' isimli konakta Zerda isimli diziyi çektikleri belirtilerek, yetkili kuruldan izin ve ruhsat almadan konakta tadilat ve tamirat yaparak 2863 sayılı yasaya muhalefet suçunu işledikleri ifade edildi. 
     Gaziantep Valiliği İl Kültür Müdürlüğü'nün suç duyurusu, olay yeri tespit tutanağı, krokiler, sanık savunmaları ve Nurdağı Cumhuriyet Başsavcılığı'nın fezlekeleri ve evrak kapsamına yer verilen iddianamede, Ruhi Karadağ, Ahmet Şişman ve Ali Köse'nin, 2863 sayılı ''Kültür ve Tabiat Varlıklarını Koruma Kanunu '' muhalefet suçundan 1 ile 5 yıl arasında ağır hapis cezasına çarptırılması istendi. 
     Sanıkların yargılanmalarına önümüzdeki günlerde Gaziantep Ağır Ceza Mahkemesi'nde başlanacak. 
     
</TEXT>
</DOC>
