<DOC>
<DOCNO> 182819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/yasam/ayas.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kez bir Türk Emmy ödülü aldı 
</HEADLINE>
<TEXT>

   Hasan Şerefli, ülke ülke gezip ıslahevlerinin belgeselini yaptı. 450 dolar istedikleri için ödül törenine katılmadı oysa Emmy almıştı... 
      
   Amerika'da televizyon dünyasının 'Oscar'ları olarak görülen Emmy ödüllerinin 24'üncü yılında bir Türk, 'Belgesel Film ve Araştırma' dalında sessiz sedasız Emmy ödülü aldı. Olay o kadar sessiz cereyan etti ki, ödülü alan Hasan Şerefli adlı Türk'ün kendisi bile törende değildi. 
   Şerefli, başından geçenleri şöyle anlattı "Belgeselin adı 'Parmaklıklar Arkasındaki Çocuklar'dır. Ben kazanabileceğimi aklımın ucundan bile geçirmediğim için ödül törenine katılmadım. Ayrıca smokinli bir gala şeklindeki törene katılmak için bizden 450 dolar istiyorlardı. Bu parayı galaya gitmektense ıslahevine vermeyi tercih ederim. Ödülü kazandığımı sonra haber verdiler". 
   
   Koşulları anlatıyor 
   Hasan Şerefli, 95 dakikalık belgeselle ilgili olarak şunları söyledi "Amerika, İngiltere, Moğolistan, Gürcistan, Hindistan, Filipinler ve Türkiye'de çekilen film, tüm bu ülkelerdeki ıslahevlerinin koşullarını gözler önüne seriyor. Onların gözüyle dünya nasıl görünüyor, ne koşullarda yaşıyorlar ve devlet ne gibi katkılarda bulunuyor, ıslahevinden çıktıktan sonra sosyal hayata uyumda ne gibi güçlüklerle karşılaşıyorlar " 
   
   Türkiye'de Keçiören'de 
   Halen Philadelphia'daki Lasalle Üniversitesi'nde yüksek lisans öğrenimi gören Şerefli, araştırmanın Türkiye ayağıyla ilgili olarak şöyle konuştu "Filmde, Türkiye'deki Keçiören Islahevi'nde diğerlerine oranla inanılmaz liberal bir sistem olduğu görülüyor. Keçiören'de parmaklıklar yok. Çocuklar, gardiyan eşliğinde olmadan okullarına gidebiliyorlar. Bu konu, eleştirmenlerden büyük övgü aldı. Gerek İngiliz, gerekse Amerikalı uzmanlar, böyle yapmaları gerektiği sonucuna vardılar." 
   Pek çok ülkede, ıslahevinden çıkan çocukların yüzde 70-85 oranında yeniden ıslahevine döndüklerini vurgulayan Hasan Şerefli, Türkiye'de bu oranın yüzde 10-15 olduğuna da işaret etti. Şerefli, bunun, Türk insanının 'aile yapısı ve kültürüyle' ilgili olduğu görüşünü de dile getirdi. 
   
   
</TEXT>
</DOC>
