<DOC>
<DOCNO> 182522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur25.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trende ilaçlı kolayı içip uyudular, sonra soyuldular... 
</HEADLINE>
<TEXT>

     Trenle yolculuk yaparken tanıştıkları iki kişinin ikram ettiği ilaçlı kolayı içen 5 kişi, uykuya dalınca soyuldu. 
     Yozgat Valiliği'nden verilen bilgiye göre, İstanbul-Kahramanmaraş seferini yapan yolcu treni görevlisi, Yerköy İstasyonu'nda polise başvurarak, uyuyan 4 yolcuyu uyandıramadığını bildirdi. Bunun üzerine polis tarafından trenden alınan 4 kişi, Yerköy Devlet Hastanesi'ne kaldırıldı. 
     Trende uyuya kalan Ahmet Alagöz, Saadet Güney, Ekrem Çimen ve Osman Cici, İstanbul'dan Kahramanmaraş'a giderken, yolda tanıştıkları 2 kişinin kendilerine kola ikram ettiğini ve kolayı içtikten sonra uyuya kaldıklarını söylediler. Uyandıktan sonra eşyalarını kontrol ettiklerinde ise 740 milyon lira ile 2 adet cep telefonunun çalındığını belirttiler. 
     Bu arada Ayhan Uğurlu'nun da, Ankara'dan Yozgat'ın Şefaatli İlçesi'ne giderken bindiği trende iki kişi tarafından ikram edilen kolayı içtikten sonra uyuya kaldığı, uyandığında kredi kartı, cep telefonu, 100 ABD doları, 220 milyon lira ile wolkmeninin çalındığını bildirildi. 
     Polis, eşkallerini belirlediği iki kişiyi ararken, bir gün arayla olan her iki olayın, aynı şahıslar tarafından gerçekleştirilmiş olabileceği belirtildi. 
     
</TEXT>
</DOC>
