<DOC>
<DOCNO> 194982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun06.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Burger King, çocuğunu emziren kadından özür diledi 
</HEADLINE>
<TEXT>

     Burger King, müşterilerin yanında bebeğini emzirdiği için lokantalarının birinden kovulan kadından özür dilemek zorunda kaldı. 
     Burger King tarafından, bebeğini emziren anne Kate Gearty için hazırlanan özür mektubunda, ''Burger King Şirketi ve bağlı kuruluşları, 10 Kasım'da müşterilerimizden birinin maruz kaldığı rahatsızlıktan ötürü özür diler'' denildi. 
     Şirket sözcüsü, ''Anneye müdahale eden işçinin, durumdan rahatsız olan başka bir müşterinin talebi üzerine bu şekilde davrandığını'' öne sürdü. 
     Bayan Gearty'den lokantayı terketmesinin istenmediğini iddia eden sözcü, ''Bir bayan görevlinin, anneden göğüslerini örtmesini ya da bayanlar tuvaletine giderek bebeği orada emzirmesini söylediğini'' belirtti. 
     Utah eyaletinin Orem kentinde, Burger King çalışanlarından biri bebeğini emziren anneden ya buna son vermesini ya da lokantayı terketmesini istemişti. Kate Gearty adlı anne olayla ilgili olarak yaptığı açıklamada, ''Bebeğimi emzirdiğim için adeta suçlu muamelesi gördüm'' demiş ve kendisinden özür dilenmesini istemişti. 
     Utah eyalet yasaları kadınların bebeklerini diledikleri yer emzirmelerine izin veriyor. 
     
</TEXT>
</DOC>
