<DOC>
<DOCNO> 151872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo04.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma Başkanı Ümit Özat'ı istiyor, Capello kararsız... 
</HEADLINE>
<TEXT>

     İtalyan spor basını, AS Roma takımının Fenerbahçeli milli futbolcu Ümit Özat'ı transfer etmek için görüşmelerini sürdürdüğünü yazdı. 
     Gazetelerde yer alan haberlerde, AS Roma Kulübü Başkanı Franco Sensi'nin, Ümit Özat'ı almak için girişimlerde bulunduğu, ancak teknik direktör Fabio Capello'nun onayının henüz alınmadığı öne sürüldü. 
     Tutto Sport Gazetesi, Capello'nun, Ümit'ten daha çok Chievo'da oynayan Nicola Legrottaglie'yi istediğini bildirdi. 
     Corriere dello Sport Gazetesi ise 27 yaşındaki Türk futbolcunun sezon sonunda Fenerbahçe ile olan sözleşmesinin sona erecek olmasından dolayı kulüp başkanı Sensi'nin, Özat'ın alınmasında daha ısrarcı olduğunu kaydetti. 
     Öte yandan İtalyan gazetelerinde yer alan transfer iddialarında, AS Roma'da oynayan Brezilyalı Cafu'nun gelecek sezon için AC Milan ile anlaştığı, FC Juventus'un da Hollandalı Stam'ı almak için SS Lazio ile görüşmelerini sürdürdüğü ifade ediliyor. 
     





</TEXT>
</DOC>
