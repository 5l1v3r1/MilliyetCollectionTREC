<DOC>
<DOCNO> 161075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur11.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul demiryolu için çalışmalar Pazar günü başlıyor 
</HEADLINE>
<TEXT>

     Türkiye Cumhuriyeti Devlet Demiryolları TCDD Genel Müdürlüğü'nün yatırım programında yer alan Ankara-İstanbul Demiryolu Hattının Rehabilitasyonu Projesi, 8 Haziran Pazar günü Ankara Garı'nda yapılacak törenle start alacak. 
     Ankara ile İstanbul arasındaki seyahat süresini azaltmayı hızlı, konforlu, güvenli bir ulaşım imkanı yaratmayı ve ulaşımda demiryolunun payını artırmayı amaçlayan proje, ALSİM-ALARKO-OHL konsorsiyumu tarafından 2 aşamada gerçekleştirilecek. 
     Projenin ilk aşamasını, 206 kilometrelik Ankara-Eskişehir Esenkent-İnönü kesimi oluşturuyor. Bu kesimde yapılacak altyapı iyileştirmeleri ile şu anda 7 saat olan Ankara-İstanbul arasındaki seyahat süresi, saatte 200 kilometre hız yapabilen trenler ile 4 saat 30 dakikaya inecek. 
     
     ANKARA-İZMİR HATTI DA YARARLANIYOR 
     Bu proje, Ankara-İzmir arasındaki seyahat süresini de yaklaşık 1.5 saat azaltacak. Böylece, bu kesimlerde yolcu ve yük taşımacılığında demiryolunun payının artması hedefleniyor. Ankara-Eskişehir kesiminin rehabilitasyonu, 437 milyon euroya mal olacak. 
     Projenin ikinci aşamasını, Eskişehir-Arifiye-Köseköy kesimi oluşturuyor. Bu kesimdeki 184 kilometrelik hattın rehabilitasyonu ise 701 milyon euroya mal olacak. Proje ile Ankara-İstanbul hattındaki seyahat süresi, saatte 200 kilometre hız yapabilen trenler ile 3 saat 10 dakikaya inecek. 
     Yaklaşık 3 yıl içinde tamamlanacak proje ile TCDD Genel Müdürlüğü, yılda 100 milyon dolar gelir elde edecek. Ayrıca, Ankara-İstanbul arasında günde ortalama 4 bin olan yolcu taşıma kapasitesi, günde 25 bine ulaşacak. 
     
</TEXT>
</DOC>
