<DOC>
<DOCNO> 170557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun19.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar 20 temmuz 1974 Barış Harekatı'nı kınadı... 
</HEADLINE>
<TEXT>

     Kıbrıs Rumları, adaya barış ve huzuru getiren 20 Temmuz 1974 Barış Harekatı'nın 29. yılını kınadılar. 
     Rum kesiminde, Barış Harekatı'nın başladığı saat olan 05.30'da sirenler çaldı, gün içinde kiliselerde ayinler düzenlendi. Rum siyasi partileri de Barış Harekatı'nı kınayan açıklamalar yaptı. 
     Bu arada, sınır kapılarının açıldığı 23 Nisan'dan itibaren KKTC'ye geçen Rumların sayısında bugün en düşük seviyeye inildi. 
     Hafta sonları KKTC'ye 7 bin civarında Rum geçerken, bugün saat 12.00 itibariyle tüm sınır kapılarından ancak 117 Rum'un KKTC'ye geçtiği öğrenildi. Rum vatandaşlarının, Rum siyasilerin, ''20 Temmuz'da KKTC'ye gitmeyin'' yönündeki telkinlerinden ve sınır kapılarında düzenlenen eylemlerden etkilendiği sanılıyor. 
     Ledra Palace Sınır Kapısı'nın Rum tarafında eylem düzenleyen sözde kayıp yakınlarının da KKTC'ye geçmek isteyen Rumları ve yabancıları zaman zaman engellemeye çalıştıkları görüldü. 
     
</TEXT>
</DOC>
