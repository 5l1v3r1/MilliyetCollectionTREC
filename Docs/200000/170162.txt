<DOC>
<DOCNO> 170162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/yazar/guclu.html </URL>
<DATE> 2003/07/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS’de asıl heyecan şimdi başlıyor 
</HEADLINE>
<TEXT>

     Üniversiteye giriş yarışında üç önemli süreç var. Hazırlık, sınav ve tercihler. Bu zor yarışta en çetin olanı üçüncü parkur. Yani tercihler. En ufak bir hata, ömür boyu mutsuzluğa dönüşebilir... 
     Yanlış bir meslek seçimi, her şeyin pembeden griye hatta siyaha dönüşmesine neden olabilir. Ama ne adaylar, ne de veliler, h l bu durumun farkında değil. Kazananlar sevinç çığlıkları atıyor. Tıpkı önceki yıllardaki ağabeyleri, ablaları gibi. Ama ya sonra .. 
     Eskilerin yüzünden düşen bin parça. 
     Üniversitelerde öğrenim gören öğrencilerin yüzde 90’a yakını mutsuz. Ne kazandığı üniversiteden memnunlar ne de öğrenim gördükleri fakülteden. Hemen herkes yakaladığı balığın mutluluğunu yaşayacağına, kaçırdığı büyük balığın kırgınlığı, küskünlüğü, mutsuzluğu içerisinde. 
     Üniversite öğrencilerinin dün olduğu gibi bugün de mutsuz olmalarının en önemli nedeni çarpık sınav sistemi. İkinci önemli neden ise tercihler. Sınav sistemi öylesine tuzaklar ile dolu ki ancak doğru yol haritası çizenler, doğru kılavuz ile yola çıkanlar ve ne istediğini iyi bilen öğrenciler mutlu sona ulaşabiliyor. Diğerleri ise üniversiteyi kazanmış olsalar bile maalesef yüzleri gülemiyor... 
     
ÖSS mutlaka değişmeli      YÖK’le birlikte üniversiteye giriş sistemi mutlaka değiştirilmelidir. Mevcut sistem, umut tacirliği yapmanın ve gençlere yalancı mutluluklar yaşatmanın ötesinde hiçbir işe yaramıyor. 
     Sınav sonrasında yaşananlara bir bakın, herkes seviniyor. Okullar, dershaneler, veliler, özel ders verenler, akrabalar hemen herkes seviniyor. Ama olayın asıl kahramanı öğrenciler h l çok tedirginler. Hem de çok. Çünkü, çok iyi biliyorlar ki her puan türünde ilk 100’e girenler dışında hiç kimsenin yeri garanti değil. Hatta şampiyonların bile. Öğretmen lisesi mezunlarına ek puan verildiği için 5 üzerinde 5 ortalama ile okul birincisi olarak mezun olan ve dil sınavında Türkiye birinciliğini elde eden şampiyon öğrencinin, önceki yıl, ilk tercihine giremediğini çok iyi biliyoruz. 
     Bu aşamada yani tercih sürecinde, önümüzdeki günlerde yazacağımız çok şeyler olacak. Ama en önemlisi öğrencilerin okul ve dershaneler ile aileleri ve yakın çevrelerinin tuzağına düşmemeleri. Okul ve dershaneler, başarı oranları yüksek gözüksün diye aile ve yakın çevre de çocuğumuz, ağabeyimiz, kardeşimiz, yeğenimiz üniversiteyi kazandı diye öğrencileri çok farklı yükseköğretim kurumlarına yönlendirebiliyorlar. Her yıl on binlerce öğrencinin fakülte değiştirmesi, yüz binlerce üniversite mezununun meslekleri ile hiç ilgisi olmayan işlere yönelmesi hep bu yüzden. 
     Elbette kasıt yok. Ama pek çok konuda olduğu gibi tercihler konusunda da gençlere en büyük zararı, ne yazık ki en yakın çevresi veriyor. 
     İşte bu yüzden ÖSS barajını aşan hemen herkesin önümüzdeki üç haftalık tercih sürecini çok iyi değerlendirmesi gerekiyor. Her şeyden önce tüm önyargılardan, dayatmalardan ve yönlendirmelerden uzaklaşarak, ne istediğinize kendiniz karar verin. Çünkü gelecek sizin geleceğiniz. Beş, on, yirmi yıl sonrasını düşünün. Hangi mesleği yaparsanız mutlu olursunuz, hangilerinde geri dönüş yaparsınız, bunları sorgulayın. Karar verdiğiniz mesleklerin bugününü ve geleceğini, daha yakından araştırın. Size bu eğitim olanağını sunan üniversiteleri, çok geniş bir yelpazede masaya yatırın. 
     Özetin özeti Tercih sisteminin teknik detaylarına önümüzdeki günlerde gireceğiz. Ama önümüzdeki bir haftayı, kendinizi sil baştan yeniden tanımaya ve gelecek ile ilgili beklentilerinize ayırın. Gerisi daha kolay gelecektir. 
     
     

</TEXT>
</DOC>
