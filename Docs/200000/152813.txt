<DOC>
<DOCNO> 152813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo13.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Johnson'a duacı... 
</HEADLINE>
<TEXT>

     Ligde üst üste oynadığı 8 maçta galibiyet yüzü göremeyen Fenerbahçe'yi, Samsunspor maçında Samuel Johnson kurtardı. 
     Ganalı futbolcu, gol silahları istikrarlı grafik çizemeyen sarı-lacivertli takımı, dün akşam Samsunspor ile oynadığı maçta 85. dakikada attığı golle beraberliğe taşıdı. 
     Attığı gollerle daha önceki haftalarda da ön plana çıkan Johnson, ligin 20. haftasında Gaziantepspor, 7. haftasında da Elazığspor maçlarında gol atmıştı. 
     Gaziantepspor karşısında Johnson'ın 2. dakikada kaydettiği golle maça iyi başlayan sarı-lacivertli takım ilerleyen dakikalarda Tuncay ile bulduğu 2. gol ile karşılaşmadan galip ayrılmıştı. 
     Sarı-lacivertli ekibin Elazığspor'u 4-2 yendiği maçta, 45 ve 69. dakikalarda rakip fileleri iki kez havalandıran Johnson, galibiyette önemli pay sahibi olmuştu. 
     Fenerbahçe'de 4 sezondur orta sahanın vazgeçilmez ismi olan ve savunma yönüyle dikkat çeken Johnson, sarı-lacivertli takım adına ligde 2001-2002 ve 2000-2001 sezonlarında 5'er 1999-200 sezonunda da 4 gol attı. 
     





</TEXT>
</DOC>
