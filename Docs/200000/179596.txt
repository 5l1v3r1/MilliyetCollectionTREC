<DOC>
<DOCNO> 179596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur08.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar gidiyor, yağış geliyor 
</HEADLINE>
<TEXT>

     Tüm yurtta etkili olan aşırı sıcak hava, yarından itibaren etkisini kaybedecek. Sıcaklıklar, 4 Eylül Perşembe günü yurdun büyük bir bölümünde görülecek yağışlarla birlikte tüm yurtta 10-15 derece azalacak. 
     Meteoroloji İşleri Genel Müdürlüğü'nden yapılan uyarıya göre, tüm yurtta etkili olan aşırı sıcak hava, yarından itibaren yurdun kuzeybatısından başlayarak etkisini kaybedecek. 
     Hava sıcaklığı yarın ve 3 Eylül Çarşamba günü kuzey ve batı bölgelerde, 4 Eylül Perşembe günü tüm yurtta hissedilir derecede olmak üzere 10-15 derece azalacak. 
     Buna göre, yarın Marmara'da başlayacak yağışlar, Çarşamba günü Marmara ve Karadeniz'de devam edecek. 
     Perşembe ve 5 Eylül Cuma günleri yurdun büyük bir bölümünde görülecek yağışların, özellikle Marmara'nın doğusu ve Batı Karadeniz'de kuvvetli Karayelle birlikte etkili ve sürekli olacağı tahmin ediliyor. 
     Yağışlı havanın hafta sonunda etkisini kaybedeceği tahmin edilirken, ani sıcaklık değişimi ile Perşembe ve Cuma günleri Marmara'nın doğusu ve Batı Karadeniz'de beklenen etkili yağışlar nedeniyle ilgililerin ve vatandaşların tedbirli olmaları istendi. 
     
</TEXT>
</DOC>
