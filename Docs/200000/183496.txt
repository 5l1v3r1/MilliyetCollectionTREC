<DOC>
<DOCNO> 183496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko11.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu, Tüpraş'a talip oldu 
</HEADLINE>
<TEXT>

   
   Başta Rus petrol şirketleri olmak üzere yabancıların da ilgi gösterdiği ham petrol rafineri şirketi Tüpraş'ın özelleştirme ihalesine Çukurova Grubu'nun da uluslararası bir konsorsiyumla gireceği belirtildi. 
   Grubun bünyesindeki Akşam gazetesinde dün yer alan habere göre, Çukurova, petrol sektöründe faaliyet gösteren iştiraki Anadolu Uluslararası Taşımacılık şirketinin başkanlığında 4 şirketten oluşan "Anadolu Ortak Girişim Grubu"yla ihaleye girecek. Haberde, konsorsiyumdaki şirketler hakkında bilgi verilmedi. 
   Hükümetin bu yıl 4 milyar dolarlık uygulama hedeflediği özelleştirme programının en önemli ayaklarından biri olan Tüpraş'a teklif verme süresi 2 Ekim'de sona erecek. 
   Çukurova Grubu, eski sahibi olduğu Pamukbank'a el konulmasının ardından 3 Şubat 2003'te BDDK ile bir protokol imzalayarak, 6.2 milyar dolarlık borcunu üç yılı ana para ödemesiz, 15 yıl vadeye yaymıştı. 
   
   
</TEXT>
</DOC>
