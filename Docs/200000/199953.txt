<DOC>
<DOCNO> 199953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/yilmaz.html </URL>
<DATE> 2003/12/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Terör 4 saatte yenildi 
</HEADLINE>
<TEXT>

      
   Acılarını, öfkelerini çalışmaya yükleyen HSBC Bank personeli yaralarını sarıp, işlerinin başına geçiyor çok değil bombanın patlamasından 4 saat sonra... 
   20 Kasım bombalama eyleminden sonra basın mensuplarının karşısına ilk kez çıkan HSBC Bank Genel Müdürü Piraye Antika, "Olaydan hemen sonra yaralı ve kaybettiğimiz arkadaşlarımızla ilgilendik. 4 saat sonra ise kendimi yükümlülüklerimizi düşünür buldum" diyor. 
   Antika ile birlikte, Genel Müdür Yardımcıları Demet Cimilli, Hüseyin Özkaya ve Öktem Kalaycıoğlu'nun da hazır bulunduğu toplantıda "o güne" döndük. İlk anda patlamayı "deprem" olarak algıladığını belirten Antika, olayın manevi etkisini "Hiçbir zaman aynı insan olmayacağım" sözleriyle aktarıyor. 
   Bankanın "Acil Eylem Planı" uygulandığı gün, gösterdikleri performanstan dolayı Merkez Bankası ve BDDK'dan övgü aldıklarını belirten Antika, yurt içinden ve dışından yağan "geçmiş olsun" telefonları içinde, binanın eski sahibi Halit Cıngıllıoğlu'nun da yer aldığını söylüyor. 
   
   HSBC yaraları sarıyor    HSBC Bank, hissedarların oluşturduğu 1 milyon dolarlık fondan, terör eyleminde hayatını kaybeden 3 çalışanının geride bıraktığı 4 çocuğa yaşam boyu eğitim olanağı sağlıyor. Levent Çarşı esnafına ise ticari destek projesi geliştirdiklerini belirten Antika, 500 çalışanın olay anında oluşan maddi kayıplarının da karşılanacağı bilgisini veriyor. 
   Bombalamanın etkisi ile ağır hasar alan HSBC Levent binasında Koray İnşaat'ın çalışması sürüyor. Maslak'ta yeni yapılan HSBC binasına hız veriyorlar. Doğuş Yapı'nın 4.5 milyon dolara restorasyonunu üstlendiği bina, önümüzdeki aylarda devreye girecek. Mülkiyeti Tasarruf Mevduatı Sigorta Fonu'na ait olan binaya geri dönme kararı alınmış değilse de, kiracılık konumunu sürdürüyorlar. 
   
   2004 iyimserliği    Dünyanın en büyük bankalarından HSBC'nin, ABD'de yaşanan 11 Eylül olayından sonra bir terör senaryosu oluştu mu Antika bu soruya "Politik görüş almayan, vermeyen bir kurumuz" tarifi ile yanıt veriyor ve ilave ediyor "Tehdit almamıştık ama güvenlik önlemlerini arttırmıştık." 
   "HSBC, 3 bin 500 Türk'ün çalıştığı bir Türk bankasıdır" sözlerinin altını çizen Antika'nın ilgisi geleceğe dönük. Yatırım planlarından ve hedeflerinden sapma olmadığını Antika, 2004 yılı için de olumlu beklentiler içinde. 
   2004 yılında küçülme beklemediklerini vurgulayan Antika, program hedeflerinin tutturulacağını bekliyor. 
   Ülke büyümesine parelel gelişme hedeflediklerini ifade eden Antika, 38 ilde 160 şube ile faaliyet gösterdiklerini 1.8 milyar doları kurumsal olmak üzere toplam 2.3 milyar dolar kredi kullandırdıklarını kaydediyor. Advantage Card ile yeni 1 milyon müşteri ile toplam 2 milyon bireysel müşteri portföyüne erişen banka, kurumsal ve ticari krediler alanında Anadolu'ya yayılıyor. 
   
   Geçiş yasası    Antika yeni hazırlanan Bankacılık Yasası'nı "geçiş yasası" olarak tanımlıyor. Bankacılık alanında yaşanılan olumsuz gelişmelerin dikkate alınarak hazırlandığı yasanın, sermayenin bankacılığa akmasını çok teşvik etmediğini de ileri sürüyor. 
   Antika yasa ile ilgili eleştirilerini "Geçmişte yaşanan olaylara karşı reaktif bir yasa. Bağımsız kurulların takdir yetkisini kısıtlayıcı. Kanunun ruhu çok önemli" cümleleri ile ifade ediyor. 
   Saldırının yabancı sermayeyi ürkütmeyeceğini söyleyen Antika, kamuoyuna yansıyan HSBC Grubu Başkanı Sir John Bond'un Türkiye'ye özel bir ziyaret için geleceği bilgisini de doğruluyor. 
   Türkiye'nin değil aslında, dünyanın uluslararası terör karşısında ilk kriz yönetimi deneyimine sahip olan finans kadrosu için son söyleyebileceğim, gözlemim olabilir Ölçülü, üzgün, hırslı, finans odaklı ve Türk . 
   
      
   
</TEXT>
</DOC>
