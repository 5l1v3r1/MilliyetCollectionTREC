<DOC>
<DOCNO> 177255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo24.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tamer Bursaspor'a imza attı... 
</HEADLINE>
<TEXT>

     Teknik Direktör Gheorghe Hagi'nin isteği doğrultusunda takıma takviye çalışmalarını sürdüren Bursaspor, Beşiktaşlı Tamer ile sözleşme imzaladı. 
     Bursaspor'un Vakıfköy Orhan Özselek Sosyal Tesisleri'nde düzenlenen, yöneticiler Teknik Asbaşkan Nurettin Karayaka ve Mali Asbaşkan Erkan Körüstan'ın hazır bulunduğu törende Tamer, kendisini 1 yıllığına yeşil-beyazlı takıma bağlayan sözleşmeye imza attı. 
     Tamer, Bursaspor'a gelmesinde Hagi'nin teknik direktör olmasının çok önemli bir faktör olduğunu söyledi. 
     Anlaşmanın 1 yıllık olmasının önemli olmadığını vurgulayan tecrübeli futbolcu, ''Bu sadece bir sözleşme. Eğer karşılıklı memnuniyet olursa bu süre uzatılabilir. Bu sağlanamazsa sözleşme süresi daha fazla da olsa kalmanın anlamı olmaz. Umarım burada başarılı olurum'' dedi. 
     Tamer, özel olarak antrenmanlarını sürdürdüğünü, kondisyon açısından bir eksiğinin olmadığını, bir süre takımla birlikte çalıştıktan sonra tam olarak hazır hale geleceğini sözlerine ekledi. 
     Erkan Körüstan da Tamer'i Bursaspor'a kazandırdıkları için mutlu olduklarını söyledi. 
     
</TEXT>
</DOC>
