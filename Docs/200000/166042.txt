<DOC>
<DOCNO> 166042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo02.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor aradığı teknik direktörü buldu... 
</HEADLINE>
<TEXT>

     Sezonun bitimiyle birlikte teknik direktör arayışlarına giren Elazığspor, bu sezon takımı çalıştırmak için Ümit Turmuş ile anlaşmaya vardı. 
     Kulüp başkanı Baki Aydın, Ümit Turmuş ile dün gece geç saatlerde anlaşmaya vardıklarını belirterek, ''Hocamızın, Elazığspor'a faydalı olacağına inanıyorum'' dedi. 
     Aydın, Ümit Turmuş ile prensipte anlaştıklarını belirterek, hafta başında Turmuş'a imza attıracaklarını söyledi. 
     Turmuş ile sözleşme süresini konuşmadıklarını ifade eden Aydın, şunları kaydetti 
     ''Ümit Turmuş ile prensipte anlaştık. Hocamız yurtiçinde ve dışında birçok takımı çalıştırmış çok iyi bir teknik adam ve Elazığspor'u da yakından tanıyor. Hocamızın Elazığspor'a faydalı olacağına inanıyorum.'' Futbolcuları Elazığ'da toplanmaları için çağırdığıklarını kaydeden Aydın, futbolcularıyla hafta başında görüşerek iç transferi tamamlayacaklarını bildirdi. 
     Dış transferde ise görüştükleri 3 futbolcu bulunduğunu ifade eden Aydın, bu oyuncularla birkaç gün içinde anlaşma sağlayacaklarını ve takımın kamp programının belirleneceğini sözlerine ekledi. 
     
</TEXT>
</DOC>
