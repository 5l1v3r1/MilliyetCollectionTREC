<DOC>
<DOCNO> 158086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur13.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzce'de orta şiddette deprem... 
</HEADLINE>
<TEXT>

     Düzce'nin Gölyaka ilçesinde orta şiddette bir deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden verilen bilgiye göre, saat 11.21'de merkez üssü Düzce'nin Gölyaka ilçesi olan 4.5 büyüklüğünde bir sarsıntı kaydedildi. 
     
     CAN VE MAL KAYBI YOK 

     Düzce Valisi Cengiz Bulut, bugün saat 11.21'de meydana gelen ve merkez üssü Gölyaka İlçesi olan orta şiddetteki depremde, can ve mal kaybı olmadığını söyledi. 
     Vali Bulut, yaptığı açıklamada, 4.5 büyüklüğündeki sarsıntının ardından ulaşan bilgilere göre can ve mal kaybı olmadığını belirterek, ''Bölgeki tüm ilçe ve köylerimizde telefonlar çalışıyor. Bize şu ana kadar intikal eden bir şey yok. Kaymakamlar kendi bölgelerinde çalışmalarını sürdürüyorlar'' dedi. 
     Bu arada, Merkez üssü Gölyaka olan depremin hissedildiği Düzce Merkez, ilçeleri ve Bolu'da, vatandaşların kısa süreli panik yaşadıkları, ancak deprem sonrasında hastanelere intikal eden herhangi bir yaralanma olayı olmadığı ifade edildi. 
     
     ÖĞRENCİLER BAYGINLIK GEÇİRDİ 

     Deprem nedeniyle baygınlık geçiren yaklaşık 20 öğrenci, Düzce Devlet Hastanesi'nde tedavi altına alındı. 
     Can ve mal kaybına yola açmayan deprem sırasında, özellikle derste olan öğrenciler arasında büyük panik yaşandı. 
     İlköğretim okullarında baygınlık ve şok geçiren 20 öğrenci, ambulanslarla hastanelere kaldırıldı. Öğrencilerin, Düzce Devlet Hastanesi'nde gözlem altında tutulduğu bildirildi. 
     Öte yandan, Düzce Valiliği, okulları 2 saatliğine tatil etti. Valilikten yapılan açıklamada, derslere devam edilip edilmeyeceğine yapılacak incelemeden sonra karar verileceği bildirildi. Bu arada birçok velilin çocuklarını okuldan alarak evlerine götürdüğü gözlendi. 
     

     
</TEXT>
</DOC>
