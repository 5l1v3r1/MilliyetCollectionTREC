<DOC>
<DOCNO> 165669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşığıyla birlikte eşini döve döve öldürdü 
</HEADLINE>
<TEXT>

     Mersin'in Silifke İlçesi'nde 1 çocuk annesi 23 yaşındaki Ayşe Gül, yasak aşk yaşadığı evli ve 1 çocuk babası sevgilisi 36 yaşındaki Sabri Ateş'le birlikte 27 yaşındaki eşi Şefik Gül'ü sopa ve odunla döve döve öldürdü. 
     Geçen hafta Göksun Irmağı'nın havzasında çiftçilik yapan Şefik Gül'ün cesedi bulundu. Olayla ilgili soruşturma başlatan jandarma, Gül'ün kaybolduğu gün Cumhuriyet Savcılığı'na kayıp dilekçesi veren eşi Ayşe Gür'ü gözaltına aldı. Şüpheli tavırlar sergileyen genç kadın, sorgusunda eşini 1 yıldır yasak aşk yaşadığı sevgilisi Sabri Ateş'le birlikte öldürdüklerini itiraf etti. Eşini öldürmeye sevgilisiyle birlikte karar verdiklerini ileri süren Ayşe Gül, ifadesinde şöyle dedi 
     "Sabri'yle uzun süredir birlikteydik. Geceleri buluşuyorduk. Birbirimizi çok seviyorduk. Eşimi, daha fazla birlikte olmamıza engel olarak görüyorduk. Bu nedenle olay günü Sabri'yi çağırdım. Önce ellerini ve ayaklarını bağladık. Ardından da sopa ve odunlarla başına vurarak öldürdük. Daha sonra cesedi gece götürüp ırmağın kenarına attık. Ardından da kayıp dilekçesi verdim.'' Ayşe Gül, 1 yıl önce köylerindeki bir başka erkekle de aşk yaşadığını, ondan ayrıldıktan sonra Sabri Ateş'le birlikte olmaya devam ettiğini de söyledi. Ayşe Gül'ün ifadesi doğrultusunda sevgilisi Sabri Ateş de gözaltına alındı. Ateş, sorgusunda Ayşe Gül'le benzer ifade verdi. Cinayetle ilgili soruşturma sürdürülüyor. 
     
</TEXT>
</DOC>
