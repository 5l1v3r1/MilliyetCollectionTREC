<DOC>
<DOCNO> 176314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkasının bisikletiyle şampiyon oldu... 
</HEADLINE>
<TEXT>

     Sivas Gençlik ve Spor İl Müdürlüğü Bisiklet Kulübü sporcusu Tuğba Özdemir, yarışmalardan bir gün önce çağrıldığı Milli Takımda, başkasının bisikletiyle Genç Bayanlar Balkan Bisiklet Şampiyonu oldu. 
     Özdemir, 1-3 Ağustos tarihleri arasında Bursa'da yapılan Genç Bayanlar Balkan Bisiklet Şampiyonası'na katılmasının tesadüf olduğunu kaydetti. 
     Özdemir, şöyle konuştu 
     ''Yarışmalardan bir gün önce Milli Takıma çağırıldım. Hatta yarışmaya giderken bisikletim dahi yoktu. Yarışmaya başkasının bisikleti ile katıldım. Çok zor bir yarıştı, zincirim kırıldığı halde yarışı başarıyla tamamladım. 5 ülkeden 12 sporcunun katıldığı yarışmada, ülkemi ve Sivas'ı en iyi şekilde temsil etmeye çalıştım. O kadar yabancı arasında birinci olmak, Türk Bayrağı'nı dalgalandırmak çok güzeldi.'' Bisiklet sporuna 9 ay önce başladığına dikkat çeken Özdemir, ''Harcırah sıkıntısı nedeniyle yarışmalara katılamıyorum. Hatta son olarak Kayseri'de düzenlenen bisiklet yarışmasına da bu nedenle katılamadım. Gençlik ve Spor İl Müdürlüğü'ne ödenek gelmediği için biz de kullanamıyoruz'' dedi. 
     Genç şampiyonun antrenörü Hakan Kıpık ise, Sivas Gençlik ve Spor İl Müdürlüğü Bisiklet Kulübü'nün yeni kurulduğunu, bu nedenle bazı imkansızlıkların yaşandığını söyledi. Kulüpte 12 sporcu bulunduğunu ifade eden Kıpık, ''Kulübümüz yeni olduğu için harcırah sıkıntısı yaşanıyor. Bu nedenle sporcularımız zaman zaman yarışmalara katılamıyor. Bazı yarışmalara da kendi imkanlarımızla katılmaya çalışıyoruz'' diye konuştu. 
     
</TEXT>
</DOC>
