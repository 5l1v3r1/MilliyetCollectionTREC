<DOC>
<DOCNO> 172401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur17.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavda ''sıfır'' puan alan adayların durumu araştırılıyor... 
</HEADLINE>
<TEXT>

     Milli Eğitim Bakanı Hüseyin Çelik, sonuçları dün açıklanan Ortaöğretim Kurumları Öğrenci Seçme ve Yerleştirme Sınavı'nda ''sıfır'' puan alan öğrencilerin durumlarıyla ilgili detaylı analiz yapılacağını bildirdi. 
     Çelik, sınavda 40 bin 586 öğrencinin puanlarının 0.5'in altında olduğu için hesaplanamadığına işaret etti. Bu adayların en az 5 soruyu yanıtlayamadıkları için puanlarının hesaplanamadığını ifade eden Çelik, ''Maalesef bu Türk milli eğitiminin bir gerçeğidir. Bunun için bir silkinişe ihtiyacımız var'' dedi. 
     Sınavı gerçekleştiren Milli Eğitim Bakanlığı Eğitim Teknolojileri Genel Müdürlüğü'ne, konunun araştırılması için talimat verdiğini belirten Çelik şunları söyledi 
     ''Bununla ilgili detaylı bir analiz yapılacak. 40 bin öğrencinin durumları teker teker ele alınacak neden böyle diye. Bu öğrenciler gerçekten sıfırlık öğrenciler mi bunu tespit edeceğiz. Gerçekten böyle birşey varsa bunun üzerine gideceğiz. Neticede bir problem çıktığı zaman önce sebebi teşhis edilir sonra tedaviye geçilir. Biz de bunu yapacağız.'' İstanbul İl Sınav Yürütme Kurulu Başkan Yardımcısı Yusuf Tavukçuoğlu, ''Özel Okullar Sınavı''na giren 13 bin 797 öğrenciden 2 bin 613'ünün sınavı kazandığını bildirdi. 
     Kadıköy Ataşehir'deki Özel Okullar Derneği'nde düzenlenen basın toplantısında konuşan Tavukçuoğlu, geçen yıla oranla bu yıl sınava giren öğrenci sayısında artış olduğunu anlatarak, sınavın başarı oranının ise yüzde 19.08 olduğunu söyledi. 
     Sınavda Türkçe, Matematik, Fen ve Sosyal konularında 25'er tane olmak üzere toplam 100 soru yöneltildiğini hatırlatan Tavukçuoğlu, ağırlıklı katsayıların Türkçe ve Matematik için 3.5, Fen ve Sosyal için 2.5 olduğunu belirtti. 
     Yusuf Tavukçuoğlu, bu yılki Özel Okullar Sınavı'nda en yüksek puanın 823.938, en düşük puanın da 617.580 olduğunu kaydederek, 17 öğrencinin ilk 10'a girdiğini bildirdi. Bu öğrencilerden 8'nin İstanbul'dan, 3'ünün de İzmir'den olduğunu ifade eden Tavukçuoğlu, Ankara, Denizli, Adana, Mersin, Bursa ve Zonguldak'tan 1'er öğrencinin ilk 10'da yer aldığını bildirdi. 
     Tavukçuoğlu, Anadolu Liseleri Sınavı birincisi ile Özel Okullar Sınavı birinci, ikinci ve üçüncülerin özel okullardan çıktığını vurguladı. 
     Sınavda sıfır alan öğrenci olduğuna dair kendilerine bilgi gelmediğini de ifade eden Yusuf Tavukçuoğlu, 15 kişilik salonlarda 2 gözetmen eşliğinde yapılan Özel Okullar Sınavı'nda kopya çekilmesinin söz konusu olmadığını kaydetti. 
     
     KAYIT TAKVİMİ 

     İstanbul İl Sınav Yürütme Kurulu Başkanı Cem Gülan da, sınav sonuçlarının internetteki ''www.meb.gov.tr'' adresinden öğrenilebileceğini anlatarak, sonuçların yarından itibaren öğrencilerin adreslerine postalanacağını söyledi. 
     Gülan, asil liste kayıtlarının 4 Ağustos Pazartesi günü başlayarak 6 Ağustos Çarşamba günü sona ereceğini belirterek, yedek liste ön kayıtlarının da 7-8 Ağustos tarihlerinde yapılacağını bildirdi. 
     
     İLK 10'A GİREN ÖĞRENCİLER 

     ''2003 Özel Okullar Sınavı''nda, İzmir Özel Fatih İlköğretim Okulu'ndan Emre Şarbak, 100 sorunun tümünü doğru cevaplandırarak 823.938 puanla 1. oldu. 
     İstanbul Özel Yüzyıl Işıl İlköğretim Okulu'ndan Sinan İlter, 1 Fen sorusuna yanlış cevap vererek 819.090 puanla ikinciliği kazandı. Denizli Özel Servergazi İlköğretim Okulu'ndan Burçin Çakır ile İstanbul Bakırköy İlköğretim Okulu'ndan Recep Özgür 816.436'şar puan alarak üçüncülüğü paylaştılar. 
     İlk 3'e giren 4 öğrencinin de tercihi, İstanbul Beşiktaş Amerikan Robert Lisesi oldu. 
     Sınavda Adana Cebesoy İlköğretim Okulu'ndan Sinan Dinçer ile Bursa'dan Emel Topaloğlu 814.206 puanla 4'üncülüğü, İzmir Özel Ege İlköğretim Okulu'ndan Yücel Nalbantoğlu, İstanbul Bizim Kent İlköğretim Okulu'ndan Burak Memiş, Ankara Çankaya İlköğretim Okulu'ndan Öykü Miraç Akkaya ile İstanbul Özel Beşiktaş Jimnastik Kulübü İlköğretim Okulu'ndan Alper Can Yıldırım 813.724'er puanla 5'inciliği elde ettiler. 
     İzmir Suphi Koyuncuoğlu İlköğretim Okulu'ndan Mehmet Erman Karasu 811.588 puanla 6'ıncı, İstanbul 60. Yıl Ataköy İlköğretim Okulu'ndan Ecem Atak 810.796 puanla 7'inci ve İstanbul Özel MEF İlköğretim Okulu'nda Ali Ateş de 810.713 puanla 8'inci oldu. 
     Sınavda Mersin Kasım Ekenler İlköğretim Okulu'ndan İnan Aykurt 809.358 puanla 9'unculuğu elde ederken, 808.878'er puan alan İstanbul Özel Bahçelievler İhlas İlköğretim Okulu'ndan Ahmet Emir Pazan, Zonguldak Özel Yıldırım İzmirlioğlu İlköğretim Okulu'ndan Mehmet Erdoğan ve İstanbul Aksaray Mahmudiye Etüt ve Beslenme İlköğretim Okulu'ndan Erdem Yalçın da 10'unculuğu paylaştı. 
     Özel Okullar Sınavı'nda ilk 10'a giren 17 öğrenciden 15'i İstanbul Amerikan Robert Lisesi'ni, 1'i İzmir Merkez İzmir Amerikan Lisesi'ni, 1'i de Mersin Merkez Tarsus Amerikan Lisesi'ni kazandı. 
     
</TEXT>
</DOC>
