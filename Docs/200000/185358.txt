<DOC>
<DOCNO> 185358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo20.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kicker Türkiye'nin gelişiminde Alman kökenlilerin rolü büyük 
</HEADLINE>
<TEXT>

     Almanya'da haftalık yayınlanan Kicker adlı spor dergisi, Türkiye'nin futboldaki başarısında, Almanya'da yetişen futbolcuların büyük katıkısı olduğunu yazdı. 
     Dergide, ''Yetenekli futbolcuların eve dönüşü'' başlığıyla verilen haberde, Türk futbolunun son yıllarda geliştiği, futbolcuların başarılı ve güzel oyunlarının heyecan verdiği ifade edildi. 
     Türk Milli takımının, Japonya ve Güney Kore'de düzenlenen Dünya Şampiyonası'nda 3. olduğu, ve FİFA sıralamasında 8. sıraya yükseldiği hatırlatılan haberde, bu başarının Türk fubolundaki ''Alman erdemlerinden'' de kaynaklandığı savunuldu. 
     Almanya'da doğup büyüyen yetenekli Türk futbolcuların, bu ülkede öğrendikleri teknik ve taktikler ile Türk futboluna katkı sağladıkları belirtilen haberde, Almanya'da çok sayıda Türk futbolcusunun yetiştiği, her geçen gün de bunlara yenilerinin eklendiği belirtildi. Haberde, Alman Futbol Federasyonu'nun da yetenekli Türk futbolcuları Alman Milli takımına davet etmeyerek, futbolcuları Türkiye'ye kaptırdığı kaydedildi. 
     Türkiye Futbol Federasyonu'nun Avrupa bürosunda başantrenör görevinde bulunan Metin Tekin de, dergiye yaptığı açıklamada, Avrupa'da yetenekli Türk oyuncuların potansiyelinin büyük olduğunu, bu futbolcuları her yıl düzenledikleri seçmelere davet ettiklerini söyledi. 
     Tekin, bu seçmelerden çıkan en büyük yıldızın Yıldıray Baştürk olduğunu belirterek, ''Yıldıray, 1995 yılında Münih'te 25 futbolcunun davet edildiği seçmelere katıldı. Oynadığı maçta ilk yarıdan sonra Yıldıray'dan formasını çıkarmasını istedik. Yere yıkılarak ağlamaya başladı, başaramadığını sandı. Ancak Yıdıray o kadar iyidi ki, bize onun ilk yarıda sergilediği oyun yeterli olmuştu. Kendisini hemen 18 yaş altı Türk Milli takımına çağırdık'' dedi. 
     Baştürk de, bu tür seçmelerin genç oyuncular için çok önemli olduğunu ifade ederek, ''Futbolcular hiç bir zaman profesyonel futbolcu olma rüyasından vazgeçmemeliler. Disiplinli ve kararlı bir şekilde bu hedef için çalışmalılar'' şeklinde konuştu. 
     Galatasaraylı futbolcu Volkan Arslan da, Rot-Weiss Essen takımından Adanaspor'a transfer olduğunda çevreye alışmakta zorluk çektiği için önce Almanya'ya dönmek istediğini, daha sonra İstanbul'a geldiği için çok mutlu olduğunu belirtti. 
     Almanya'yı ve ailesini çok özlediğini kaydeden Arslan, ''İstanbul çok güzel bir kent, ancak insan nerede büyüdüyse orada daha rahat oluyor. Şu sıralarda İstanbul'da çok iyiyim. Alman 1. ligine dönersem üst yerlere ulaşma hedefi olan takımlara giderim. Ben her zaman yukarlarda oynamak istiyorum'' ifadelerini kullandı. 
     
</TEXT>
</DOC>
