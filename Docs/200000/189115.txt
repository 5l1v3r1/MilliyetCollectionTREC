<DOC>
<DOCNO> 189115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur13.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Geçici Hükümet Konseyi, İKÖ zirvesinde tasarıya karşı... 
</HEADLINE>
<TEXT>

     İslam Konferansı Örgütü'nün İKÖ 10. dönem devlet ve hükümet başkanları zirvesine katılan Irak geçici hükümet konseyinin, zirve çerçevesinde hazırlanan Irak tasarısına karşı olduğu bildirildi. 
     Mısır Dışişleri Bakanı Ahmed Mahir, gazetecilere yaptığı açıklamada, hükümet konseyinin, 3 gündür çalışmaları süren ve dışişleri bakanları tarafından da onaylanan Irak tasarısının geri çekilmesini istediğini belirtti. 
     ''Irak tarafı, herhangi bir tasarının açıklanmamasını tercih ettiğini bildirdi'' diyen Mahir, konseyin tasarı yerine bir başkanlık ya da zirve açıklamasının yapılmasını talep ettiğini söyledi. Mahir, yapılması muhtemel bu açıklamanın içeriğine ilişkin üyeler arasında bir görüş ayrılığı olmadığını da belirterek, bu açıklamada, Irak'ın egemenlik ve bağımsızlığının yeniden tesisi ile yabancı güçlerin bir an önce ülkeden çekilmesi noktalarının yer aldığını kaydetti. 
     Tasarıda konseyi rahatsız eden noktanın, yeni seçimler için bir takvim belirlenmesi gerektiğine yönelik ifadelerin bulunması olduğu bildiriliyor. 
     
</TEXT>
</DOC>
