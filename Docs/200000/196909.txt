<DOC>
<DOCNO> 196909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur40.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de 8 saat süren çatışmada 14 terörist öldürüldü 
</HEADLINE>
<TEXT>

     Bingöl'de güvenlik güçleri ile teröristler arasında çıkan çatışmada, 14 teröristin silahlarıyla birlikte ölü olarak ele geçirildiği bildirildi. 
     Bingöl Valisi Hüseyin Avni Coş, düzenlediği basın toplantısında, Bingöl'ün Karlıova İlçesi Karacehennem ormanları içerisinde, terör örgütü PKK KADEK militanları ile güvenlik güçleri arasında sabah saatlerinde başlayan ve 8 saat süren çatışmada toplam 14 teröristin silahlarıyla birlikte ölü olarak ele geçirildiğini söyledi Vali Coş, teröristlerle birlikte, 1 adet M-16 silah, 2 adet Kanas suikast silahı, 11 adet kaleşnikof marka uzun namlulu silah, 4 kilo 600 gram C-4 patlayıcı madde, 60 el bombası ve çok sayıda mühimmatın da ele geçirildiğini kaydetti. 
     Teröristlerin eylem hazırlığı içerisinde olduklarını ifade eden Vali Coş, ''Teröristler patlayıcı madde ve Kanas marka silahlarla sadece kırsalda gezinmek için bölgeye gelmedikleri anlaşılmaktadır. Ancak yapılan operasyonla bu grubun tamamı imha edildi'' dedi. 
     Vali Coş, bölgede teröristlere yönelik operasyonların sürdürüldüğünü sözlerine ekledi. 
     
</TEXT>
</DOC>
