<DOC>
<DOCNO> 198305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/spo01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin endisesi 
</HEADLINE>
<TEXT>

   Beşiktaş Teknik Direktörü, Fener derbisi öncesinde futbolcularını uyardı, "Her Avrupa başarısının ardından ligde sıkıntı yaşıyoruz. Kadıköy'de bunu tekrarlamayın" dedi 
      
   'Şanssız bir dönem' 
   BEŞİKTAŞ Teknik Direktörü Mircea Lucescu, Lazio maçından sonra futbolcularından Fenerbahçe derbisine konsantre olmalarını istedi. Rumen teknik adam, Avrupa'da elde edilen her başarılı sonucun ardından, ligde kayıp yaptıklarını hatırlatarak, "Bu açıdan bakıldığında Fenerbahçe maçı şanssız bir döneme denk geldi. Ancak bunu tersine çevirmeliyiz" diye konuştu. 
   
   '3 puan istiyoruz' 
   LUCESCU, Kadıköy'e üç puan için gideceklerini açıkladı. Rumen hoca şunları söyledi "Daha önceden yaşadığımız acı tecrübelerin bu maçta durumu değiştireceğine inanıyorum. Zor maç olacak ama, kazanmak için elimizden gelen herşeyi yapacağız. Zago'nun bu maçta forma giyemeyecek olması, bizim için önemli bir kayıp. Kazanırsak, yarışta avantaj yakalarız." 
   
   'Görevimi yapıyorum' 
   BEŞİKTAŞ'IN Şampiyonlar Ligi'nde attığı 5 golde de büyük payı olan Sergen, sadece görevini yerine getirdiğini açıkladı. Yıldız futbolcu, "Ben bu iş için para alıyorum. Ekstra birşey yapmıyorum" dedi. 
   
   Kaza yaptılar 
   BEŞİKTAŞ'IN genç oyuncularından Yasin ile Sinan dün trafik kazası geçirdi. İtalya dönüşünde havalimanından çıktıktan sonra Yasin'in kullandığı aracın Ataköy yakınlarında Doğan marka bir otomobile çarptığı öğrenildi. İki futbolcunun ve diğer arabada bulunanların kazayı yara almadan atlattığı bildirildi. 
   
   
   'Mesaj ulaştı' 
   BEŞİKTAŞ'IN tecrübeli Kaptanı Tayfur, Chelsea maçının Türkiye dışına alınmasına en güzel cevabı Roma'da verdiklerini açıkladı. Tayfur, "Bize düşen sahada iyi bir futbol ve skorla yanıt vermekti. Bunu da bir anlamda başardığımızı düşünüyorum. Lazio şansıyla bir puan alabildi. Türkiye dışında da olsa, Chelsea'yi yenip lider olarak tur atlamak istiyoruz" diye konuştu. 
   
   'Hesabı kapatacağız' 
   BİR dönemler Roma forması giydiği için Lazio taraftarının protestosuyla karşılaşan Zago, bir puanın kendileri için kazanç olduğunu açıkladı. Brezilyalı futbolcu, "Son günlerdeki utanç verici gelişmelere tepkimiz bir puanla oldu. Ancak asıl hesabı Chelsea maçında göreceğiz. Bize karşı yapılan haksızlıkların acısını Chelsea'yi devirerek çıkartabiliriz" yorumunu yaptı. 
   
   'Tek çare dua'    
   İtalyan basını şaşkın 
   BEŞİKTAŞ'IN Lazio'dan puan çalıp, Çizme ekibinin tur şansını mucizelere bırakması İtalyan basınında geniş yankı uyandırdı. Corriere dello Sport gazetesi, 1 - 1'lik beraberliğin ardından, "Lazio bu işe inan" diye manşet attı. Spotta ise "Lazio'nun şimdi Prag'ta galip gelmesi ve Chelsea'nin yenilmemesi için dua etmesi lazım" yorumunu yaptı. 
   
   Penaltıya tepki var 
   İTALYAN gazeteleri, Sergen'in düşürüldüğü pozisyonda hakem Merk'in penaltı noktasını göstererek hata yaptığını belirtti. La Gazzetta dello Sport, "Lazio, Beşiktaş ile berabere kaldı. Avrupa artık pamuk ipliğine bağlı. Lazio canlı ama, boşlukta sallanmakta. Prag'tan turu geçerek dönmek de mümkün, elenerek dönmek de" ifadelerini kullandı. 
   
   
   Ranieri temkinli 
   CHELSEA Teknik Direktörü Ranieri, Beşiktaş ile tarafsız sahada karşılaşmalarının kendileri için avantaj olmadığını iddia etti. İtalyan teknik adam, "Beşiktaş maçı, Avrupa'nın neresinde oynanırsa oynansın, Türkler oraya gider, stadı doldurur ve takımlarını destekler, bundan eminim. Saha değişikliği Beşiktaş açısından motivasyon eksikliği doğurmayacaktır" diye konuştu. 
   
   
   Korkusuz Melchiot 
   İNGİLİZ temsilcisi Chelsea'nin Hollandalı yıldızı Mario Melchiot, UEFA'nın resmi sitesinde futbolseverlerin sorularını yanıtladı. Bir Türk katılımcının sorduğu "Türkiye'den neden korkuyorsunuz " sorusuna, tecrübeli futbolcu, "Korkmuyorum. Ben İsrail'e bile gittim. Türkiye'ye gelmek isterim" yanıtını verdi. Melhchiot, bu yıl en ağır yenilgiyi Beşiktaş'tan aldıklarını belirtti ve Sergen'i övdü. 
   
   
   
</TEXT>
</DOC>
