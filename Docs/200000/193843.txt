<DOC>
<DOCNO> 193843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur11.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Türkiye temsilcisi Türkiye raporu objektif ve adil 
</HEADLINE>
<TEXT>

     AB Komisyonu Türkiye Temsilcisi Büyükelçi Hans Jörg Kretschmer, Türkiye İlerleme Raporu'nu ''objektif ve adil'' olarak niteledi. Kretschmer, Kıbrıs sorununun çözümünün siyasi kriterlerin bir parçası olmadığını söyledi. 
     Kretschmer, Türkiye İlerleme Raporu ve onaylanan Genişleme Strateji Belgesi'ne ilişkin düzenlediği basın toplantısında, gazetecilerin sorularını yanıtladı. 
     Türk hükümetinin geçen bir yılda AB'ye üyelik sürecinde yapılması gereken reformlar konusunda önemli ilerlemeler kaydettiğini, ancak ''daha yapılması gereken çok şey bulunduğunu'' belirten Kretschmer, bunun Türkiye'nin ceseretini kırmaması gerektiğini ifade etti. 
     Kretschmer, Strateji Belgesi'nde Kıbrıs sorununa ilişkin yer alan ifadenin, Türkiye ile tam üyelik müzakerelerine başlanması için bir şart olmadığını, bununla birlikte, Türkiye'nin Kıbrıs'ta çözüme yapacağı katkının AB sürecinde olumlu etki yapacağını belirtti. 
     
     UYGULAMADA EKSİKLİKLER VAR 

     AB Komisyonu Türkiye Temsilcisi Hans Jörg Kretschmer, AB üyelik sürecinde ''daha yapılacak çok şey'' olmasının, Türkiye'nin cesaretini kırmaması gerektiğini söyledi. 
     Türkiye İlerleme Raporu ve onaylanan Genişleme Strateji Belgesi'ne ilişkin düzenlediği basın toplantısında Kretschmer, raporun ''son derece olumlu ve teşvik edici'' olduğunu, ''objektif ve adil'' değerlendirmeler içerdiğini belirtti. 
     Kretschmer, genel seçimlerden sonraki iki hükümetin de AB üyelik sürecinde kayda değer kararlılık gösterdiğini ifade ederek, ''Bu, özellikle kayda değerdi, çünkü 2003 kolay bir yıl olmadı. Sadece ekonomik zorluklar nedeniyle değil, Irak sorunu nedeniyle yaşanan siyasi zorluklardan ötürü 2003 kolay değildi'' diye konuştu. 
     Bu dönemde geçirilen 4 reform paketinin hassas konulara değinmesi açısından önemine işaret eden Kretschmer, temel hak ve özgürlüklerin geliştirilmesinde önemli ilerlemeler kaydedildiğini bildirdi. Kretschmer, AB mevzuatıyla uyum sürecinde de ilerlemeler kaydedildiğini, ancak bu konuda ''daha yapılması gereken çok şey bulunduğunu'' söyledi. Kretschmer, uyum sürecinin katılım öncesinde tamamlanması mümkün olmayan bir süreç olduğunu söyledi. 
     Kretschmer, tam üyelik müzakerelerine başlanması için temel teşkil ettiğini söylediği siyasi kriterlerin henüz tam olarak karşılanmadığını savunarak, ilerleme kaydedilmesi gereken bazı alanları yasama ve yargının bağımsızlığı ile ifade, din ve örgütlenme özgürlükleri olarak sıraladı. Kretschmer, ayrıca sosyo-ekonomik açıdan Türkiye'nin güneydoğu bölgesinde daha çok ilerleme görmek istediklerini belirtti. 
     Reformların uygulanmasında bazı eksiklikler bulunduğunu kaydeden Kretschmer, işkence iddiaları, yerel dillerde yayın, eski DEP milletvekili Leyla Zana ve arkadaşlarının durumu ve Loizidu davası nedeniyle AİHM'ye ödenmesi gereken tazminatı bu eksikliklere örnek olarak saydı. 
     Kretschmer, bu eksikliklere rağmen raporun ''teşvik edici'' olduğunu, önümüzdeki bir yıl için ''yol gösterici'' olarak kabul edilmesi gerektiğini kaydetti. Kretschmer, ''daha yapılacak çok şey'' olmasının, Türkiye'nin cesaretini kırmaması gerektiğini ifade etti. 
     
     KIBRIS SORUNU 

     AB'nin Kıbrıs sorununun çözümüne ilişkin tutumunun sorulması üzerine Kretschmer, ''tutumlarının büyük oranda Türkiye'nin tutumuyla benzer olduğunu'' belirterek, ''Bu da, Kıbrıs'ın siyasi kriterlerin bir parçası olmadığıdır'' diye konuştu. 
     ''Diğer taraftan Kıbrıs sorununa çözüm, AB için büyük önem taşıyor'' diyen Kretschmer, AB'nin Kıbrıs Rum tarafının üye olacağı 2004 Mayıs ayından önce çözüm bulunması yönündeki arzusunu uzun süredir birçok kere dile getirdiğini kaydetti. 
     Kretschmer, Mayıs 2004'ten önce çözüm bulunmaması halinde ne olacağının ve çözüm bulunması yönündeki telkinlerin neden sadece Türk tarafına bulunulduğunun sorulması üzerine de, ''Bu soruna çözüm bulunması ilk etapta Kıbrıs Türk tarafının çıkarınadır'' diye konuştu. AB Komisyonu Temsilcisi, AB üyeliğiyle birlikte Kıbrıs Türk halkının üyeliğin avantajlarını yaşamaya başlayacağını söyledi. 
     ''Çözüm için tabii ki bir değil, iki taraf gerekir'' diyen Kretschmer, Türkiye'nin AB üyeliği gündemde olmasa bile bu soruna yine de çözüm bulunması gerektiğini ifade etti. 
     Strateji Belgesi'nde Kıbrıs sorunu ile Türkiye'nin AB üyeliği arasında kurulan bağlantıyı ''bir durum tespiti'' olarak niteleyen Kretschmer, bu tavsiyenin bilimsel ya da matematiksel değil, siyasi bir karar olduğunu, çünkü 2004 Aralık ayındaki zirvede Türkiye'nin üyeliği konusunda siyasi bir değerlendirme yapılacağını söyledi. 
     Kretschmer, bir başka soru üzerine, Dışişleri Bakanı Abdullah Gül'ün, AB Komisyonu'nun genişlemeden sorumlu üyesi Günter Verheugen ile yaptığı telefon görüşmeden sonra Kıbrıs'a ilişkin ifadenin nasıl bir değişikliğe uğradığını bilmediğini, ''çünkü önceki ifadeyi de bilmediğini'' kaydetti. 
     AB'nin KKTC'de yaklaşan seçimlere müdahale ettiğine ilişkin soru üzerine de Kretschmer, AB'nin bu konuda bir baskısının veya müdahalesinin söz konusu olmadığını, seçimlerin adil bir ortamda geçmesini umduklarını kaydetti. 
     
</TEXT>
</DOC>
