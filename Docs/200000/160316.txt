<DOC>
<DOCNO> 160316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yazar/altan.html </URL>
<DATE> 2003/06/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hesabını bilmeyen çavuşlar, kıçını avuçlar... 
</HEADLINE>
<TEXT>

     - "Testiyi kıran da bir, suyu getiren de" kardeşim, o yüzden... 
     - "Ayaklar baş oldu" kardeşim, o yüzden... 
     - "Minareyi çalan kılıfını hazırlıyor" kardeşim, o yüzden... 
     - "Bilen de konuşuyor, bilmeyen de" kardeşim, o yüzden... 
     - "Adamını bulan kazanıyor, bulamayan yanıyor" kardeşim, o yüzden... 
     
     Ve çözümler de şöyle sıralanırdı 
     - "Önce kafaları değiştireceksin" kardeşim... 
     - "Önce ahlakı düzelteceksin" kardeşim... 
     Falih Rıfkı da, Cumhuriyet inkılab - ı mukaddesinden sonra Ankara'yı ziyaret eden bir yabancının, tuvaletlerin pisliğini kastederek "Önce oraları düzeltin" dediğini yazmıştı. Böylece Türkiye'nin nasıl düzeltilebileceğine bir çözüm daha bulunmuştu 
     - "Önce helaları düzelteceksin" kardeşim... 
     
     Kahvehaneler ise daha kestirmeciydi 
     - "Bize eli sopalı biri gerek" anladın mı 
     - "Sallandır iki kişiyi, bak her şey nasıl düzelir" anladın mı 
     
     Tüm bunlara IMF'den de bir ekleme yapıldı 
     - Önce ekonomiyi düzeltin... 
     AB'nin yaptığı ekleme ise, bir türlü bitmeyen tartışmalara yol açtı 
     - Önce hukuku düzeltin... 
     
     Bir de bilgelerin öğütleri vardı 
     - Etliye sütlüye karışmayacaksın, kardeşim... 
     - Suya sabuna dokunmayacaksın, kardeşim... 
     - Kimsenin keçisine kış demeyeceksin, kardeşim... 
     Karamsarlar ise yine hep aynı nakaratı sürdürüyorlardı 
     - Biz adam olamayız, kardeşim... 
     
     Bendeniz de 
     - Enseyi karartmayın, diyorum... 
     Neden 
     Çünkü atalarımız, aklımızın ya kaçarken, ya sıçarken geldiğini söylemişti. 
     Ve artık hepimiz ıkınmaya başlamıştık... 
     
     AB üyeliği için, ikide birde karşımıza Kopenhag kriterleri çıktıkça, bazı çevrelerin yüreğine kaygı düşüyor acaba bağımsızlığımıza gölge düşer mi, diye... 
     Ve anlaşılıyor ki, bağımsızlığın da simgeleri şunlar 
     Hukukun, egemenlerin güdümünde olması. 
     Karakollarda filistin askısı bulunması. 
     Yerinde infazların sorgulanmaması. 
     Hazine'den geçinenlerin, kul yığınlarına karşı devleti temsil etmesi... 
     Ekonomik çarpıklıkların ön plana çıkarılmasıyla, "vatanı ve milletiyle devletin bölünmez bütünlüğü"ne zarar verilmemesi... 
     O nedenle de, Kopenhag kriterleri, "önce vatan", "önce bağımsızlık" ilkelerini bozmamalı... 
     AB, doğrusu Ankara'ya karşı ukala mı, ukala... 
     Oysa biz bağımsızız... 
     Oh ne ala, ne ala... 
     
     Divan edebiyatındaki bazı şairler "lügaz" diye bilinen, çözümü okuyanlara bırakılmış, bulmacalı birtakım söz oyunları yaparlar bazen mısralarında... 
     Onların en ünlülerinden biri de, Nabi'ninkidir 
     Bende yok sabr - ü tahammül sende vefadan zerre 
     İki yoktan ne çıkar fikredelim bir kerre 
     Buradaki lügaz, Nabi'nin mahlasını işaretlemekte. 
     Örneğin tıpkı "beceriden yoksun" anlamına "Na - ehil" ile, "korkusu olmayan" anlamına "Bi - perva" sözcüklerindeki iki yokluk edatı "Na ve Bi"nin de, Nabi'nin mahlasını oluşturması gibi. 
     Demek ki bizim yönetimimiz de, tutarlı bir ekonomiyle, tutarlı bir hukuktan yoksun olduğuna göre ulusal kültürümüze uygun olarak, kendimizi tanımlarken pekala kullanabiliriz Nabi'nin mahlas mısraını 
     "İki yoktan ne çıkar fikredelim bir kerre" 
     Ve yanıt belli 
     - Ankara... 
     
     Biten hafta da yine, atanmışlarla seçilmişler arasındaki birtakım siyasal tartışmalarla geçti. Sonuç şuydu hiç kimse AB üyeliğine karşı değildi. Ancak bu karşı olmayış, bir örnekleme yapılırsa, şöyle ifade ediliyordu 
     - Biz limonataya karşı değiliz sadece içine limon konmasını istemiyoruz... 
     
     

</TEXT>
</DOC>
