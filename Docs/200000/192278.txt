<DOC>
<DOCNO> 192278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo34.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat'ta "Çalımbay" sesleri 
</HEADLINE>
<TEXT>

     Akçaabat Sebatspor'da, Ekrem Al'ın istifasının ardından teknik direktörlük konusunda Rıza Çalımbay'ın ismi geçmeye başladı. 
     Kırmızı-beyazlı kulübün yönetiminin, Çalımbay'a öneri sunduğu ve Çalımbay'ın da bu konuda zaman istediği öğrenildi. 
     
     Fenerbahçe'ye bilet verilmeyebilir 
     Akçaabat Sebatspor ile Fenerbahçe arasında 2 Kasım Pazar günü Hüseyin Avni Aker Stadı'nda yapılacak karşılaşma öncesi Trabzon İl Spor Güvenlik Kurulu toplandı. 
     Toplantıya katılan Akçaabat Sebatspor Kulübü Başkan Yardımcısı Baki Eyüpoğlu, toplantıda, Fenerbahçe Kulübü'nden bilet konusunda kendilerine talep gelmemesi durumunda sarı-lacivertli takım taraftarlarına tribünde yer ayrılmayacağı kararının alındığını söyledi. 
     Eyüboğlu, Fenerbahçe'nin resmi talebi olmaması durumunda stada gelecek sarı-lacivertli taraftarların Akçaabat Sebatspor taraftarları arasında karşılaşmayı izleyebileceğini bildirdi. 
     Sarı-lacivertli kulübün şu ana dek Akçaabat Sebatspor'dan 38 adet protokol tribünü bilet talebinde bulunduğunu ifade eden Eyüboğlu, ''Bize başka bir bilet talebinde bulunmayı düşünmediklerini söylediler. Bu durumda eğer stada gelen Fenerbahçe taraftarı olursa, maçı bizim taraftarlarımızla birlikte izleyecekler'' diye konuştu. 
     
</TEXT>
</DOC>
