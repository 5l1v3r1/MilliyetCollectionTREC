<DOC>
<DOCNO> 160269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/guncel/gun01.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pina'nınki hangi İstanbul 
</HEADLINE>
<TEXT>

Dünyaca ünlü koreograf Pina Bausch'un "İstanbul Projesi"nden akılda kalanlar Ha bire doğuran çilekeş kadınlar, maço erkekler, hamamda yıkananlar ve trafik... 
     ELİF KORAP İstanbul 

     Sertab Erener, Nuri Bilge Ceylan, Orhan Pamuk derken bir de dünyanın en önemli koreograflarından, her ülkede kendine geniş hayran kitleleri yaratmış Pina Bausch, İstanbul üzerine bir gösteri hazırlayınca, ağzımız kulaklarımıza vardı. 
     
     İstanbul tanıtılacak 
     Dansın bu usta ismi, üç hafta boyunca ekibiyle İstanbul'u gözleyerek hazırladığı "İstanbul Projesi"ni dünyanın pek çok ülkesinde gösterecek, böylece İstanbulumuzun tanıtımı yapılacaktı. Hem de Pina Bausch'un gözünden, hem de onun muhteşem dansçılarından. 
     Ancak İstanbul'da gerçekleştirilen gösterileri izleyince gördük ki, bu Pina Bausch'un kısa sürede görebildiği bir İstanbul. Ve merak ettik, acaba Bauch bu gösteriyi hazırlamak için İstanbul'un nerelerini gezdi 
     3 saatlik gösteride ha bire doğuran, 10 çocuklu kadınlar, "Tuvalete yalnız gidebilir miyim " diyerek yanındaki erkekten izin alanlar, piknikten sonra pet şişeleri dağıtanlar, ha bire ev işi yapan, kocasıyla yatan, yine ev işine dalan çilekeş kadınlar... 
     Kadınlar, bir sandalyeye kurulmuş erkeklerinin önünde diz çöküyor, takım elbiseli ama hepsi kravatsız, bağırları açık maço erkekleri de onların başlarını okşuyor. 
     Danslar, dansçıların performansı muhteşem, ama bütün dünyada gösterilecek bu projede İstanbul'la ilgili akılda kalanlar da şunlar Hamamda yıkananlar, berbat trafik, köle-efendi ilişkisi yaşayan kadın ve erkekler, ha bire doğuran kadınlar, maço erkekler, ha bir de muhteşem bir Boğaz 
     Bunlar Bausch'un 3 hafta boyunca gözlemledikleri. Kasımpaşa, Moda, Kumkapı, Fatih, Ada, Haliç'te dolaşan Bausch, en çok Balat'tan etkilenmiş, insanlarla konuşarak verileri toplamış. Koreografiyi hazırladığı dönemin dünyanın kötü bir dönemine denk geldiğini ve moralinin bozuk olduğunu söyleyen Bausch, projeyi yapmaktan vazgeçer gibi olduysa da, son anda gücünü toplayarak bu oyunu hazırlamış. 
     Yapımın ortağı olan İstanbul Kültür ve Sanat Vakfı'nın Tiyatro Festivali Sanat Yönetmeni Dikmen Gürün, "Oyundakiler, Pina Bausch'un İstanbul gözlemleri. Kadınlar çok sayıda çocuk sahibi olmuyor mu Türkiye'de Trafik berbat değil mi Bu yanlış değil ki. Bausch oyunda gerçekleri yansıtıyor. 'Tuvalete gidebilir miyim ' sözü de bir espri olarak algılanmalı" diyor. 
     
Türkçe konuştular      Dans tiyatrosu olarak adlandırılan bu türde oyuncular danslarının yanı sıra zaman zaman konuşuyorlar. "İstanbul Projesi" adlı oyunda da yabancı dansçılar Türkçe konuştular. Örneğin eteğinin altından çocuklar çıkan dansçı, çocukların sayısını Türkçe olarak 10'a kadar sayıyor ve anneannesinin de 10 çocuğu olduğunu söylüyor. Bir başka sahnede kadın dansçı yanındaki erkeğe "Tuvalete yalnız gidebilir miyim " diye soruyor. İstanbul Kültür ve Sanat Vakfı ile Tanztheater Wuppertal Pina Bausch'un ortak yapımı olan proje, sponsorsuz gerçekleştirildi ve 400 bin dolara mal oldu. Proje, İstanbul Valiliği tarafından da İstanbul'un fethinin 550. yılı etkinlikleri kapsamına alındı. 
     

</TEXT>
</DOC>
