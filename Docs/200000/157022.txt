<DOC>
<DOCNO> 157022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yazar/altan.html </URL>
<DATE> 2003/05/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Üniversite sınavlarına hazırlanma seferberliği 
</HEADLINE>
<TEXT>

     Sınavlarda alacakları puan, hangi fakültelere girebileceklerini belirleyecek. Çünkü bazı fakülteler daha düşük, bazı fakülteler daha yüksek puanla öğrenci alıyorlar... 
     Daha lisedeyken tercih edilen bölümün alanına hangi fakülteler giriyorsa puan düzeyine göre onlardan birine işte... 
     Böylece hukukçu olmak isteyen biri, coğrafyacı doktor olmak isteyen biri, belki de eczacı olacak... 
     Gerekenden daha az puan alınırsa da, açıkta kalınacak. 
     
     Türkiye’de 73 üniversite var... Son 20 yıl içinde bu üniversitelerdeki fakültelerden diploma almışların dökümüyle, onların bugünkü durumlarını belirleyen bir inceleme de yok... 
     Örneğin 20 yıl önce edebiyat, yahut hukuk fakültesinden mezun olanlar acaba şimdi ne durumdalar 
     Özerk mi çalışıyorlar özel, yahut kamu sektöründe mi çalışıyorlar yoksa aldıkları diplomayla hiç ilgisi bulunmayan bir konumda mı bulunuyorlar "Yaşam kaliteleri" ne düzeyde 
     
     Üniversiteye giriş sınavlarına harıl harıl hazırlanan gençler bitirecekleri fakülteyi, 20 yıl önce bitirmiş olanların bugünkü durumları hakkında, bilgi sahibi olabilseler... 
     Felsefe, yahut tarih, yahut hukuk fakültesini bitirmiş olanlardan kimlerin özenilecek bir durumda olduğunu, kimlerin de olmadığını somut olarak saptasalar ve bunun nedenleri üstünde dursalar biraz da... 
     Fakülteye girdiklerinde, daha berrak çizmezler mi hayat rotalarını 
     
     Diyelim ki üniversiteye girilmedi, salt lise diplomasıyla yetinildi. 
     - Ne işe yarar lise diploması 
     Son 140 yılın temel sorusu işte... 
     Sultan Aziz döneminde Fransa’dan kopya edildi lise öğrenimi Fransa’nın neden böyle bir öğrenim biçimine gerek duyduğu merak edilmeden... 
     
     Fransa’da halkın bir kesimi, iktidardaki aristokratlardan daha zengin olmaya başlamış ve İngiltere’nin, başka amaçlarla saman altından desteklediği bir halk ihtilaliyle iktidarı ele geçirmişti. 
     Ancak iktidarın yeni sahipleri, aristokratlar kadar süzülmüş değildi. O nedenle de markiler, markizler, kontlar, kontesler, onlara "donsuz" diyorlardı. 
     "Donsuzlar"ın yontulması gerekiyordu. Şöyle hani biraz matematik, biraz edebiyat, biraz tarih öğrenseler iyi olacaktı... 
     Lise öğrenimi böyle biçimlendi Fransa’da... 
     Liseden mezun olacak gençlerin, iş arama diye bir dertleri yoktu. Ya babalarının patronu olduğu yerlerde, patron olarak çalışacaklardı ya biraz daha yontulmuş kadrolara gereksinmesi olan yerlerde... 
     Türkiye’de ise lise mezunlarının, devlet kapısından başka, ayakta kalabilecek bir yerleri pek yoktu... 
     Ve lise bir meslek donanımı vermiyordu. Olsa olsa "eziklik duygusunu" biraz azaltıyordu. 
     
     Bugün aynı sorun üniversiteler için de geçerli olmaya başladı. 
     Bizim üniversitelerin, evrensel bilime katkısı pek düşük doktora yapmış olanların bile, evrensel alanda başlarına taç oturtulmuyor... 
     Ve üniversiteye gidenler dahi tam bilmiyorlar, diplomayı aldıktan sonra ne yapacaklarını. Sadece bir yolunu bulup, zengin olmak istiyorlar. 
     Bendeniz ise bilmiyorum, üniversitelerimizin "bir yolunu bulup zengin olmaya" ne kadar yardımcı olduklarını. 
     
     20 yıl önceki fakülte mezunlarının bir dökümü yapılsa, bugünkü durumlarını da gösteren. Ama işte böyle bir döküm yok... 
     Bizde arazilerin kadastrosu olmadığı için rant ekonomisine dayalı bir kurnazlık yarışı var ki, "bulan buluyor şekerim" anlayışına dayanıyor... 
     O nedenle evrensel alanda bilimsel kadrolarımız da pek güdük, sanatçı kadrolarımız da... 
     Neyse ki büyük mü büyük Ankara’daki yöneticilerimiz... 
     
     

</TEXT>
</DOC>
