<DOC>
<DOCNO> 163201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur06.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilin ilk günleri güneşlenmeyin... 
</HEADLINE>
<TEXT>

     Tatillerde bilinçsiz güneşlenme nedeniyle olaşan birinci derece güneş yanıklarının cilt kanseri riskini artırdığı, bu nedenle tatilin ilk birkaç günü güneşlenilmemesi gerektiği bildirildi. 
     Ankara Üniversitesi Tıp Fakültesi Plastik Cerrahi ve Rekastroktif Cerrahi Anabilim Dalı Öğretim Üyesi Prof. Dr. Erdem Yormuk, insan vücudunda savunmasız tek organ olan cildin korunmasının, sağlıklı yaşam için çok önemli olduğunu söyledi. 
     Çeşitli nedenlerle ciltte oluşan yanıklar içinde, en az dikkat edilen ve tedavisine gerekli özen gösterilmeyen tek yanık türünün güneş yanıkları olduğunu vurgulayan Yormuk, tatillerde yapılan en büyük yanlışın bilinçsiz güneşlenme olduğunu söyledi. 
     Ozon tabakasındaki incelme nedeniyle güneşin zararlı ultraviyole ışınlarının yeterince süzülmeden geldiğini ve cilt sağlığı için ciddi tehlikeler oluşturduğunu anlatan Yormuk, ''Hiçbir koruyucu önlem almadan güneşlenmek cildimizi ve kendimizi bile bile yakmak anlamına gelir'' dedi. 
     Tıpta, derin güneş yanıklarının birinci derecede yanık olarak kabul edildiğini ifade eden Yormuk, ''Güneş kremi ve yağı kullanmadan güneşlenmek, özellikle açık renkli ciltlerde kanser riskini önemli ölçüde artırmaktadır. Çünkü bu kişilerde, derinin alt hücrelerini güneş ışınlarından koruyacak renk pigment hücreleri azdır'' dedi. 
     Deride oluşacak güneş yanıklarının, özellikle ten rengi açık olan kişileri ciddi bir sağlık riskiyle karşı karşıya bıraktığını anlatan Yomruk, ''Güneşten gelen zararlı ışıklar sadece derinin yüzeyini yakmakla kalmaz, alt bölümlerdeki hücrelere de kalıcı zararlar verebilir. Genetik olarak cilt kanseri görülme ihtimali yüksek olan kişilerin derilerinde oluşacak güneş yanıklarının, ultraviyole ışınlarına bağlı cilt kanserinin oluşmasını kolaylaştırdığı gözardı edilmemelidir'' diye konuştu. 
     
     ''BRONZLAŞMAK İÇİN BİRKAÇ GÜN SABREDİN'' 

     Yormuk, güneş yanığının yüzeysel tedavisinin diğer yanıklara göre daha kısa zaman aldığını ancak, kanser riskini artırması nedeniyle çok daha tehlikeli olduğunu belirterek, şunları kaydetti 
     ''Tatillerde en çok yapılan hatalardan biri, plaja gelir gelmez giyilen tişörtlerin çıkarılmasıdır. Cildi yavaş yavaş güneşe alıştırmak yerine, plaja kavuşmanın psikolojik etkisiyle hemen güneşlenmeye başlamak çok zararlıdır. Cildi güneşin tehlikelerinden korumak için yapılacak en doğru davranış, tatilde ilk birkaç gün hiç güneşlenmemektir. Plaj ve kumun ilk heyecanı yatıştıktan sonra, gerekli pomatları cilde sürerek yavaş yavaş güneşlenmek gerekir.'' Ayrıca, güneş yağı ve kremlerin gün boyu koruyucu etki yapmadığını, üzerinde yazan 10-20-30 gibi faktörlerin bu pomatların etkili olduğu zaman dilimini anlattığını vurgulayan Yormuk, tatilcilerden, güneşe karşı ciltlerini korumaya, daha fazla özel göstermelerini istedi. 
     
</TEXT>
</DOC>
