<DOC>
<DOCNO> 153202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun15.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de SARS'ın yayılması devam ediyor... 202 yeni vaka... 
</HEADLINE>
<TEXT>

     Çin'de, Akut Solunum Yetmezliği Sendromu'ndan SARS 9 kişinin daha hayatını kaybettiği bildirildi. 
     Sağlık Bakanlığı, ölümlerin, SARS'ın en çok etkilediği başkent Pekin'de olduğunu açıkladı. 
     Bakanlık, Pekin'de SARS'tan ölenlerin sayısının 66'ya yükseldiğini ve ülke genelinde 202 kişinin daha bu hastalığa yakalandığını belirtti. 
     Çin'de, bu son kayıplarla beraber, SARS'tan ölenlerin sayısı 148'e, vaka sayısı 3303'e yükseldi. 
     
     GÜNEY KORE'DE İLK SARS VAKASI.. 

     Bu arada, Güney Kore'nin YTN televizyonu, ülkede ilk SARS vakasının doğrulandığını bildirdi. 
     Ulusal Sağlık Enstitüsü'nün NIH bugün basın toplantısı düzenleyeceğini bildiren YTN'ye göre, Sağlık Bakanlığı yetkilileri, dün Çin'den gelen hastanın başkent Seul'deki bir hastanede karantinaya alındığını, söz konusu hastanın beraber yolculuk ettiği uçaktaki 200 kişi ve mürettebat üyelerinin de bulunmaya çalışıldığını söylediler. 
     Güney Kore'de bugüne kadar 14 şüpheli vaka olduğu bildirildi, ancak hastalığa yakalananlar olduğu yolunda resmi bilgi verilmedi. 
     SARS hastalığı, dünya genelinde toplam 342 ölüme yol açarken, Çin'de 148, Hong Kong'da 138, Singapur'da 23, Kanada'da 21, Vietnam'da 5, Tayland'da 2, Malezya'da 2, Filipinler'de 2, Tayvan'da 1 kişi hastalığa yenik düştü. 
     




</TEXT>
</DOC>
