<DOC>
<DOCNO> 176956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun32.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Irak'ta daha güçlü rol istiyor.. 
</HEADLINE>
<TEXT>

     İngiltere Dışişleri Bakanı Jack Straw, Irak'ta dün BM merkezine düzenlenen saldırının ardından Londra'nın, bu ülkede BM'nin daha güçlü rol üstlenmesi arayışında olduğunu söyledi. 
     Straw, BBC televizyonuna verdiği demeçte, ''İngiltere ve ABD'nin Irak'ta Saddam Hüseyin'in birden devrilmesinin bırakacağı güvenlik boşluğunu sezerek gerekli tedbiri almakta başarısız kalmış olabileceğini'' ifade etti. 
     BM'nin eski İnsan Hakları özel temsilcisi Mary Robinson'ın da dünkü saldırıyı ''dünyaya bir uyarı'' olarak nitelediğini kaydeden Straw, ''Bu saldırıdan önceki tavırlarımız ne olursa olsun şimdi hepimiz bir yerde toplanıyoruz ve yarın New York'ta BM karargahını ziyaretimde dile getireceğim konulardan biri BM'nin daha fazla rol üstlenmesi olacak'' dedi. 
     Straw, BBC radyosuna demecinde de, ABD ve İngiltere'nin BM'ye Irak'ta daha fazla rol verilmesini değerlendirdiği ifadesini kullanarak, New York ziyaretinin ana gündemini BM'ye yeni bir rol verilmesi olacağını söyledi. 
     ABD Dışişleri Bakanı Colin Powell ile BM'nin Irak'ta daha fazla üstlenmesi konusunda bir telefon görüşmesi yaptığını belirten Straw, ''Bu konuda yeni fikirlere açığız'' dedi. Straw, ancak BM'nin Irak'ta ABD'den güvenlik konusundaki önderliği almasının uygun olmayacağını kaydetti. Washington bugüne kadar, ABD öncülüğündeki ''gönüllü koalisyon'' birliklerinin işgali altında bulunan ve ABD tarafından atanan geçici yönetimin idaresi altındaki Irak'ta BM'nin belirgin bir rol üstlenmesine direnmişti. 
     Straw'un, ''Amerikalı ve İngiliz askeri uzmanların, Saddam Hüseyin sonrası oluşacak güvenlik boşluğunu tahmin etmekte başarısız kaldığı'' yönündeki açıklaması, Washington'un yakın müttefikinin, Irak'ta güvenlik durumunun beklenenden daha kötü olduğunu kabul etmesine ilişkin nadir yaptığı bir değerlendirme olduğu belirtiliyor. 
     Robinson da, Straw'dan önce BBC radyosuna yaptığı açıklamada, dünkü saldırının ardından Güvenlik Konseyi'nin Irak'taki BM'nin yetkilerini güçlendirecek bir karar almasını beklediğini belirterek, dünkü saldırının dünyaya bir uyarı olabileceğini kaydetti. 
     
</TEXT>
</DOC>
