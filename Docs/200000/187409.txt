<DOC>
<DOCNO> 187409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/aspo.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE İLK DERS 
</HEADLINE>
<TEXT>

   A Milli Takım futbolcularının ve ailelerinin katıldığı pikniğe Ada basını da davet edildi. Milli takım hocası, "Futbol sevgi ve dostluktur. Onları bizi tanımaları için çağırdım" dedi 
      BİLAL MEŞE 

   
   Adalılar şaşırdı 
   AYLARDIR Türkiye hakkında karalama kampanyaları yapan İngiliz basını dün Türk insanının sıcak yüzüyle ilk buluşmasını yaşadı. Ümraniye Tesisleri'nde düzenlenen, Milli futbolcuların aileleriyle birlikte katıldığı pikniğe İngiliz basını da davet edildi. Başta teknik heyet olmak üzere futbolcular misafirlere yakın ilgi gösterirken, özel röportaj talepleri de geri çevrilmedi. 
   
   'Gerçeği görsünler' 
   TEKNİK Direktör Şenol Güneş, bazı İngiliz gazetelerinin Türk halkına anlamsız saldırılar yaptığını belirterek, "Onları buraya bizi tanımaları için çağırdım" dedi. Güneş şunları söyledi "Futbol sevgi ve dostluktur. Türkiye ve İngiltere her zaman dost kalacaktır. Tek isteğimiz rakibimizi yenmek. Biz kazanırsak, İngiltere'nin de barajdan finallere çıkmasını isterim." 
   
   Kadro şekilleniyor 
   TARİHİ İngiltere sınavında sahaya çıkacak olan on bir, Şenol Güneş'in kafasında şekillenmeye başladı. Güneş'in orta saha oyuncularının üst düzey formu nedeniyle tatlı bir sıkıntı yaşadığı bildirildi. Kritik maç öncesinde yeri garanti olan üç ismin kaleci Rüştü, Hakan Şükür ve Nihat olduğu iddia edildi. Güneş'in Tuncay Şanlı'yı ilk on birde düşünmediği vurgulandı. 
   
   Aklından geçirme    İngiltere maçında taşkınlık yapanlar anında staddan çıkarılacak. Özel izinli bir grup Japon dışında, TC kimliğini göstermeyenler tribüne sokulmayacak 
   ERDAL KILINÇ 

   
   Emniyette toplantı 
   YAKLAŞAN İngiltere maçı öncesinde Emniyet Müdürlüğü yoğun bir çalışma dönemi içine girdi. İstanbul Emniyet Müdürü Celalettin Cerrah dün yapılan güvenlik toplantısında Selami Özdemir, Murat Aksu, Şekip Mosturoğlu ve Metin Kazancıoğlu ile bir araya geldi. Cerrah alınacak olan tedbirleri teker teker sıralarken, yetkililerle de fikir alış - verişinde bulundu. 
   
   Kimlik gösterilecek 
   ŞÜKRÜ Saracoğlu'nda maç günü kuş uçurulmayacağı bildirildi. Bir grup Japon dışında, TC kimliğini göstermeyen hiçbir taraftarın stada sokulmayacağı, stad içinde taşkınlık yapanların da anında dışarıya çıkarılacağı vurgulandı. Celalettin Cerrah, futbolseverlerden maça cep telefonu ile gelmemelerini isterken, ellerinde bin kişilik holigan listenin olduğunu açıkladı. 
   
   Korku filmi    İngiltere dün tarihinin en bunalımlı günlerinden birini yaşadı. Ferdinand'ın kadro dışı bırakılmasını, "Türkiye maçına gitmiyoruz" tehdidi ile yanıtlayan milli futbolcular dün geç saatlerde ikna edildi 
   Yoğun trafik 
   İNGİLTERE'DE önceki gece patlak veren boykot krizi yapılan yoğun temaslar sonunda güçlükle atlatıldı, futbolcular Türkiye'ye gelme kararı aldı. Ferdinand'ın doping testini geç vermesi nedeniyle kadro dışı bırakılmasına milli takım oyuncuları büyük tepki göstermiş Türkiye maçını boykot etme tehdidinde bulunmuştu. Bu gelişmeyi İngiliz federasyonu dün önce yalanladı. Ancak daha sonra federasyon direktörü Paul Barber bir basın toplantısı düzenleyerek krizi doğruladı. Taviz vermeyeceklerini belirten Barber'ın bu açıklamasının ardından futbolcular ile görüşme masasına oturuldu. 
   
   Gergin bekleyiş 
   BU gelişmeden sonra ise gergin bir bekleyiş başladı. Federasyon yetkilileri ile İngiliz futbolcular saatlece görüştü. Ferdinand da kampı arayarak arkadaşlarından maçı oynamalarını istedi ve "Sahaya çıkıp bizi en iyi şekilde temsil etmelisiniz. Federasyonla dönüşte kozlarımızı paylaşırız" dedi. Bunun üzerine futbolcular yumuşadı. Daha sonra İngiliz milli takımının İstanbul'a geleceği bir basın toplantısıyla açıklandı. Federasyon Başkanı Mark Palios, "Bir süreci takip etmek zorundaydım. Bu çok karışık meseleden sıyrılarak önümüzdeki maça bakmalıyız" diye konuştu. 
   
   "Olanları unutmalıyız" 
   PALİOS, "Türkiye'deki maç bütün oyuncular ve ülke için çok önemli. Son iki, üç gün içerisinde olanları unutmalıyız" ifadelerini de kullandı. Milli Takım Teknik Direktörü Sven Eriksson ise "Uzun süredir güvenlik, şiddet ve bu olayı konuştuk. Ancak henüz futbolu hiç konuşamadık. Herşeyin halledilmesinden memnunum" yorumunu yaptı. Tecrübeli teknik adam, "Futbolcular Ferdinand'a büyük destek verdiler ve güçlü bir birliktelik ortaya koydular. Bunu sahada da görmek istiyorum" dedi. İngiltere eğer bu maça çıkmasaydı büyük bir ihtimalle hükmen yenik sayılacak ve UEFA'dan ağır bir ceza alacaktı. 
   
   Milliyet'ten al haberi    İngiltere'de önceki gece patlayan Ferdinand skandalı sonrası, takım içinde başlayan homurdanmalar, federasyona tepkiye dönüşmüştü. Ve Londra'daki kampta Beckham liderliğindeki oyuncular şok kararlarını açıklamışlardı "Ferdinand'ı almazsanız, Türkiye'yi gitmeyiz." Ada'yı sarsan bu tehdit dün İngiliz gazeteleriyle birlikte sadece MİLLİYET'te yer aldı. 
   
   Skandal adası    8 futbolcunun tecavüz şokundan sonra, iki Leedsli oyuncunun da 20 yaşındaki bir kadına tecavüzde bulundukları ortaya çıktı 
   NEVSAL ELEVLİ 

   Ardı ardına patlıyor 
   İNGİLİZ futbolu üst üste şoklarla sarsılmaya devam ederken, Leeds United'ın iki oyuncusunun "tecavüz" iddiasıyla sorgulanmalarıyla, skandallar zincirine yeni bir halka daha eklendi. Geçtiğimiz hafta Londra'da ünlü bir otelde 8 İngiliz futbolcunun 17 yaşındaki bir kıza tecavüzü ile çalkalanan Ada futbolu, dün de Leedsli iki oyuncunun 20 yaşındaki bir kadına tecavüz ettiğinin ortaya çıkmasıyla sarsıldı. 
   
   Medya da şaşkın 
   LEEDS'İN işbirliği önerisi üzerine isimleri açıklanmayan iki futbolcunun sorgulandığı bildirildi. İki tecavüz davası, Ferdinand'ın doping testini reddetmesi ve Newcastle Unitedlı Craig Bellamy'nin de alkollü kavga çıkarması üzerine medya da şaşkına döndü. The Independent gazetesi "Ulusal sporumuzun hali" başlığı ile verdiği haberinde Ada'da futbolun çalkantılar içerisinde olduğunu yazdı. 
   
   'Hepsi bir oyun'    A Milli Takımımız'ın yıldızları Bülent, Sergen ve Nihat, İngiltere'nin Ferdinand olayını büyüterek, maç öncesinde bazı oyunlar peşine düştüğünü dile getirdi. Sergen, "Kimin gelip gelmeyeceği bizi ilgilendirmez. Biz sahaya çıkar gelenlerle oynarız. Ferdinand da istiyorsa gelsin. Saha dışı olaylarla işimiz yok" dedi. Nihat da galibiyetten başka bir şey düşünmediklerini söyledi. 
   BÜLENT Korkmaz, maça iyi motive olduklarını ve tuzağa düşmeyeceklerini belirtti. Tecrübeli futbolcu seyircilere de seslenerek, "Onlara çok ihtiyacımız var. Maç boyunca sabırlı olup, destek vermelerini istiyoruz. Bizi en çok onlar etkileyebilir. Gereksiz yere strese girmemizi sağlayacak tavırlardan uzak dursunlar. İngilizler'i eli boş göndereceğiz" yorumunu yaptı. 
   
   Şans meleği    MURAT AĞCA 

      ŞÜKRÜ Saracoğlu Stadı'nda Türkiye'yi sadece 50 bin Türk değil, bir de İngiliz destekleyecek. Beş yılı aşkın süredir Türkiye'yi "ikinci vatanı" olarak kabul eden İstanbul aşığı ve futbol tutkunu Emma Levine, "Türkiye'nin şans meleği olacağım" dedi. Yılın önemli bölümünü Türkiye'de geçiren Levine'in dostane tutumu, holiganlarıyla ünlü İngilizler'e de "örnek" olacak. 
   AY-Yıldızlı formayla Türkiye'nin başarısı için tezahürat yapacak Levine, aynı zamanda koyu bir Beşiktaşlı. İnönü Stadı'ndaki maçları kaçırmayan İngiliz taraftar, Chelsea galibiyetine h l inanamıyor. Levine, "Makedonya ve Liechtenstein maçlarını izledim ve Türkiye kazandı. Bu uğur devam etsin istiyorum. Türkiye kazansın, ama İngiltere de finallere gitsin" dedi. 
   
   Dünya'nın gözü bizde    DEV maça dünya medyası büyük ilgi gösteriyor. Karşılaşma için TSYD'ye 157'si yabancı, toplam 400 gazetecinin akredite olduğu bildirildi. Yabancı basın mensuplarının 121'ini İngilizler oluşturuyor. Kritik maçta Portekiz'den, Japonya'ya kadar 12 ayrı ülkeden gazeteci görev yapacak. 
   
   Korumasız çıkmam abi    MİLLİ Takımımız'ın çalışmalarını adım adım izleyen İngiliz gazetecilerden bazıları, İstanbul'da korumayla dolaşıyor. İdmanlara da korumalar eşliğinde gelen İngilizler, Türk basın mensuplarının "Neden koruma ihtiyacı duydunuz " sorularına, "Bizim değil, şirketimizin tutumu" yanıtını verdiler. 
   
   İstanbul seferi    İNGİLTERE kafilesi bugün Türkiye'ye gelecek. Sabahki çalışma sonrası yola çıkacak Ada ekibi, 20.00'de İstanbul'da olacak. Ritz Carlton Oteli'ne yerleşecek İngiltere Milli Takımı'nda, Teknik Direktör Sven Goran Eriksson yarın basın toplantısı yapacak. 
   
   
</TEXT>
</DOC>
