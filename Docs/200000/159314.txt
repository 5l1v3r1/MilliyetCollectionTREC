<DOC>
<DOCNO> 159314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur13.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix'i Türkiye'de 10 günde 1 milyona yakın kişi izledi... 
</HEADLINE>
<TEXT>

     Gösterimi süren Matrix - Reloaded filmini, Türkiye'de 10 günde 1 milyona yakın seyirci izledi. 
     Warner Bross Türkiye temsilciliğinden alınan bilgiye göre, tüm dünyada aynı anda gösterime giren ve ardı ardına rekorlara imza atan ''Matrix - Reloaded'', Türkiye'de de büyük ilgi görmeye devam ediyor. 
     Wachowski kardeşlerin Matrix üçlemesinin ikinci bölümü olan ''Matrix Reloaded'' filmini, vizyona girdiği 16 Mayıs'tan 25 Mayıs'a kadar 975 bin 495 kişi seyretti. Üçlemenin ilk filmi olan ''Matrix''i de Türkiye'de 1 milyon 354 bin 812 kişi izlemişti. 
     Serinin üçüncüsü olan ''Matrix Revolutions'' ise bu yıl Kasım ayında vizyona girecek. 
     Öte yandan gösterimi devam eden filmlerden Mustafa Altıoklar'ın yönettiği O Şimdi Asker'i 21 Mart'tan bu yana 1 milyon 597 bin 569, Abdülhamid Düşerken'i 18 Nisan'dan itibaren 181 bin 716, yönetmenliğini Zeki Alasya'nın yaptığı Ömerçip'i 5 Mayıs'tan bu yana 165 bin 171, Hititler adlı filmi de 9 Mayıs'tan beri 37 bin 83 kişi izledi. 
     
</TEXT>
</DOC>
