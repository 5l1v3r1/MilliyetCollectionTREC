<DOC>
<DOCNO> 150727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko21.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülend Özaydınlı Söylemlerden ziyade, uygulama önemli 
</HEADLINE>
<TEXT>

     Koç Holding CEO'su F. Bülend Özaydınlı, ekonomide güven tesisinin, doğru kararların ve programların artık kararlılıkla uygulanmasına bağlı olduğunu bildirdi. 
     Özaydınlı, Koç Holding dokuzuncu medya ve kamuoyunu bilgilendirme toplantısında yaptığı açıklamada, dünyadaki ve Türkiye'deki gelişmeleri değerlendirdi, Koç Topluluğu'nun 2002 yılı faaliyetleri ve 2003 yılı stratejileri hakkında açıklamalarda bulundu. 
     Son iki toplantılarında olduğu gibi bugün de önemli değişimlerle ve belirsizliklerle karşı karşıya bulunulduğunu ifade eden Özaydınlı, belirsizliğin sadece Türkiye'nin değil, aynı zamanda dünyanın da bir gerçeği olarak ortaya çıktığına işaret etti. 
     Yeni bir dünya düzeninin kurulması veya en azından bu yılda geçtiğimiz yüzyılı şekillendiren dengelerin değişmesinin sözkonusu olduğunu dile getiren Özaydınlı, şöyle devam etti 
     ''Bu durumda Türkiye'nin sadece kendi belirsizliklerini aşması değil, aynı zamanda dünyadaki belirsizliklere göre de doğru şekillendirmeleri zamanında yaparak gerekli pozisyonları kararlı bir şekilde alması gerekiyor. Geçen Ekim ayında yaptığımız toplantıda Türkiye'nin mevcut durumu kırması için gerekli en önemli koşulun altını çizmiştim 'Güven'. Bu güvenin, güçlü tabana sahip bir iktidarın siyasi istikrarı sağlaması, ekonomik programda kararlılık göstermesi ve yapısal reformlar ile uyum yasalarını uygulamaya koyması ile oluşabileceğini söylemiştim. 
     İlk koşul gerçekleşti. Türkiye yıllar sonra yeniden tek parti iktidarına kavuştu. Seçim öncesi ve sonrası ilk söylemler olumlu bir hava yarattı. Hükümetin kuruluşuyla birlikte seçim öncesi söylenenlere sahip çıkılarak benzer söylemlerde bulunulması piyasalara güven aşılayarak olumlu gelişmelere olanak sağladı. 
     Ancak seçimden sonraki 4 ay içerisinde dış gelişmelerin de etkisi ile söylemlere paralel uygulamaların yapılamaması, gereksinim duyulan güven ortamının yerini yeniden belirsizliğe bırakmasına neden oldu.'' 
     
     POPÜLİST SÖYLEMLER 

     Ekonomide, önce popülist söylemlerle uygulanan ekonomik programdan sapma sinyalleri verildiğini, ardından konsolidasyon, gönüllü bağışlar, servet vergisi gibi konularla piyasalarda tedirginlik yaratıldığını, son olarak da ekonomi ve kamu bankaları idaresinde arka arkaya yapılan atamaların uygulanan programda sürekliliğin aksayacağı izlenimi yarattığını vurgulayan Özaydınlı, dış politikada da Kıbrıs konusunda iktidar partisi içinde dile getirilen çelişkili söylemlerin, hükümetin kendi iç iradesinin sorgulanmasına neden olduğunu savundu. 
     Irak konusunda, ABD'nin tehdit, zorlama gibi ciddi politik yanlışlarının da katkısıyla milli güvenlik unsurlarına bağlanması gereken hükümet politikasının, iç ve dış kamuoyuna, hatta hükümet tarafından kendi partisi AKP'ye dahi anlatılamadığını belirten Özaydınlı, Irak'ın kuzeyi konusundaki olumsuzluklar ve belirsizliklerin aşılması yönünde de yeterli gelişme kaydedilemediğini dile getirdi. 
     Bu geçtiğimiz dönemin çalkantıların, ekonomik göstergeler üzerindeki etkisini hemen gösterdiğini belirten Özaydınlı, geleceğe güvenin çabuk tükendiğini belirterek, " Takdir edersiniz ki bu kadar sert iniş-çıkışların olduğu bir ortamda gerek iş dünyası gerekse tüketici olarak karar vermek oldukça güçleşti.'' dedi. 
     
     RESMİN UMUT VAAT EDEN TARAFI 

     Konuşmasına, ''Bir de resmin gelecek için umut vaad eden tarafına bakalım'' diyerek devam eden Koç Holding CEO'su, tüm bu sert iniş çıkışlara karşın bulunulan ortamın içinden çıkılamaz bir durum olmadığını vurguladı. 
     Türkiye'nin yaşanan tüm belirsizliklere rağmen 2002'yi yüzde 7,8 gibi yüksek bir büyüme oranıyla tamamladığını, bu büyüme oranına rağmen ihracattaki önemli artışın da etkisiyle ciddi bir cari açık verilmediğini belirten Özaydınlı, Irak savaşı ile birlikte Cumhuriyet tarihinin en zor dönemlerden birini yaşayan Türkiye'de dolar kurunun 2002 yılını 1,640,000 lirada kapamışken, bölgedeki savaş dahil tüm çalkantılardan sonra bugün bu seviyelerin de altına indiğine dikkati çekti. 
     Yıl sonu beklentilerde son üç ayda ciddi oynamaların göze çarpmadığını, 2002 yılında enflasyonun uzun yıllardan bu yana ilk defa hedeflenenin altında gerçekleşerek son 17 yılın en düşük seviyesine indiğini anlatan Özaydınlı, ''2003'ün ilk üç aylık sonuçları umut vaad etmektedir. İhracattaki gelişmeler sevindiricidir. Bütçe dengesi ve faiz dışı fazla hedeflere uygundur. Savaşın kısa sürmesi sonucunda, turizmde önemli bir kayıp olmaması beklenmektedir'' dedi. 
     
     EKONOMİDE GÜVEN TESİSİ İÇİN UYGULAMA ÖNEM KAZANDI 

     Gelecek için umut veren bu olumlu gelişmelere karşın, orta ve uzun vadede güven yaratan bir planın netleşmemesi ve sahiplenilmemesinin piyasaların ufak sinyaller karşısında dahi, ciddi iniş çıkışlara maruz kalmasına neden olduğuna dikkat çeken Özaydınlı, devamla şunları söyledi 
     ''Bu iniş çıkışların en iyi örnekleri geçtiğimiz haftalarda yaşanmıştır. Ve konu yine güven ortamının yaratılamamasına gelip düğümlenmektedir. 
     Türkiye'nin sıkıntısı borç stoğunun 'büyüklüğü' değil bu borcun çevrilmesine olanak sağlayacak düşük reel faiz ve uzun vadeli yapıya geçilmesidir. Devletler borçlanır yaratılan katma değer ile borçların faizleri rahatlıkla karşılanabiliyor ise ve gelecek endişesi yaratmayacak şekilde borç faizleri yönetilebiliyor ise kaygıya gerek yoktur. Belçika, İtalya, Japonya gibi birçok gelişmiş ülkede kamu borçlarının milli gelire oranı yüzde 100'ün üzerindedir. Türkiye'de ise bu oran yüzde 80 civarındadır. Türkiye'nin borcunun çevrilebilmesi ancak iç ve dış borç verenlerde Türkiye'ye yönelik güvenin sağlanması ile olasıdır. 
     Yapılması gerekenler, geçen yıl söylediklerimizden çok farklı değildir. Ekonomide güven tesisi 2003'te doğru kararların ve programların artık kararlılıkla uygulanmasına bağlıdır. Unutulmaması gereken önemli bir husus da ekonomide güven yaratmanın eskiye göre artan bir oranda uluslararası alanda doğru adımların atılmasına dayandığıdır.'' Ekonomide güven tesisi için, bugün gelinen noktada, söylemlerden ziyade uygulamanın önem kazandığını vurgulayan Bülend Özaydınlı, ''Sayın Başbakan'ın IMF ile ortak yürütülen ekonomik programla ilgili açıklamaları son derece olumludur. Ama sizin de gözlemlediğiniz gibi bu açıklamalara piyasaların tepkisi sınırlı olmuştur. Çünkü artık kimse niyetleri öğrenmek istememekte, somut ve hızlı uygulama görmek istemektedir'' dedi. 
     
     ''TÜRKİYE PROAKTİF KONUMA GEÇMELİDİR'' 

     Türkiye'nin bu zorlu dönemde uluslararası alanda ciddi bir yaklaşım değişikliğine gitmesi gerektiğini savunan Koç Holding CEO'su Özaydınlı, konuşmasını şöyle sürdürdü 
     ''Türkiye'nin, başkaları tarafından hazırlanan çözümlere veya oluşturulan tekliflere geç olarak dahil olan, 'pasif muhalefet' yapan veya 'pazarlık' eden 'reaktif' konumdan, problemleri önceden gören, değerlendiren, çözüm geliştiren ve çözümleri iç ve dış tüm taraflara doğru platformlarda anlatıp, benimsetebilen 'proaktif' yeni bir konuma geçmesi gerekmektedir. 
     Bu yaklaşım değişikliği, Türkiye'nin değişen düzende çıkarlarını koruyabilmesi için ön koşuldur. Şu an Türkiye'nin çözmesi gereken üç temel konuda da bu yaklaşımın benimsenmesi gerekmektedir Irak, AB, ve Kıbrıs konularının hepsinde Türkiye, gündem belirleyici bir konuma gelebilmelidir. 
     Özellikle AB konusunda, Irak harekatı ve ekonomik öncelikler, şu an Türkiye'nin gündemini tamamen kaplamış olsa dahi, devam eden entegrasyon sürecini asla unutmamalı, gündemin ilk sıralarında tutmalıyız. Reformlar, sadece IMF programı çerçevesine sıkışıp kalmamalıdır. AB ile uyum yasalarının uygulanması hızla gerçekleşmeli, AB ile üst düzey yakın temaslara süreklilik kazandırılmalı, somut uygulama sonuçları hakkında bilgilendirme yapılmalıdır. 
     Bu savaş ortamında 2004 Aralık hedefinin çok da uzakta olmadığını, hedefe giden yolda beş ayı tamamladığımızı unutmamalıyız.'' 1950'lerdeki çok partili sisteme ve 1980'lerde serbest piyasa ekonomisine geçişten sonra Cumhuriyet tarihinin üçüncü büyük değişim dönemi başarı ile tamamlanabilirse Türkiye'nin önünün açık olduğunu ifade eden Özaydınlı, ancak o takdirde istikrarlı, sürdürülebilir bir büyüme döneminin yakalanabileceğine, Avrupa ile ekonomik ve siyasi anlamda entegrasyonu sağlayarak, gelişmiş ülkeler arasında itibarlı bir yer edinebileceğine dikkati çekti. 
     Özaydınlı, daha sonra soruları yanıtladı. 

     
</TEXT>
</DOC>
