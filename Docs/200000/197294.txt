<DOC>
<DOCNO> 197294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo16.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 1 - Konyaspor 1 
</HEADLINE>
<TEXT>

     Birinci Süper Futbol Ligi'nde Beşiktaş, Konyaspor ile 1-1 berabere kaldı. 
     
     İlk yarı 

     Beşiktaş'ın cezası nedeniyle İzmir'de oynanan maçta, ilk yarı boyunca istediği oyunu sergileyen taraf Konyaspor oldu. Savunmasını kalabalık tutarak rakibinin hücumda yeterince organize olmasını engelleyen yeşil-beyazlılar, hücumlara az adamla çıkmalarına rağmen Beşiktaş kalesinde tehlikeler yarattı. 
     11. dakikada Zafer Biryol, Ronaldo'dan kaptığı topla ceza alanına girdi. Bu oyuncunun yerden vuruşunda top kaleci Ramazan'da kaldı. 
     16. dakikada, Sergen'in pasıyla topla buluşan Pancu, ceza alanı dışından sert vurdu. Top, yandan auta çıktı. 
     20. dakikada, Konyaspor'un golü geldi. Yasin'in sağdan getirerek yaptığı ortada, Zafer Biryol topu şık bir hareketle önüne çekti ve düzgün bir vuruşla meşin yuvarlağı filelere yolladı 0-1. 
     25. dakikada, sol taraftan ceza alanına giren Sergen'in pasında topla buluşan Pancu, yerden sert bir vuruşla Beşiktaş'a beraberliği getirdi 1-1. 
     43. dakikada, Konyaspor savunmasının çıkarmakta zorlandığı topu önünde bulan Okan, yaklaşık 35 metreden çok sert vurdu. Kaleci Ali Uyanık, topu kornere çelerek tehlikeyi önledi. 
     Karşılaşmanın ilk yarısı 1-1 sona erdi. 
     
     İkinci yarı 

     Beşiktaş, ikinci yarıda tüm kozlarına sahaya sürmesine karşın, rakip kalede istediği pozisyonları üretemedi. Konyaspor ise sergilediği akılcı oyunla rakibinin organize olmasını engellerken, Altan ve Cenk ile zaman zaman rakip kalede tehlikeler yarattı. 
     56. dakikada, Konyaspor'un Yasin ile sağ kanattan geliştirdiği atakta, Yasin ceza alanı içindeki Altan'a pasını aktardı. Altan'ın vuruşunda top kaleci Ramazan'da kaldı. 
     61. dakikada, İbrahim sol kanattan taşıdığı topu ceza alanına ortaladı, Sergen'in kafa vuruşunda top auta çıktı. 
     75. dakikada, Beşiktaş'ın Tümer ile kullandığı korner atışında, Tayfur'un kafa vuruşunda top üstten auta çıktı. 
     86. dakikada, Beşiktaş gole çok yaklaştı. Sergen'in ceza alanı içerisinden attığı şutta, top üst direkten geri döndü. Bir anda kalabalıklaşan Konyaspor savunması tehlikeyi uzaklaştırdı. 
     Beşiktaş'ın son dakikalardaki baskıları sonuç vermeyince, karşılaşma 1-1 berabere sona erdi. 
     
</TEXT>
</DOC>
