<DOC>
<DOCNO> 163306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun06.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kızı Raghad Babam hala sağ... 
</HEADLINE>
<TEXT>

     İngiltere'de yayınlanan The Sunday Times gazetesinin muhabirinin telefonla görüştüğü, Irak'ın devrik devlet başkanı Saddam Hüseyin'in kızı Raghad, babasının hala sağ olduğunu söyledi. 
     İlk kez bir gazetenin röportaj talebini kabul ederek, telefonda bir saate yakın The Times'ın Bağdat muhabiriyle konuşan 36 yaşındaki Raghad, babasının savaştan sağ çıktığını bildiğini belirtti. Kendisi, kız kardeşi Rana ve 9 çocuklarının, ABD harekatının ilk gecesinde bulundukları çiftlik evine yapılan füze saldırısından güçlükle sağ kurtulduklarını anlatan Raghad, babası ve erkek kardeşleri Kusay ve Uday ile bütün irtibatlarının kesildiğini kaydetti. Babası ile savaşın başlamasından 5 gün önce konuştuğunu belirten Raghad, ''Son derece iyi bir ruh hali içindeydi. Eminim ki savaştan sağ çıktı. Ancak Bağdat'ın düşüşü çok ani olduğu için ailenin her bir üyesi kendi başının çaresine bakmak zorunda kaldı. Onun için de onlarla irtibatımızı kaybettik'' dedi. Babasının sağ olmasını bütün kalbiyle dilediğini de belirten Raghad, onu çok iyi bir baba olarak nitelendirirken, kız kardeşi Rana ile birlikte İngiltere'den iltica hakkı istemeyi düşündükleri haberlerini yalanladı. Raghad, ''İngiltere'yi severim, daha önce de orada bulunmuştum. Sessiz, sakin, hoş bir ülke. Ancak bu söylenenler politik olarak imkansız'' diye konuştu. 
     Ailenin ABD'nin ''şok ve dehşet'' saldırısının başlamasıyla büyük bir korku yaşadığını da anlatan Raghad, ''Gerçekten de dehşet vericiydi. İlk gece kardeşim ve çocuklarımızla birlikte aileye ait çiftlikteydik ve çevremize tam 10 füze düştü. Hemen barınaklara girdik. Kimse yaralanmadı ama çok korktuk. Her gece aynı gürültüleri dinledik'' dedi. 
     Kendisi ve kız kardeşiyle çocuklarının hala Bağdat'ta olduklarını belirten Raghad, başkentin düştüğünü radyodan dinlediklerini kaydetti. 
     Times gazetesi, Raghad'ın son derece akıcı İngilizce konuştuğuna dikkat çekerken, genç kadının Bağdat'ta basit bir evde yaşadığını, günlerini ise geleneksel Irak yemekleri pişirerek geçirdiğini yazdı. 
     
</TEXT>
</DOC>
