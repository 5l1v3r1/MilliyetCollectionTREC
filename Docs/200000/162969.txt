<DOC>
<DOCNO> 162969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo03.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar sahip çıktı 
</HEADLINE>
<TEXT>

     19 yaşındaki genç motosikletçi Kenan Sofuoğlu, uluslararası alanda birçok başarılara imza atarken, Türkiye'de kendisine imkan bulamayınca, spor yaşamını Almanya'da sürdürmeye başladı. 
     Sofuoğlu, 1999 yılında Türkiye'de meydana gelen deprem ve sonrasında da ortaya çıkan ekonomik kriz nedeniyle kendisine sponsor bulamadığı için Almanya'ya gitmek zorunda kaldı. 
     Hayatını şu anda Almanya'da sürdüren başarılı sporcu, bu ülkedeki Yamaha Motosiklet Şirketi'nin kendisine tahsis ettiği araçla Almanya adına yarışlarda boy gösteriyor. Sofuoğlu, Almanya'da geçici vizeyle kalabiliyor. 
     Kenan Sofuoğlu, Almanya'da geçen yıl yapılan R6 Kupası'nda şampiyonluğu kazanırken, Süpersport Almanya Şampiyonası yarışmalarında da şu ana kadar topladığı puanlarla ikinci durumda bulunuyor. Türk motosikletçi, iki kez dünya şampiyonasında mücadele ederken, ilk yarışta 16, son yarışta da yarışı tamamlayamamasına karşın ulaştığı 250.7 kilometrelik hızla 4. sırada yer aldı. 
     
     YUNANİSTAN'A GİTTİ 
     Dünya şampiyonasına katılmak için, Kocaeli'de bulunan Körfez Pisti'nde antrenman yapmak isteyen Kenan Sofuoğlu'ndan, pistin işletme hakkını elinde bulunduran İstanbul Motor Kulübü İMK ile Otomobil ve Motor Sporları Federasyonu TOMSFED yetkililerinin günlük 500 dolar ücret istediği belirtildi. 
     Bu nedenle şampiyona için hazırlıklarını Yunanistan'daki bir pistte, günde 150 dolar ücret ödeyerek gerçekleştiren Sofuoğlu, bu antrenmanlar sonrasında da Almanya adına katıldığı şampiyonada 4. oldu. 
     Türkiye Motosiklet Şampiyonu Süleyman Memnun, konuyla ilgili A.A muhabirine yaptığı açıklamada, antrenman yapmak isteyen herkesten pist için ücret istendiğini belirterek, şu bilgiyi verdi 
     ''Kenan'ın antrenmanı için İstanbul Motor Kulübü İMK ve federasyon yetkilileri bizden 500 dolar ücret istedi. Bunları bize faksla bildirdiler. Belgeleri elimde. Biz de kendilerinden bu ücreti makul bir seviyeye indirmelerini istedik. Ancak olumlu görüş alamadık. Buradan alınan paralar İMK'ya gidiyor. Bu kulüp de Mümtaz Tahincioğlu'nun kurduğu bir kulüptür.'' 
     
     TÜRKİYE'DEKİ RAKİBİ KENDİSİNE YARDIMCI OLUYOR 
     Kenan Sofuoğlu'nun Türkiye'deki rakibi Süleyman Memnun da başarılı sporcuya her konuda yardımcı olmaya çalışıyor. 14 kez Türkiye ve 3 kez de Balkan Şampiyonluğunu kazanan Memnun, Kenan'ın çok yetenekli bir sporcu olduğunu belirterek, ''Bu spor yetenek varsa yapılabilir. Benim rakibim. Ancak rakip ayrı, karakter ayrı, yetenek ayrı şeylerdir. Çok büyük yetenek. Ben kendisine şu ana kadar vizeleri ve Almanya'daki ikameti konularında yardımcı oldum. Kendisi de benden fazla bir şey istemedi'' dedi. 
     Süleyman Memnun, Kenan'ın dünya şampiyonasında başarılı olması için elinden gelen her türlü yardımı yapacağını da vurgulayarak, ''Şu anda kendisi için sponsor arayışı içindeyim. Görüştüğüm bazı firmalar var. Büyük bir ihtimalle bu konuyu olumlu bir şekilde çözüme kavuşturacağım'' diye konuştu. 
     Bu arada Kenan Sofuoğlu'nun, Almanya'da geçici vizeyle yaşadığı için her şampiyona öncesinde Türkiye'ye gelerek şampiyonanın yapılacağı ülkeden vize alması gerektiği, başarılı sporcunun, bu nedenle Çek Cumhuriyeti'nde 15 Haziran Pazar günü düzenlenecek şampiyonaya katılabilmek için de vizesini aldığı belirtildi. 
     
</TEXT>
</DOC>
