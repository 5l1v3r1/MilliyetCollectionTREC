<DOC>
<DOCNO> 182764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/dunya/dun02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli kararname devrede 
</HEADLINE>
<TEXT>

   İngiliz ve Amerikan uçakları Irak'a insani yardım için Türkiye hava sahasını kullanmaya devam edecek 
      BARKIN ŞIK Ankara 

   
   Irak operasyonu sırasında koalisyon güçlerine Türk hava sahasını kullanma izni tanıyan tezkerenin süresi 20 Eylül'de dolacak. Sürenin dolmasıyla Dışişleri Bakanı Abdullah Gül'ün 23 Haziran'da yayımladığı "gizli" kararname devreye girecek. Bu kapsamda ABD uçakları, Türk hava sahasını sadece "insani yardım amaçlı" olarak kullanabilecek. 
   TBMM'nin 20 Mart'ta kabul ettiği tezkereyle Türkiye hava sahası koalisyon güçlerine altı ay süreyle açıldı. Bu sürede ABD ve İngiliz uçaklarına hava harek tı, lojistik sevkıyat ve havada yakıt ikmali yapma olanakları tanındı. Tezkerenin altı aylık yürürlülük süresinin 20 Eylül'de sona ermesiyle Türk hava sahası, koalisyon güçlerinin askeri ve operasyonel amaçlı uçuşlarına kapatılacak. 
   Tezkerenin yürürlük süresinin sona ermesinin ardından Abdullah Gül'ün 23 Haziran'da yayımladığı "gizli" kararname devreye girecek. Kararname, Türk havaalanları, üs ve limanlarıyla hava sahasının bir yıl boyunca "insani amaçlı olarak" kullanılabilmesinin önünü açıyor. 
   CHP İstanbul Milletvekili Onur Öymen, gizli kararnamenin, kamuoyuna duyurulması yönündeki taleplerini Gül'e ilettiklerini ancak sonuç alamadıklarını kaydetti. Kararnamenin "yetki aşımı" doğurup doğurmadığının belirsiz olduğunu vurgulayan Öymen, Gül'ün Washington Post gazetesine verdiği bir demeçte, "insani yardım amaçlı olarak yayımlanan kararnamenin 'daha geniş' tutulabileceği" yönünde bir beyanatı olduğunu belirtti. 
   
</TEXT>
</DOC>
