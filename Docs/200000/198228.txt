<DOC>
<DOCNO> 198228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur18.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormana 1 km kala ateş yakmak yasak 
</HEADLINE>
<TEXT>

     Yargıtay, ısınmak için ormana 1 kilometre uzaklıkta bulunan orman sayılmayan arazideki dikenleri yakan çobanın cezalandırılması gerektiğine hükmetti. 
     Alınan bilgiye göre, çoban, hayvanları otlatırken ısınmak için arazideki dikenleri yaktı. Söz konusu ateş, jandarma tarafından söndürüldü ve çoban hakkında dava açıldı. Yerel mahkeme, çobanın beraatına karar verdi. 
     Temyiz istemini görüşen Yargıtay 3. Ceza Dairesi, yerel mahkemenin kararını oybirliğiyle bozdu. 
     Yanan arazinin devlet ormanlarına en yakın mesafesinin 1 kilometre olduğu belirtilen kararda, sanığın, Orman Yasası'nın 76 d ve 110 1-c maddesi uyarınca cezalandırılması gerektiği kaydedildi. 
     Orman Yasası'nın ilgili maddeleri, ormanlara 4 kilometre mesafede anız veya benzeri bitki örtüsü yakmanın yasak olduğunu ve bu fiile aykırı davrananların da 1 yıldan aşağı olmamak üzere hapisle cezalandırılması gerektiğini hükme bağlıyor. 
     
</TEXT>
</DOC>
