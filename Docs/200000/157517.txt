<DOC>
<DOCNO> 157517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur12.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
19 Mayıs kutlamaları 07 00'de top atışıyla başlayacak... 
</HEADLINE>
<TEXT>

     19 Mayıs Atatürk'ü Anma ve Gençlik ve Spor Bayramı yarın tüm yurtta, dış temsilciliklerde ve KKTC'de törenlerle kutlanacak. 
     Ulu Önder'in Kurtuluş Savaşı meşalesini Samsun'da tutuşturduğu günün yıldönümünde kutlamalar, O'nun Samsun'a çıkış saati olan 07.00'de top atışıyla başlayacak. 
     Anıtkabir'de, yarın saat 09.00'da Cumhurbaşkanı Ahmet Necdet Sezer ile askeri ve sivil erkanın katılacağı devlet töreni gerçekleştirilecek. 
     Tören hazırlıkları dolayısıyla Anıtkabir, bugün saat 13.00'ten yarın saat 11.00'e kadar halkın ziyaretine kapalı olacak. 
     Akdeniz Caddesi ile Gençlik Caddesi de yarın tören süresince trafiğe kapalı tutulacak. Ayrıca, 08.00-13.00 saatleri arasında Anıtkabir ve 19 Mayıs Stadyumu üzerinde uçuş yasağı uygulanacak. 
     19 Mayıs Stadyumu'ndaki tören, saat 10.00'da Cumhurbaşkanı Sezer'in şeref tribününde yerini almasıyla başlayacak. 
     Törende, Milli Eğitim Bakanı Hüseyin Çelik'in açış konuşmasının ardından gençlik adına konuşma yapılacak ve şiirler okunacak. Samsun'dan gelen bayrak ile Selanik'ten gelen bayrak ve toprak Cumhurbaşkanı'na sunulacak. 
     Paraşütle atlama gösterilerinin ve tören geçişinin ardından öğrenciler hazırladıkları gösterileri sunacak. 
     Bu arada, TBMM'den yapılan açıklamada, TBMM Başkanı Bülent Arınç'ın yarın Ankara'daki 19 Mayıs Atatürk'ü Anma ve Gençlik ve Spor Bayramı etkinliklerine katıldıktan sonra Manisa'ya gideceği bildirildi. Arınç'ın, yarın öğleden sonra Manisa'da Sarıgöl Şehit Esin Akay İlköğretim Okulu'nun açılışını yapacağı kaydedildi. 
     
</TEXT>
</DOC>
