<DOC>
<DOCNO> 166367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko06.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük yatırımlara "vergi tatili" önerisi... 
</HEADLINE>
<TEXT>

     Vergi Konseyi, büyük hacimli yatırımların teşviki için, bunlara yönelik ''Vergi Tatili'' önerisinde bulundu. 
     Mustafa Uysal başkanlığındaki Vergi Konseyi'nin Maliye Bakanı Kemal Unakıtan'a sunduğu öneriler paketinde, ''Büyük Yatırımların Desteklenmesi Hakkında Kanun Taslağı'' da yeraldı. 
     Aralarında Yabancı Sermaye Derneği YASED Başkanı Şaban Erdikler'in de bulunduğu bir çalışma grubu tarafından hazırlanan ve Konseyin değerlendirmesinin ardından Bakana iletilen taslakta, ülkedeki yüksek vergi oranları, karmaşık vergi sistemi, kayıtdışı ekonomi ve enflasyon muhasebesinin uygulanmamasının büyük yatırımlar için engel teşkil ettiği vurgulandı. 
     Bu çerçevede, yeni teşvik tedbirlerinin öngörüldüğü taslakta, toplam yatırım tutarı 150 milyon Euro'yu geçen ya da bu tutarın altında kalsa bile ilk 5 yıl için bin 500 kişinin üstünde istihdam sağlayan yatırımlar büyük yatırım olarak nitelendirildi. 
     
     BÜYÜK YATIRIM TEŞVİKLERİ 
     Taslakta, büyük istihdama sağlanacak teşvikler, ''Vergi tatili, bedelsiz arsa temini, düşük vergi oranı, düşük istihdam vergisi ve yüzde 200 yatırım indirimi'' olarak sıralandı. 
     Vergi tatilinin, büyük yatırımı gerçekleştirecek tüzel kişilerin en fazla 10 yıl süre ile kurumlar vergisinden muaf tutulması şeklinde tanımlandığı taslağa göre, bu yatırımlar daha sonra da düşük oranlı vergilendirilecek. 
     Düşük vergi de büyük yatırımda bulunan tüzel kişilerin 20 yıl süre ile yüzde 15 oranında kurumlar vergisine tabi olması şeklinde uygulanacak. 
     Büyük yatırımlar ayrıca, düşük istihdam vergisi ile de desteklenecek. Düşük istihdam vergisi ise, büyük yatırımlarda çalışanlardan normal tarifenin yüzde 50'sinden az olmamak üzere düşük oranlı gelir vergisi alınması şeklinde yürütülecek. 
     Büyük hacimli yatırım yapanlara devlet, arazi desteği de sağlayacak. Bu durumdaki yatırımcılara kamu arsaları bedelsiz olarak verilecek. 
     Taslakta, büyük yatırımcılar için DPT, Hazine ve Maliyecilerin katılımıyla bir Koordinasyon Kurulu oluşturulması, belge düzeni açısından serbestlik getirilmesi, geçmişte aynı yatırımları yapanların yeni sisteme adaptasyonu ile devletin sahip olduğu imkanlardan yararlanmaları Liman vb önerilerine de yer verildi. 
     
</TEXT>
</DOC>
