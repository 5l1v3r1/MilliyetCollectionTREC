<DOC>
<DOCNO> 198810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun16.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere onbinlerce mülteci çocuğu ülkesine gönderiyor 
</HEADLINE>
<TEXT>

     Mülteci sayısını azaltmaya çalışan, ancak talebi reddedildiği halde ülkede kalmayı sürdüren yetişkinleri sınır dışı edemeyen İngiltere İçişleri Bakanlığı'nın, ülkeye tek başına giriş yapan çocuk mültecileri sınır dışı etmeye hazırlandığı öne sürüldü. 
     The Independent on Sunday gazetesi, konuyla ilgili planları hazırlamak için, bir grup üst düzey İçişleri Bakanlığı yetkilisinin, görevlendirildiğini iddia etti. Gazete, anne babası yanında olmaksızın İngiltere'ye gelmiş 18 yaşından küçük mültecilerin ülkelerindeki şartlar ne olursa olsun geri gönderilmesine hazırlanıldığını duyurdu. 
     Gelecek yıl Nisan ayında başlanacak uygulamada ilk sırada, Makedonya, Arnavutluk gibi fakirliğin bütün nüfusu etkisi altına aldığı ülkelerin bulunduğunu iddia eden Observer, Kosova'nın da buradaki güvenliğin halen tam olarak sağlanamamış olmasına rağmen listede bulunduğunu öne sürdü. 
     Gazete, mülteci haklarını savunan sivil toplum kuruluşlarıyla çocuk haklarını koruyan vakıfların bu durumu şiddetle protesto ettiklerine işaret etti. Gazete, bu grupların söz konusu hazırlığı, ''adaletten uzak, tehlikeli ve gayri insani'' olarak nitelediklerini de bildirdi. 
     İngiltere, ülkeye tek başlarına giriş yapan 18 yaşından küçük mülteci adaylarının başvuruları nasıl sonuçlanırsa sonuçlansın ülkede kalmalarına izin veriyordu. Bu kişilerin başvuruları, 18 yaşını doldurdukları gün itibariyle bir yetişkinin başvurusu olarak ele alınıp sonuçlandırılıyordu. 
     
</TEXT>
</DOC>
