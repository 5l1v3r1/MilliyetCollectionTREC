<DOC>
<DOCNO> 195540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko32.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta 3 ihale düzenleyecek... 
</HEADLINE>
<TEXT>

     Hazine gelecek hafta biri bono ikisi tahvil olmak üzere, 3 ihale birden yapacak. 
     Hazine Müsteşarlığı'ndan yapılan açıklamada, daha uzun vadeli bir verim eğrisi oluşturulabilmesi amacıyla, yeni bir enstrümanın ihracına karar verildiği belirtildi. 
     Buna göre Hazine, 17 Kasım Pazartesi günü 2 yıl vadeli, 'altı ayda bir' yüzde 12.5 kupon ödemeli, Türk Lirası cinsinden sabit kuponlu devlet tahvili ihalesi gerçekleştirecek. 
     Söz konusu tahvil ihalesinde kağıtlar 19 Kasım Çarşamba günü ihraç edilirken, geri ödemesi 16 Kasım 2005 olarak öngörüldü. 
     İhalede katılımcılar 100.000 lira nominal değerli tahvil için fiyat teklifinde bulunacak. Söz konusu tahvilin kupon tarihleri 19 Mayıs 2004, 17 Kasım 2004, 18 Mayıs 2005 ve 16 Kasım 2005 olup kuponlar ayrıştırılarak işlem görebilecek. 
     İlk kupon ödeme günü resmi tatil olması dolayısıyla, söz konusu ödeme 20 Mayıs 2004 tarihinde yapılacak. 
     
     SALI GÜNÜ İKİ İHALE BİRDEN 
     Hazine 18 Kasım Salı günü ise 168 gün vadeli Türk Lirası cinsinden iskontolu Hazine Bonosu ile 392 gün vadeli Türk Lirası cinsinden iskontolu Dvlet Tahvili ihaleleri düzenleyecek. 
     Her iki ihalede satılacak kağıtlar 19 Kasım Çarşamba günü ihraç edilirken, 168 gün vadeli Hazine Bonosu'nun geri ödemesi 5 Mayıs 2004, tahvil ihalesinin geri ödemesi 15 Aralık 2004 olarak öngörüldü. 
     
     SON DURUM 
     Hazine en son 11 Kasım tarihinde, 91 gün vadeli referans bono ile 3 ayda bir değişken faiz ödemeli yaklaşık 2 yıl vadeli tahvil ihaleleri düzenlemişti. 
     91 gün vadeli referans bono ihalesinde bileşik faiz yüzde 25.95, 3 ayda bir değişken faiz ödemeli yaklaşık 2 yıl vadeli tahvil ihalesinde dönemsel faiz yüzde 7.45 olmuştu. 
     Hazine, değişken faiz ödemeli senetlerin kupon faizlerinin belirlenmesi amacıyla bugün düzenlediği 91 gün vadeli referans bono ihalesinde nominal 2 katrilyon 423.2 trilyon lira teklif gelirken nominal satış 1 katrilyon 934 trilyon lira olarak belirlenmişti. 
     İhalede net satış tutarı 1 katrilyon 826 trilyon olurken, ihalede basit faiz oranı yüzde 23.75 olmuştu. 
     Hazine aynı gün düzenlendiği 3 ayda bir değişken faiz ödemeli yaklaşık 2 yıl vadeli tahvil ihalesine nominal 1 katrilyon 148.9 trilyon lira teklif gelirken, nominal satış tutarı 571.1 trilyon lira olarak belirlenmişti. 
     Dönemsel faiz tutarı yüzde 7.45 olarak belirlenen ihalede net satış tutarı 597.7 trilyon lira olarak olmuştu. 
     Hazine gelecek hafta, Kasım ayının en büyük iç borç ödemesi olan toplam 4 katrilyon 849 trilyon lira ödeme yerine getirecek. 
     
</TEXT>
</DOC>
