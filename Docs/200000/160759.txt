<DOC>
<DOCNO> 160759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun22.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bir ayda 8 milyon kalaşnikof satıldı 
</HEADLINE>
<TEXT>

     Irak'ın başkenti Bağdat'ta bir ay içinde 8 milyon kalaşnikofun satıldığı bildirildi. 
     Bağdat'ta yayımlanan El Menar gazetesinin haberine göre, koalisyon kuvvetlerinin 9 Nisan'da Bağdat'a girişinden sonra yağmalanan askeri kamplardan çalınan silahların sayısı milyonlarla ifade ediliyor. 
     Yağmalanan silahlar, Bağdat sokaklarında çok ucuza ve alenen satılıyor. 
     Bu aleni silah ticaretinin Bağdat'ta güvenliği bozduğunu ve kargaşayı artırdığını belirten Amerikalı yetkililer, ellerinde silah bulunanların 15 gün içinde silahlarını naylon torbalar içinde en yakın polis merkezine teslim etmelerini istediler. 
     Silahlarını teslim etmeyenlerin bin dolar para cezasına çarptırılacakları açıklandı. 
     Teslim edilmesi istenen silahlardan yalnızca 7.62 milimetre çapındaki tabancalar istisna edildi. 
     Öte yandan, Necef ilinin El Abbasiye bölgesinde yaşayan köylüler, bir kamyon dolusu silah ve malzemeyi teslim ettiler. 
     Baas rejimi, savaştan önce, Irak'ın özellikle göneyindeki birçok yere çeşitli silahlar gömmüştü. Bunlar arasında roketler de bulunuyordu. 
     Bu arada, 2 gün önce Basra'da, 17 kişilik ailenin toplu mezarı bulundu. Bu ailenin üyelerinin, 1991'de başarısızlıkla sonuçlanan ayaklanmadan sonra Saddam Hüseyin rejimi tarafından öldürüldüğü sanılıyor. 
     
</TEXT>
</DOC>
