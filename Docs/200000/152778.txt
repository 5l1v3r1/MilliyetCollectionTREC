<DOC>
<DOCNO> 152778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun15.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta serbest geçişler sürüyor... 
</HEADLINE>
<TEXT>

     KKTC Bakanlar Kurulu'nun aldığı karar uyarınca KKTC ile Rum kesimi arasında 23 Nisan'da başlayan karşılıklı serbest geçişler sürüyor. 
     Bu sabahtan itibaren KKTC'ye geçen Rumlar, daha çok Paskalya için, KKTC'nin Dipkarpaz bölgesinde bulunan ve Ortodoks Hıristiyanları tarafından kutsal sayılan Apastolos Andreas Manastırı'na geliyor. 
     Manastırda mum yakıp, ayin yapan Rumlar, dertlerine şifa arıyorlar. Manastıra giden Rumlar, manastır ile deniz arasında bulunan ve kutsal olduğuna inandıkları çeşmeden su içerek, dilek tutuyor. 
     Polisten alınan bilgiye göre, bugün saat 10.00'a kadar üç sınır kapısından 1671 Rum 410 araçla KKTC'ye giriş yaparken, 1836 Türk de Rum kesimine geçti. 
     Öte yandan, KKTC'deki Yurtsever Kadınlar Birliği, Ledra Palace'da Kıbrıslı Türk ve Rumlara ''barış'' bildirisi dağıttı, daha sonra Türk ve Rum gazetecilerin katıldığı basın toplantısı düzenledi. 
     Yurtsever Kadınlar Birliği Başkanı Oya Talat, karşılıklı yakınlaşmayı sağlamak için KKTC ve Rum kesimi arasında geçişlerin serbest bırakılması kararını desteklediklerini belirtti. 
     Oya Talat, ''Biz biliyoruz ki, toplumlar karşılıklı birbiriyle görüşürse, konuşursa ve sürekli işbirliği içerisinde olursa mutlaka bir barış kültürü yaratılacak ve sonunda bu ülkeye barış gelecek'' dedi. 
     KKTC İçişleri, Köyişleri ve İskan Bakanı Mehmet Albayrak, KKTC'ye geçen Rumların sadece Apostolos Andreas Manastırı'nda ayin yapabileceğine dikkat çekmiş ve bunun dışındaki yerlerde ayin izni verilmediğini bildirmişti. 
     





</TEXT>
</DOC>
