<DOC>
<DOCNO> 153830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur23.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan bakanlarla birlikte deprem bölgesine gitti 
</HEADLINE>
<TEXT>

     Başbakan Recep Tayyip Erdoğan, Bingöl'de meydana gelen depremle ilgili incelemelerde bulunmak üzere Diyarbakır'a gitti. Erdoğan, Diyarbakır'dan helikopterle Bingöl'e geçecek. 
     Başbakan Erdoğan ve beraberindekileri taşıyan özel uçak ''ATA'' saat 09.15'de Esenboğa Havalimanı'ndan Diyarbakır'a hareket etti. 
     Erdoğan'a, İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Milli Eğitim Bakanı Hüseyin Çelik, Sağlık Bakanı Recep Akdağ, Kızılay Genel Başkanı Ertan Gönen ve bazı Bingöl milletvekilleri eşlik ediyor. 
     Başbakan Erdoğan ve beraberindekileri, Başbakanlık Müsteşarı Fikret Üçcan, Ankara Vali Vekili Ramazan Urgancıoğlu ve öteki yetkililer uğurladı. 
     Başbakan Recep Tayyip Erdoğan, Bingöl'deki Yatılı İlköğretim Bölge Okulu YİBO enkazı altında yaklaşık 150 öğrenci bulunduğunu bildirdi. 
     Erdoğan, İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Milli Eğitim Bakanı Hüseyin Çelik, Sağlık Bakanı Recep Akdağ, Kızılay Genel Başkanı Ertan Gönen ve bazı Bingöl milletvekilleri ile birlikte deprem bölgesine gitti. 
     Erdoğan, özel uçak ATA ile Diyarbakır'a hareketinden önce Esenboğa Havalimanı'nda yaptığı açıklamada, depreme ilişkin bilgi verdi. 
     Depremin saat 03.30 sıralarında meydana geldiğini anımsatan Erdoğan, şu ana kadar Bingöl Devlet Hastanesi Başhekimi'nin ifadesine göre, 20 kişinin öldüğünü, yaralı sayısının da ciddiyetini koruduğunu bildirdi. Erdoğan, ''Özellikle YİBO'daki sayı endişe verici. Temennimiz o ki enkaz kaldırma çalışmalarından mutlu bir şekilde çıkalım. Orada yaklaşık 150'ye yakın yavrumuz var'' dedi. 
     Şu ana kadar çevre köylerden ciddi bir olumsuz haber gelmediğini belirten Erdoğan, devlet kurumlarının ve Kızılay'ın tüm gayretleriyle Bingöl'e intikal ettiğini söyledi. Başbakan Erdoğan bir taraftan da İçişleri Bakanlığı'na bağlı Sivil Savunma birliklerinin Erzurum, Muş Elazığ, Diyarbakır gibi çevre illerden bölgeye ulaştıklarını kaydetti. 
     Erdoğan, sözlerini şöyle sürdürdü 
     ''Gece Jandarma'ya ait ekipler ve komando birliklerinin gayretleriyle ilk etapta YİBO'daki 45 öğrenci kurtarıldı ve yine kurtarma çalışmaları devam ediyor. 
     Bölgeye bu arada çeşitli araç, gereç ve çadırlar gönderilmekte örneğin yine Kızılay şu ana kadar bölgeye 500 çadırı ulaştırmış durumda. Bunlar Elazığ'dan ulaşanlar. 3 bin battaniye ulaşmış durumda. 5 tane seyyar mutfak, çok amaçlı 2 çadır oraya ulaştırılmış durumda. 4 ambulans, yeterli gıda malzemesi, bu arada Diyarbakır'dan Bingöl'e 5 bin battaniye yola çıkmış durumda. Tıbbi malzemeler, gıda malzemeleri, seyyar poliklinik aynı şekilde hareket etti. Ankara'dan 167 konteynır yola çıkmış vaziyette. Kızılay'ın çadır sayısı 5 bine kadar çıkarılacak duruma göre. Sağlık Bakanlığı'nın şu anda bir çalışması var. Süratle Bingöl'de bir seyyar hastane kurmak suretiyle oradaki acil müdahalelerin yapılmasını planlamış vaziyetteyiz. Onun için Sağlık Bakanımız ile bölgeye intikal edeceğiz. 
     Tabii ilkyardım kurtarma timleri, komando, oradaki çalışmalarına başlıyor. Ankara'dan Bingöl'e hareket eden Genelkurmay Özel Kuvvetler Arama Kurtarma Taburu'na ait ekip var. Aynı şekilde Jandarma'ya ait arama kurtarma taburu şu anda yolda. 6 tim, köpeklerle birlikte teçhizatlı olarak oraya intikal ediyor ki bu aramaları, en sağlıklı şekilde yürütelim.'' Bölgedeki bütün imkanları seferber etmek üzere Bayındırlık Bakanlığı'nın Valilik emrine aktarmış olduğu araç gereçlerin çalışmalarını sürdürdüğünü belirten Erdoğan, beraberindeki bakanlarla olay yerinde durum tespiti yapacaklarını ve acil eksiklikleri belirleyerek, gereken talimatları vereceklerini kaydetti. 
     Erdoğan, ''İl dışına çıkarılması gereken yaralılar varsa bunların intikalini süratlendirmek için ne gerekiyorsa... Şu anda gerçi ambulans, helikopterlerimiz orada var. Bunlar yeterli değilse artırmak suretiyle yaralılarımızın kurtarılmasına yönelik ne gerekiyorsa yapacağız'' diye konuştu. 
     Erdoğan, ''Allah beterinden korusun diyorum'' temennisiyle sözlerini noktaladı. 
     Erdoğan bir soru üzerine, ölü ve yaralı sayısına ilişkin kesin bir rakam söylemenin mümkün olmadığını belirtti Jandarma Genel Komutanı Orgeneral Şener Eruygur'un da Muş'tan Bingöl'e geçtiğini belirten Erdoğan, ''Şu ana kadar duruma hakim olma noktasında özellikle başta valimiz olmak üzere durumu iyi yönettiklerini yaptığımız telefon görüşmelerinde hissettim. Çünkü daha önce Yalova, Kocaeli, Sakarya, Bolu depremlerini yaşamış olan arkadaşlarımız bölgede zaten görev yapıyorlar'' dedi. 
     Eski Bolu Valisi'nin, Diyarbakır'da koordinatör vali olarak görev yaptığı için bölgeye geçtiğini ifade etti. 
     




</TEXT>
</DOC>
