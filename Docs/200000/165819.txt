<DOC>
<DOCNO> 165819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun23.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya - Türkmenistan gerginliği... 
</HEADLINE>
<TEXT>

     Rusya ile Türkmenistan arasında çifte vatandaşlık konusundaki sorunlar giderilmeye çalışılırken, Rus Nezavisimaya gazetesi, Türkmenistan'da çifte vatandaşlık hakkını elde etmiş Rus vatandaşlarının evlerine el konulmaya başlandığını öne sürdü. 
     Gazetede bugün çıkan haberde, Türkmenistan'da birkaç gündür evinde bulunmayan Rus vatandaşlarının mallarına el konulduğu iddia edilerek, Türkmenistan'ın başkenti Aşkabat'ın değişik bölgelerinde Türkmen yönetiminin bu davranışını protesto eden gösteriler yapıldığı kaydedildi. 
     ''Türkmenbaşı, Kremlin ile alay ediyor'' başlığıyla verilen haberde, Moskova'nın Türkmen yönetimine gerekli tepkiyi göstermediği ve Türkmenistan Devlet Başkanı Saparmurat Türkmenbaşı'nın Rusya Dışişleri Bakanlığı'nın bile karşı koyamadığı bir ikna gücü olduğu öne sürüldü. 
     Öte yandan Rusya Dışişleri Bakanlığı Sözcüsü Aleksandır Yakovenko, yaptığı açıklamada, Türkmenistan'da yaşayan Rus vatandaşlarının haklarının korunması konusunda Türkmen yönetiminin önceki taahhütlerine uyacağını umduğunu söyledi. 
     Yakovenko, İnterfaks'a yaptığı açıklamada, ''Türkmenbaşı'nın, Rusya Devlet Başkanı Vladimir Putin ile yaptığı telefon görüşmesinde Rus vatandaşlarının haklarının korunacağına dair verdiği güvenceye uyacağına inanıyoruz'' diye konuştu. 
     Putin, geçen hafta düzenlediği basın toplantısında Türkmenbaşı'nın kendisini telefonla aradığını ve Rus vatandaşlarının haklarının korunacağı konusunda güvence verdiğini söylemişti. Putin, bu konunun iç politika malzemesi yapılmaması uyarısında da bulunmuştu. 
     Interfaks'a bilgi veren diplomatik kaynaklar, Rusya Vatandaşlık Komisyonu üyelerinin bu sabah bir toplantı yaptıklarını belirterek, komisyonun Aşkabat ve Moskova'da gelecek günlerde bu konuyla ilgili bir dizi toplantı yapacağını kaydettiler. 
     Dışişleri Bakanlığı, Rus parlamentosunun alt kanadı Duma, Sınır Muhafaza Servisi, Federal Güvenlik Servisi, Çalışma ve Sosyal Gelişme Bakanlığı ile Federal Göç Servisi temsilcilerinin yer aldığı Vatandaşlık Komisyonu'na Rusya Dışişleri Bakan Yardımcısı Aleksi Fedotov başkanlık ediyor. 
     Türkmenistan'ı çifte vatandaşlık anlaşmasını tek taraflı olarak bozmakla suçlayan Rusya, Türkmenistan'ı bu konuda tek taraflı adım atmama konusunda uyarmıştı. 
     Türkmenbaşı, Rusya ile aralarında bu konuda sorun bulunmadığını ve konunun Rusya'da Aralık ayında yapılacak seçimlerden dolayı bazı milletvekilleri tarafından yanlış aktarıldığını savunmuştu. 
     Türkmenbaşı'nın bu açıklamasından sonra Putin de geçen hafta düzenlediği basın toplantısında, Rus vatandaşlarının hakkını her zaman savunacakları, ancak bu konunun iç politika malzemesi yapılmaması uyarısında bulunmuştu. 
     
</TEXT>
</DOC>
