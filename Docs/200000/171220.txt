<DOC>
<DOCNO> 171220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur07.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın avukata sokak ortasında dayak 
</HEADLINE>
<TEXT>

     Recep AKTEPE ANTALYA, DHA 
     

ANTALYA'da, evlerine icra takibi için gelen Avukat Ülkü Bektaş'ı dövdükleri iddia edilen anne- kız, tutuklandı. 
     Kütükçü Mahallesi'nde oturan 60 yaşındaki Huriye Akçabelen, oğlu Nejdet Akçabelen'in bankaya ödenmeyen borcu nedeniyle evlerine icraya memurlarıyla hacze gelen Avukat Ülkü Bektaş'ı, 36 yaşındaki kızı Meryem Akçabelen ile dövdüğü iddiasıyla gözaltına alındı. İcra takibi için gittiği evde işlem yapmak isterken, Akçabelen ailesinin saldırısına uğradığını belirten Bektaş, olayı şöyle anlattı 
     "Görevimi yapmak için, borçlu Nejdet Akçabelen'in adresine gittim. Adresteki evde, işlem yapılacak eşya bulunmadığı için dönme hazırlığı yapıyordum. Fakat evin önündeki Honda marka aracı farkettim. Kime ait olduğunu tesbit etmeye çalışırken, aracın ruhsatını ele geçirdim. Ruhsat sahibi borçlu Nejdet Akçabelen'di. Araca haciz işlemi yapmak isterken, Nejdet Akçabelen'in annesi ve kız kardeşinin bana saldırarak hakaretler ayğdırdı. Bu sırada çantamı aldılar.'' Cep telefonu ile 155 Polis İmdat'ı arayarak yardım istediğini, saldırganların elinden olay yerine polis ekibinin gelmesiyle kurtulduğunu belirten Avukat Bektaş, "Bana saldıran Huriye Akçabelen ve kızı Meryem Akçabelen'den şikayetçi olup, dava açtım. Ayrıca çantamı da karakol aracılığıyla geri alabildim'' dedi. 
     Huriye Akçabelen ve kızı Meryem Akçabelen, çıkartıldıkları nöbetçi mahkemede tutuklanarak cezaevine gönderildi. 
     
</TEXT>
</DOC>
