<DOC>
<DOCNO> 155605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko28.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Narbone Türkiye pes etmemeli... 
</HEADLINE>
<TEXT>

     Avrupa Birliği AB Komisyonu Türkiye Temsilciliği Müsteşarı Luigi Narbone, ''Türkiye, bugün AB üyesi olan ülkelerin de üyelik sürecinde bir çok güçlükle karşılaştıklarını aklında çıkarmadan kararlı çabalarını sürdürmelidir'' dedi. 
     Narbone, Türk Sanayicileri ve İşadamları Derneği'nin TÜSİAD ''Gençlik ve Avrupa Günü'' kutlamasında, AB'yi kuranların oluşturduğu vizyonun büyük ölçüde gerçekleştiğini ifade ederek, ''Avrupa siyasi bir birlik yaratma yolunda tedricen ilerliyor'' dedi. 
     Luigi Narbone, Avrupa bütünleşmesinin kendi içinde bir sona ulaşmadığını belirterek, AB üyeliğinin Türkiye için de önemli bir proje olduğunu ve bu boyutta bir projeyi hayata geçirmenin her zaman zor olduğunu söyledi. 
     Narbone, ''Türkiye bugün AB üyesi ülkelerin de üyelik sürecinde bir çok güçlükle karşılaştıklarını aklından çıkarmadan kararlı çabalarını sürdürmelidir. Türkiye bu süreçte pırıl pırıl gençliğine güvenebilir'' dedi. 
     Avrupa Birliği Genel Sekreterliği Genel Sekreter Yardımcısı Mustafa Dönmez de Türk kültürünün Avrupa kültürünün bir parçası olduğuna inandıklarını belirterek, ''Bundan dolayı Türk kültürünü anlamadan ve bu kültürün özelliklerini bilmeden Avrupa kültüründen bahsetmek anlamlı olmayacaktır. Türkiye'nin en kısa zamanda topluluğun kültür alanındaki programlarından yararlanmaya başlamasını beklemekteyiz'' şeklinde konuştu. 
     Kutlamada daha sonra TÜSİAD'ın Milli Eğitim Bakanlığı'nın katkılarıyla tüm ortaöğretim öğrencilerine yönelik düzenlediği ''Türkiye'den Avrupa'ya Yeni Renkler'' fotoğraf yarışmasında dereceye girenlere ödülleri verildi. 
     Yarışmada birincilik ödülünü Düzce Akçakoca Anadolu Lisesi'nden Oya Oktay, ikincilik ödülünü Gölcük Atatürk Anadolu Lisesi'nde İlkin Aslan, üçüncülük ödülünü ise Mecidiyeköy Lisesi'nden Burak Ünal kazandı. 
     Dereceye giren öğrenciler AB Başkenti Brüksel'e seyahatin yanı sıra para ile ödüllendirildiler. 
     ''Özgürlük, refah, güven'' başlıklı kısa film gösteriminin yapıldığı kutlamada, ''Türkiye'den Avrupa'ya yeni Renkler'' konulu gençlik forumu da düzenlendi. 
     34 öğrencinin katıldığı forumda gençler genellikle Türkiye'deki eğitim sistemini beğenmediklerini söylediler. Liseden sonra ABD'ye gideceğini açıklayan gençlere karşılık bazı öğrenciler de Türkiye'de okuyup burada çalışmanın ülke için daha iyi olacağını ifade etti. Öğrenciler, Türkiye'nin AB'ye gireceği konusunda hemfikir olduklarını bildirdi. İstanbul ve Türkiye'nin değişik kentlerinden gelen yüzlerce lise öğrencisi tarafından izlenen ''Gençlik ve Avrupa Günü''nde Anjelika Akbar tarafından da bir konser verildi. 
     
</TEXT>
</DOC>
