<DOC>
<DOCNO> 179883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/dun04.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakola saldırı 1 ölü, 15 yaralı 
</HEADLINE>
<TEXT>

   DIŞ HABERLER SERVİSİ 

   
   Irak'ın başkenti Bağdat dün yine, ABD güçlerinin bölgedeki istikrar çabalarına darbe vuran bir patlamayla sarsıldı. 
   Kentin merkezindeki Rasafa polis karakolunu hedef alan ve bina yakınına park etmiş bomba yüklü bir aracın infilak ettirilmesiyle gerçekleştirilen saldırıda bir Iraklı polis ölürken, yaklaşık 15 kişi de yaralandı. Yaralananların, civardan geçenler olduğu koalisyondan ise kimseye zarar gelmediği bildirildi. 
   Iraklı polis yetkililerinden Said Müneym, saldırının, ABD tarafından göreve atanan polis şefi Hassan Ali'ye suikast için gerçekleştirilmiş olabileceğini söyledi. Hassan Ali'nin ise o sırada ofisinde olmadığı bildirildi. 
   
   Üç ABD askeri öldü 
   Öte yandan, Bağdat'ın güneyinde önceki gün yola yerleştirilmiş mayına araçlarıyla çarpan Amerikalı iki askeri polis öldü, biri de yaralandı. Yine Bağdat yakınlarındaki Dogwood kampında, dün sabaha karşı bir Amerikan helikopterinin düşmesi sonucu bir Amerikan askeri öldü, bir diğeri yaralandı. Amerikan güçlerinden yayımlanan bildiride, UH - 60 tipi helikopterin "düşman" ateşi sonucu değil, kaza sonucu düştüğü belirtildi. Bu iki olayın ardından, Irak'ta esas çatışmaların sona erdiğinin ilan edildiği 1 Mayıs'tan bu yana saldırılarda ölen Amerikan askerlerinin sayısı 67'ye yükselirken, çatışma dışı nedenlere bağlı olaylar ya da kazalarda 79 asker hayatını kaybetti. 
   Bu arada, Felluce'de de dün sabah iki ABD askerinin yaralandığı olayda, Felluce köprüsünden geçmekte olan 15 araçlık Amerikan askeri konvoyundaki bir cip mayına çarpıp ters döndü. 
   
</TEXT>
</DOC>
