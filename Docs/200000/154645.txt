<DOC>
<DOCNO> 154645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo15.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor artık rahat... 
</HEADLINE>
<TEXT>

     Samsunspor Teknik Direktörü Sakıp Özberk, ''Hedeflediğimiz noktaya ulaştık'' dedi. 
     Özberk, kulüp binasında düzenlediği basın toplantısında, göreve başladığında Samsunspor'un ligde kalma mücadelesi verdiğini hatırlatarak, o zamanki amaçlarının öncelikle ligde kalmak olduğunu söyledi. 
     ''Bunu da başardık'' diyen Özberk, ''Göreve geldiğimizden itibaren büyük bir çıkış yakaladık. Futbolcularımız olayı kabullenip cansiperane mücadele verdiler. Hedeflediğimiz noktaya ulaştık'' diye konuştu. 
     Bundan sonraki hedeflerinin ligi en iyi yerde bitirmek olduğunu kaydeden Özberk, daha üst sıralara çıkarak havuzdan daha fazla pay almak istediklerini söyledi. 
     Özberk, bir gazetecinin, ''Kalan maçlarda genç futbolculara daha fazla şans verecek misiniz'' sorusu üzerine ise '' Genç futbolculara yer verelim sözüne kesinlikle katılmıyorum. Futbolda genci yaşlısı yok, başarılı insanlar var. Maçı kazanacaklara formayı veririz. İyi çalışan formayı kapar'' dedi. 
     Sakıp Özberk, gelecek sezon Samsunspor'da kalıp kalmayacağı yolundaki bir soru üzerine de bunun önümüzdeki günlerde yapılacak görüşmeler sonucunda kesinlik kazanacağını bildirdi. 
     Toplantıya katılan Kulüp Basın Sözcüsü Erkan İnce de transfer çalışmalarına bu haftadan itibaren başlayacaklarını söyledi. İnce, öncelikle iç transferi çözmek istediklerini, daha sonra dış transfere yöneleceklerini kaydetti. 
     
</TEXT>
</DOC>
