<DOC>
<DOCNO> 199623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur39.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in iade ettiği 'okulların satışı' yasası aynen kabul edildi 
</HEADLINE>
<TEXT>

     Cumhurbaşkanı Ahmet Necdet Sezer tarafından yeniden görüşülmek üzere geri gönderilen ve Milli Eğitim Temel Kanunu'nda değişiklik yapan yasa, TBMM Genel Kurulu'nda kabul edildi. 
     Sezer'in geri gönderdiği ve yoksul öğrencilerin özel okullarda okutulmasına imkan veren düzenleme, TBMM Plan ve Bütçe Komisyonu'nda metinden çıkarıldığı için yasa üzerinde görüşme açılmadı. 
     Birleşimi yöneten Başkanvekili Nevzat Pakdil, Cumhurbaşkanı Sezer tarafından yeniden görüşülmek üzere Meclis'e geri gönderilen 2 maddeden birinin Plan ve Bütçe Komisyonu'nda metinden çıkarıldığını hatırlatarak, görüşme açılıp açılmamasını Genel Kurul'un oyuna sundu. CHP'li milletvekillerinin karşı çıkmasına karşılık, yasa üzerinde görüşme açılmaması AK Parti'li milletvekillerinin oylarıyla kabul edildi. 
     Yasa'nın oylanmasına geçilmeden önce oyunun rengini belli etmek üzere söz alan CHP Denizli Milletvekili Mustafa Gazalcı, Milli Eğitim Temel Kanunu'nda yapılmak istenen değişikliğin ''oldu bittiye getirildiğini'' belirterek, ''Bu yasa bir çırpıda hazırlanmamıştır. AKP, işine geldiği zaman bu yasayı değiştiriyor. Nisan ayında yapılan değişiklikle Milli Eğitim Bakanı, binlerce yöneticiyi istediği gibi atıyor'' dedi. 
     Milli Eğitim Temel Yasası'nda yapılmak istenen değişikliğin yoksul öğrencilerin özel okullarda okutulmasına dayandığını, daha sonra Plan ve Bütçe Komisyonu'nda okulların satışı ile ilgili bir maddenin eklendiğini hatırlatan Gazalcı, Milli Eğitim Komisyonu olarak bu değişikliği görüşemediklerini söyledi. 
     Milli eğitime ait taşınmazların satışını eleştiren Gazalcı, AK Parti'li milletvekillerinin yasanın tümü üzerindeki görüşme açılmamasına karşı çıktı. Gazalcı, ''Yapmayın. 1 dakikaya, 5 dakikaya sıkıştırmayın, Gelin bu önemli konuyu güzelce konuşalım. Eğitim okulları satmakla, ders kitapları dışında kimin yazdığı belli olmayan kitapların okullarda satılmasıyla mı yapılacak '' dedi. 
     Milli Eğitim Bakanı Hüseyin Çelik, yasanın kabul edilmesi nedeniyle yaptığı teşekkür konuşmasında, ''Sayın Gazalcı ve CHP müsterih olsun kamu yararına olmayan, ülke yararına olmayan, Türk milli eğitimine yararı olmayan hiçbir adım atılmayacaktır. Milli eğitimin dayandığı temel ilkelerden taviz verilmesi mümkün değildir. Aklın ve rasyonelliğin gereği de budur. Göreceksiniz, her şey daha güzel olacak'' diye konuştu. 
     
     YASA NE GETİRİYOR 
     TBMM Genel Kurulu'nda kabul edilen ve Milli Eğitim Temel Kanunu'nda değişiklik yapan yasa, Milli Eğitim Bakanlığı'na tahsisli Hazine mülkiyetindeki taşınmazlar ile MEB kullanımında bulunan mülkiyeti il özel idaresine veya köy tüzel kişiliğine ait taşınmazlardan gerekli görülenler satışa çıkarılabilecek. Bu okulların satışında Maliye Bakanlığı yetkili olacak. Satış bedelleri bütçeye gelir kaydedilecek ve okul derslik yapımı, onarım ve donatımı ile ders araç ve gereçleri alımında kullanılmak üzere MEB bütçesine gerekli ödenek öngörülebilecek. 
     ''MEB tarafından belirlenmeyen hiçbir kitap ve eğitim aracının okullarda okutulmayacağı, resmi kurum ve kuruluşların dışındaki kişi veya kuruluşlarca hazırlanan kitap ve eğitim araçlarının MEB tarafından tavsiye edilmeyenler öğrencilere aldırılamaz'' hükümleri, Milli Eğitim Temel Yasası'ndan çıkarılıyor. 
     Yasa uyarınca, ilk ve ortaöğretim kurumlarınca okutulacak ders kitapları, Milli Eğitim Bakanlığı'nca belirlenecek. 
     Özel kesimce hazırlanan ve okullarda ders kitabı olarak okutulmak üzere MEB'e gönderilen eserler ücret karşılığı incelenecek. 
     Ders kitaplarının kabulü, uygunluk süresi, telif hakkı ve ücretlerle ilgili esaslar, inceleme işlemleri ve alınacak inceleme ücretinin miktarı, Milli Eğitim Bakanlığı'nca incelettirilecek eserler için ödenecek ücret miktarı, ders kitaplarının hazırlanması ve incelenmesinde alınacak kriterler, ders kitabı dışındaki diğer kitap ve eğitim araçlarının kullanımı ve bunların hangileri için inceleme ücreti alınacağı ve ödeneceğiyle ilgili esas ve usuller, MEB tarafından çıkarılacak yönetmelikle belirlenecek. 
     
</TEXT>
</DOC>
