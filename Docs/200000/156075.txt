<DOC>
<DOCNO> 156075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/aspo.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın içi karardı 
</HEADLINE>
<TEXT>

Ali Sami Yen'de Gençlerbirliği engeline takıldı, Beşiktaş'la puan farkı 5'e çıktı. Filip'in şok golüne Ümit Karan yanıt verdi, ikinci 45 dakikada sonuç değişmedi 
     MEHMET DEMİRKOL 

     Galatasaray'ın planı basit ve etkiliydi. Orta sahada bir fazla adam, çok hareketli bir hücum hattı, oyunu tüm rakip yarı alana yayarak tempolu bir futbol... Kalabalık çıkıyorlar ve Gençler'i kendi silahıyla vurmaya çalışıyorlardı. Bu çıkışlarda Gençlerli bir oyuncu topu kaptığında erken faulle durduruyorlar, böylece savunmaya rahatça yerleşebiliyorlardı. Kendi sahalarında top kaptıklarında ise ilk seçenek Ümit Karan'a savunmanın arkasına uzun bir top atmaktı. Olmadı, iki kanada topu hızla geçiriyorlar, ortalarla gol arıyorlar. Daha ilk dakika içinde Ümit Karan'a atılan uzun bir topta yan hakemin yanlış ofsayt bayrağı belki de maçın kaderinin erkenden değişmesini engelledi. Bu planları 9. dakikaya kadar üç kez golle sonuçlanmayan meyve verdi. Gençler ise Ersun Yanal'ın ligin ikinci yarısında sürekli uyguladığı planın peşindeydi. Veysel'e atılan uzun toplar ve onun merkezini oluşturduğu oyun... Bu pek olmadı, çünkü Vedat ve Bülent bu oyuncu ile çıktıkları hava toplarının çoğunu aldılar. 9'da Gençler, Okan'la ilk yarıdaki ender geniş alanlardan birinde gole ulaştı. Genç oyuncunun ters kanada yolladığı yüksek orta Filip'in vuruşuyla ve Mondragon'un müthiş hatasıyla filelere gitti 0 - 1 Ama Galatasaray oyun planını değiştirmedi. İki dakika sonra iki numaralı hücum planından beraberlik sayısını buldu. Soldan Balic, Arif'i kaçırdı. Onun ortası sonradan oyuna tam anlamıyla koyacak olan Ümit'in kafasından beraberlik sayısı oldu. Ama bu gol mutluluk getirmedi. 20'de Galatasaray'ı derinden etkileyen bir olay oldu. Balic sakatlandı. Bundan sonra sol kanatlarını kullanamaz oldular ve Gençler'in kontrol etmesi gereken bölge daraldı. Lukunku'nun, Balic'in yerine oyuna girişi ise Galatasaray'ı daha doldur - boşaltçı yaptı. Bundan sonra oyun sert bir orta saha mücadelesi şeklinde geçerken, sadece Gençler'in üç şutu vardı. Sonra ilk yarı sonuna kadar Ümit, göbekte derinlemesine aldığı paslardaki meydan okumasıyla cüretkar bir oyun oynadı. 35 ve 37'de vurduğu iki şık şut az farkla auta gitti. Çok çalışkan ve ihtiraslıydı, ama çok da şanssız. Gençler ikinci yarıya Ahmet Hassan'ın devreye girişiyle daha canlı başladı. Ama ancak uzun şutlar bulabildiler. Youla ve Veysel derin toplarda yine hareketsizdi. Bu sıkıntıyı neredeyse Mondragon bozacaktı. 56'da Veysel'e teslim ettiği topu Gençler'li oyuncu çok kötü kullanarak yeniden Mondragon'a teslim etti. Galatasaray, sadece göbeği kullanması, Deniz'in savunmadaki başarısı ve Gençler orta sahasının direnç göstermesiyle kısır bir baskı yaratabildi. Dakikalar geçtikçe Gençler'in fizik üstünlüğü iyice ortaya çıktı. Alanları müthiş daralttılar, ama hücum yönündeki çabaları çok fazla meyve vermedi. 65'te Ahmet Hassan, Veysel ve Youla üçlüsünün ilk organize akını ofsayta takıldı. Sadece bu kadar... Daha enerjik ve daha hızlı çıkan ekiptiler. Topu yere indirdiler. Ama son paslarda ve vuruşlarda istediklerini yapamadılar. Terim 70'te Arif - Cihan değişikliğiyle maçın kaderini değiştirmek istedi. Bir süre için direnç ve baskı yaratabildiler. Ama bir hücum zenginlikleri yoktu. Buldukları şanslar 75'te Ümit'in kaçırdığı gibi rakibin bariz savunma yanlışlarındandı. Terim, ardı ardına oyuncu değiştirirken Yanal'ın sessiz kalışı, seyircinin hareketlenmesi, oyunun kaderini değiştirebilecek tek bir olay yaratabildi. 78'de ceza sahası içinde El Saka'nın topla eliyle oynamasına verilmeyen bir penaltı... Sonrası bir yılgınlık. Gençler'in kontralarından çıkan ise aynı... Gollükmüş gibi başlayıp son paslarda ya ofsayta takılan, ya da hedefini bulmayan denemeler. Galatasaray çok şey kaybetti. Hem Beşiktaş'la arası açıldı, hem Beşiktaş'ın gelecek haftaki rakibi Gençler'in oyuna asılması için bir sebep kalmadı. 
     
Terim patladı      Galatasaray Teknik Direktörü, "Ümit'in eliyle attığı gole 80 metreden müdahale ediyorlar. Benzer penaltıya ses çıkarmıyorlar" dedi 
     'Dizi gibiydi' 
     GALATASARAY Teknik Direktörü Fatih Terim, Gençlerbirliği maçından sonra hakemlere isyan etti. Soyunma odasında giderken Bülent Uzun ve yardımcılarıyla tartışan Terim, basın toplantısında da çarpıcı açıklamalar yaptı. Tecrübeli hoca, "30. saniyede ofsaytla başlayan dizi, sonuna kadar devam etti. Ümit'in eliyle attığı gole 80 metreden müdahale var. Penaltı pozisyondaki penaltıya bir şey yok. Yan hakemler acaba bu kez skorboarddan seyredemedi mi " dedi. 
     
     'Aferin Ersun' 
     GENÇLER karşısında klasik gol kaçırmaların sürdüğünü dile getiren Terim, "Zaman zaman egoistlikler vardı. Yanındaki arkadaşına pas vermemeler yaşandı. 5 puan iyi bir avantaj. Ali Sami Yen'de maç kazanamıyorsak bunda suçlu futbolcular değil, ben olabilirim. Aferin Ersun hocaya. Güzel bir takım yaratmış. Ersun Yanal'ın Gençlerbirliği'ni ve Samet Aybaba'nın Trabzonspor'unu tebrik etmek gerekir. Gençlerbirliği sezonun flaş ekibiydi" diye konuştu. 
     
     Maçın hakemi 
Uzun şaşırdı      BÜLENT Uzun dengesiz bir maç yönetti. Ancak bu dengesizlikte özellikle yardımcı hakemi Baki Tuncay Akkın büyük yanlışları da rol oynadı. Ümit Karan için ilk 15 dakikada Akkın'ın kaldırdığı iki ofsayt bayrağı büyük hataydı, gollük pozisyonları engelledi. Ayrıca Youla da ofsayt değildi. Volkan'ın ilk yarıda Filip'e yaptığı hareket penaltıydı. İkinci yarıda El Saka'nın eline isabet eden top tartışmalıydı. Bülent Uzun faullerde de ipin ucunu kaçırdı. 
     
Maçtan notlar      Volkan ve Ümit cezalı 
     GENÇLERBİRLİĞİ Kaptanı Ümit Bozkurt ile Galatasaray'ın başarılı ismi Volkan, dünkü maçta sarı kart görerek cezalı duruma düştü. Ümit, eski takımı Beşiktaş'a karşı, Volkan da Ankaragücü maçında görev yapamayacak. 
     
     PAF 3-1 galip 
     PAF Ligi'nde Gençlerbirliği'nin gençlerini ağırlayan Galatasaray, karşılaşmadan 3-1 galip ayrılmayı bildi. 
     
     Sami Yen cehennemi 
     CİM - BOM, deplasmanda topladığı puanları, kendi sahasında saçtı. İlk olarak Beşiktaş'a kaybeden Sarı - Kırmızılılar, daha sonra da Denizlispor'a boyun eğdi. Adanaspor ile berabere kalarak altın değerinde iki puan kaptıran Cim - Bom, dün de sahasında Gençlerbirliği'ne takıldı ve 10. puanını yitirdi. 
     
     Hakeme protesto 
     GALATASARAY taraftarı, maçın ilk yarısında yönetimini beğenmedikleri Bülent Uzun ile yardımcılarını alkışlayarak protesto etti. Taraftarlar, "Beşiktaş seninle gurur duyuyor " tezahüratlarıyla protestolarını devam ettirdi. 
     
     Yine Uzun 
     BU sezon Galatasaray'ın ligde ilk maçını yöneten hakem Bülent Uzun, Cim - Bom'un Türkiye Kupası çeyrek finalinde Malatyaspor 2-1 yenilerek elendiği karşılaşmada da görev yapmıştı. 
     
     Ada'da Ergün fırtınası 
     İNGİLTERE'NİN iki devi Arsenal ile Liverpool, Ergün Penbe'yi transfer etmek için sıraya girdi. Ünlü internet sitesi "www.planetfootball.com"da çıkan habere göre, özellikle Arsenal'ın Fransız çalıştırıcısı Arsene Wenger'in Ergün'ü istediği ve başarılı futbolcunun transfer listesinde ilk sırayı aldığı belirtildi. 
     
     Terim engelledi 
     İLK yarının son dakikalarında sarı kart gören ve devrenin bitiş düdüğüyle birlikte soluğu hakemin yanında alan Vedat İnceefe'yi, koşarak yanına gelen Teknik Direktör Fatih Terim engelledi. Futbolcusunu hakemin yanından ittirerek uzaklaştıran Terim, Vedat'ın olası bir ceza almasını önledi. 
     
     Yıldızlar şampiyon 
     İSVİÇRE'NİN Basel kentinde düzenlenen ve Avrupa'nın elit takımlarının yer aldığı "Nike Premier Cup"ta Porto'yu finalde 3-1'lik skorla yenen Galatasaray şampiyon oldu. Yıldızlar temmuz ayında Dünya Kupası için Amerika'ya gidecek. 
     

</TEXT>
</DOC>
