<DOC>
<DOCNO> 176137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko09.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı, ek vergiye yeniden dava açtı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Anayasa Mehkemesi tarafından iptal edilen 4837 sayılı Ek Motorlu Taşıtlar Vergisi'nden sonra, 7 Ağustos tarihinde yürürlüğe giren 4962 sayılı Ek Motorlu Taşıtlar Vergisi'nin iptali ve yürütmenin durdurulması için de Ankara Vergi Mahkemesi'nde dava açtı. 
     ATO Başkanı Aygün yaptığı yazılı açıklamada, 4962 sayılı yasanın, Anayasa Mahkemesi'nin 4837 sayılı yasanın iptali kararını ''etkisiz kılmak'' amacına yönelik olduğunu belirten Aygün, ''bu yasa hukuken yok hükmündedir. Hukuki takıyyedir. Bu nedenle bu özel yokluk durumunun tespitiyle ek verginin iptali gerekir'' dedi. 
     ''Ek Vergi Yasası ile araç yılın son günü alınsa bile vatandaş verginin tamamı kadar ek vergi ödemek zorunda kalmaktadır. Aslı başka eki başka yasa olur mu '' ifadesi kullanan Aygün, şöyle devam etti 
     ''Fabrikası olan bir sanayici para kazandığı tezgahı için bir kuruş ek vergi ödemezken, nakliyecilik yapan bir filo sahibi bütün araçlarına ek vergi ödeyerek yasadan tokat yemiştir. 
     Birkaç aracı bulunan bir şirket, tüm ek vergilerini masraf yazabilirken, bir otomobili bulunan bir memur, ödediği ek vergiyi masraf yazamamaktadır. Bunlar yaman çelişkilerdir ve yasanın iptali gerekir. Düşünülmeden, tartışılmadan, ince eleyip sık dokunulmadan bir gece yarısı yasalaştırılan ek vergiler, bedeniyle, ruhuyla Anayasa'ya aykırıdır. Anayasa Mahkemesi'nin bu yasayı da iptal etmesi gerekir.'' 
     
</TEXT>
</DOC>
