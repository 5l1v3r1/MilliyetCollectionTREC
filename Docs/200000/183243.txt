<DOC>
<DOCNO> 183243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/dunya/dun03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros, Bush'a savaş açtı 
</HEADLINE>
<TEXT>

      SEMA EMİROĞLU New York 

   
   Amerikalı milyarder işadamı ve borsa spekülatörü George Soros, George Bush'un gelecek yılki başkanlık seçimlerini yeniden kazanmasını önlemek amacıyla kesenin ağzını açtı. 
   Kanada'da yayımlanan National Post gazetesinin haberine göre Soros, görevini kötüye kullanmakla suçladığı Bush'un seçimleri kaybetmesi için harekete geçti. 
   PBS televizyonuyla yaptığı bir mülakatta, "ABD vatanseverlik kanunu, olması gereken tartışma yapılmaksızın kabul edildi" diyen Soros, "Buna karşı olan herkes, teröristlere yardım ve yataklık yapmakla suçlandı. Bu ülkeyi rayından çıkardığımıza inanıyorum. Kongre üyeleri, yasanın bir nüshasını bile göremediler. Kongre'den geçmeden önce onu okuyamadılar bile" şeklinde konuştu. Soros ayrıca "America Coming Together" Amerika Bir Araya Geliyor adlı Bush aleyhtarı bir seçim hareketine 10 milyon dolar bağışladı. 
   
</TEXT>
</DOC>
