<DOC>
<DOCNO> 164584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun11.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köln'de eşcinseller futbol turnuvası düzenlendi... 
</HEADLINE>
<TEXT>

     Amerika'da ilk kez 1969 yılında yapılan ve adını New York'taki Christopher Street'den alan, 1979'dan bu yana da Almanya'da düzenlenen ''Christopher Street Day'' etkinlikleri, Köln'deki eşcinseller futbol turnuvası ''Come-together-Cup'' ile başladı. 
     Köln Belediye Başkanı Fritz Schramma'nın da forma giyerek sahaya çıktığı turnuvaya, çeşitli meslek kuruluşlarından eşcinseller katıldı. 
     Schramma, turnuva öncesi yaptığı konuşmada, ''Avrupa'da en çok eşcinselin yaşadığı şehir olan Köln'ün bu turnuvayla ne kadar liberal ve insan sevgisi yüksek bir kent olduğunu gösterdiğini'' kaydetti. 
     Kadın ve erkek eşcinsellerden oluşan 40 takımın mücadele ettiği turnuvayı, yaklaşık 17 bin kişi izledi. 
     Erkek eşcinsellerde kupayı, finalde polis takımını penaltı atışları sonucu yenen Cream Team Cologne aldı. 
     Bayan eşcinsellerde de bayan polis takımını yenen Sisters Of No Mercy, kupanın sahibi oldu. 
     Turnuvadaki yiyecek-içecek satışlarından elde edilen 10 bin euroluk gelir, eşcinsellerle ilgili sosyal kuruluşlar tarafından değerlendirilecek. 
     
</TEXT>
</DOC>
