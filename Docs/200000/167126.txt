<DOC>
<DOCNO> 167126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıcak hava sendromları'na dikkat 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, vatandaşları, hava sıcaklığındaki aşırı yükselmeler sonucu ortaya çıkan ''sıcak sendromlarına'' karşı uyardı. 
     Prof. Dr. Küçükusta, ''sıcak krampları, sıcak bitkinliği ve sıcak çarpması''ndan oluşan sendromların, hava sıcaklığının 32 derece, nispi nemin de yüzde 60'ın üzerine çıkmaya başladığında görüldüğüne işaret etti. 
     Sıcak kramplarının sendromların en hafif şekli olduğunu ve daha çok kol ile bacak kaslarında görüldüğünü anlatan Prof. Dr. Küçükusta, bunun tuzlu su içilerek veya damar yoluyla tuzlu serum verilerek ortadan kaldırılabileceğini bildirdi. 
     ''Sıcak bitkinliği'' belirtilerini ise ''yorgunluk, keyifsizlik, bitkinlik, sinirlilik, baş ağrısı, hafif şuur bozukluğu, uykusuzluk'' olarak sıralayan Prof. Dr. Küçükusta, bazen de bulantı, kusma ve ishal görülebildiğini söyledi. 
     Prof. Dr. Küçükusta, bu rahatsızlığa yaşlılar, damar sertliği olanlar, kalp ve şeker hastaları, astımlılar, alkolikler ve idrar söktürücü ilaç kullananlarda daha sık rastlandığını anlatarak, bu durumdakilerin derhal serin ve gölge bir yere alınması, vücudunun kurulanıp yelpazelenmesi, şuuru açık olanlara bol soğuk su içirilmesi, şuuru kapalı olanların da en yakın sağlık merkezine götürülmesini önerdi. 
     
     EN TEHLİKELİSİ SICAK ÇARPMASI 
     ''Sıcak çarpması, acil tedavi edilmesi gereken çok ciddi, yaşamı tehdit eden bir durumdur'' diyen Prof. Dr. Küçükusta, terlemenin yetersiz olmasının da riski artırdığını belirtti. 
     Çarpmanın ani olarak ortaya çıkan baş ağrısı, baş dönmesi, konuşma bozukluğu, baygınlık, hayal görme, havale ve komaya kadar giden sinir sistemi belirtileriyle başladığını dile getiren Prof. Dr. Ahmet Rasim Küçükusta, bu durumdaki kişilerin gölge bir yere alınıp elbiselerinin tamamen çıkarılması, yelpazelenerek vücudundaki suyun buharlaşmasının sağlanması ve zaman kaybetmeden en yakın hastaneye kaldırılması gerektiğini sözlerine ekledi. 
     
</TEXT>
</DOC>
