<DOC>
<DOCNO> 197361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/siyaset/siy01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK İstihbarat zafiyetine düşüldü 
</HEADLINE>
<TEXT>
   Teröre karşı özel çalışma grupları 
   İstihbarat birimleri arasında koordinasyon için özel gruplar oluşturulacak. Dış ve iç istihbaratın da ayrılması kararlaştırıldı 
      Barkın Şık 

   
   İstanbul'daki terörist saldırıların değerlendirildiği Milli Güvenlik Kurulu MGK toplantısında, "istihbarat zafiyeti" olduğu saptandı. Toplantıda, istihbarat birimleri arasında koordinasyon sağlanması için özel çalışma grupları kurulması kararlaştırıldı. 
   Cumhurbaşkanı Ahmet Necdet Sezer başkanlığında önceki gün toplanan MGK, tarihi bir karara imza attı. Terör örgütü El - Kaide tarafından üstlenilen İstanbul'daki bombalama eylemlerinin değerlendirildiği toplantıda, "istihbarat zafiyeti" olduğu yönünde görüş birliğine varıldı. 
   
   Parçaları birleştirecek 
   Toplantıda, Milli İstihbarat Teşkilatı, Emniyet Genel Müdürlüğü ve Jandarma Genel Komutanlığı'na bağlı birimler arasında koordinasyon eksikliği olduğu ve "eldeki istihbaratın birleştirilemediği" tespiti yapıldı. MGK, bu tespitlerin ardından, "puzzle bulmaca parçalarını birleştirmek ve saldırıları engellemek için" alt çalışma grupları oluşturulmasını kararlaştırdı. 
   
   Dirsek temasını artıralım 
   Toplantıda, dış istihbarat örgütleri ile daha yakın ve etkin çalışma içine girilmesi benimsendi. Söz konusu gelişme, MGK toplantısı sonrasında yapılan açıklamada, "Uluslararası alanda terörizmle çok daha etkin bir savaşımın sürdürülmesi için bölgesel ve küresel düzeydeki işbirliğinin etkinleştirilerek yoğunlaştırılması vurgulanmıştır" şeklinde yer aldı. 
   Bildiride, "Demokratik yapısı ve hukuk düzeni içinde bu eylemleri etkisiz kılmayı başarmış olan ülkemizde, bu kez de devletimizin ve ulusumuzun kararlılığı, dayanışması karşısında uluslararası terör başarıya ulaşamayacaktır" denildi. 
   
   MİT, dış istihbarata bakacak 
   Hükümet, önümüzdeki günlerde, iç ve dış istihbaratın birbirinden ayrılması için yasal düzenlemeye gitmeyi de planlıyor. Yeni düzenlemede iç istihbarattan Jandarma Genel Komutanlığı ve Emniyet Genel Müdürlüğü'nün, dış istihbarattan ise Milli İstihbarat Teşkilatı'nın sorumlu olması öngörülüyor. Düzenleme gerçekleşirse, ABD ve İngiltere'dekine benzer bir yapılanma ortaya çıkacak. ABD'de iç istihbarattan FBI, dış istihbarattan ise CIA sorumlu. İngiltere'nin de "MI5" ve "MI6" adlı iki istihbarat birimi var. 
   
   
</TEXT>
</DOC>
