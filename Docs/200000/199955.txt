<DOC>
<DOCNO> 199955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Guantanamo'daki 6 Türk esirden 2'si iade ediliyor" 
</HEADLINE>
<TEXT>

     ABD'de bulunan Adalet Bakanı Cemil Çiçek, 2004 yılı başında Başbakan Recep Tayyip Erdoğan'ın Washington'u ziyaret edeceğini ve böylece Türk-Amerikan ilişkilerinin en üst düzeyde ele alınacağını kaydetti. 
     ABD Adalet Bakanı John Ashcroft'un davetlisi olarak Washington'da temaslarda bulunan Çiçek, Türk basınına temaslarıyla ilgili bilgi verdi ve soruları yanıtladı. 
     Washington'daki görüşmelerinde Türkiye-ABD ilişkileri üzerinde durulduğunu belirten Çiçek, ''Ümit ediyorum ki, 2004 başında Başbakanımız da burayı ziyaret etmiş olacak. Böylece ilişkiler, sorunlar en üst düzeyde görüşülmüş ve siyasi kararlılık ortaya konulmuş olacaktır'' dedi. 
     Erdoğan'ın ziyareti öncesinde Türk-Amerikan ilişkilerinin daha ileri noktaya götürülebilmesi için Türk tarafının düşüncelerini ifade ettiklerini belirten Çiçek, ''Aldığım cevaplardan fevkalade mutluyum. İyi bir intiba ile Türkiye'ye dönüyoruz'' diye konuştu. 
     Başbakan'ın ziyaretinin hangi tarihte gerçekleşebileceği yönündeki bir soruya karşılık Çiçek, ''davetin benim tarafımdan götürülmesi, usule uygun değil. Resmi kanaldan olur. Böyle bir ziyaretin, 2004 yılı başında gerçekleşmiş olması, ilişkilerimiz açısından, en üst düzeyde temas olacağı için, siyasi kararlılığın ortaya konulması, sorunlara en üst düzeyde çözüm aranması bakımından faydalı olacaktır. İlgili taraf, önümüzdeki günlerde usulüne uygun tarzda açıklayacaktır'' dedi. 
     Adalet Bakanı Çiçek, Erdoğan'ın ziyaretinin yakın bir tarihte gerçekleşeceğini, iki tarafın durum ayarlaması yapması gerektiğini söyledi. 
     Çiçek, ''Irak savaşıyla birlikte ABD ile yaşanan kısa dönemli krizden sonra'', bugün ilişkilerin daha iyi bir noktada olduğunu ve 2004 yılının, ilişkiler açısından daha önemli olacağını kaydetti. 
     Cemil Çiçek, ''2004 yılı, öyle inanıyorum ki dünyada da bir Türkiye yılı olacak'' dedi. Çiçek, buna örnek olarak Başbakan Erdoğan'ın Washington'u 2004 yılı başında ziyareti ve Haziran ayında Türkiye'de yapılacak NATO zirvesini verdi ve ABD Başkanı George Bush'un da katılacağını hatırlattı. 
     
     ANAMO'DAKİ TÜRK ESİRLERİN İKİSİ DAHA DÖNÜYOR 
     Adalet Bakanı Çiçek, şu anda Guantanamo'da 6 Türk bulunduğunu ve bunlardan 2'si için iade kararı çıkmış olduğunu ve en kısa zamanda bu 2 Türk'ün de iade edileceğini kaydetti. Çiçek, diğer 4 Türk için de incelemenin devam ettiğini ve ayda bir Guantanamo'ya uçak gittiği için iadede biraz gecikme olabileceğini belirtti. 
     İadesi istenen suçlularla ilgili bir soru üzerine Çiçek, şunları söyledi 
     ''Bazılarıyla ilgili olumlu kararlar çıkmış vaziyette. Bunları Türkiye'ye gönderecekler. Sadece bir takvim meselesi. Geri kalanlar için de, her birinin durumunun inceleneceğini ve mümkün olanın yapılacağını ifade ettiler. Zaten aramızda bu konuda bir anlaşma var. Önemli olan, bu anlaşma hükümlerinin süratle uygulanabilmesi ve işlemlerin süratle tamamlanabilmesidir. Hükümlülerle birlikte, tutuklu olan vatandaşlarımızın durumunun da, bu tutukluluk durumunun bir an evvel sonuca kavuşturulması, işlemlerin süratlendirilmesi için taleplerimiz oldu. ABD Adalet Bakanı ve konsolosluk işleri bize gerekli hassasiyeti göstereceğini söyledi.'' 
     
     ÖRGÜTÜ PKK'YA YARDIMA KAPI AÇAN ABD MAHKEMESİ KARARI 
     Çiçek, ABD 9. gezici temyiz mahkemesinin, aralarında terör örgütü PKK'nın da bulunduğu bazı terör örgütlerine maddi yardımda bulunan Amerikalıların, ''yardım yaptıkları örgütün terörist olduğunu bilmiyorlarsa'' yargılanmaması yönündeki kararına da değindi. 
     Adalet Bakanı Çiçek, bu mahkeme kararına karşı ABD Adalet Bakanı John Ashcroft'tan, temyiz yetkisini kullanmasını talep ettiğini ve Ashcroft'un da bu talebi inceleyeceğini söyledi. Çiçek, ''bizimki bir taleptir. Değerlendirilmesi zaman meselesi'' dedi. 
     ''Eve dönüş yasası'' olarak da bilinen topluma kazandırma yasasıyla ilgili bir soru üzerine Çiçek, bu konuda Türkiye'de yeni bir sayfa açılmasının istendiğini belirtti. 6 aylık süre tanıyan topluma kazandırma yasasında 4 ayın geçtiğini ve 2 aylık süre kaldığını hatırlatan Çiçek, şunları kaydetti 
     ''Yasa çıkarken, komşularımız ve ABD ile görüş alışverişinde bulunulmuştur. Sadece bu örgüt değil, Ortadoğu terörden temizlensin gayretindeyiz. Bu ana kadar bu beklentilerimiz maalesef karşılanmamış idi. Bunu tabii bu görüşmelerde dile getirmeye çalıştık. Şu günlerde bu konuyla ilgili çok önemli görüşmeler, temaslar var. Bu konudaki kararlılıklarını bana ifade ettiler. Ümit ediyorum, önümüzdeki günlerde olumlu görüşmeler olur.'' 
     
     LE TERÖRÜN TANIMINDA UYUŞMA 
     Çiçek, ABD'deki temasları sırasında, Federal Soruşturma Bürosu FBI'ın Başkanı Robert Mueller ile de biraraya geldiğini kaydetti. 
     Cemil Çiçek, Mueller'in yaptığı terör tanımının, tamamen kendisinin de kabul edebileceği bir tanım olduğunu belirterek, ''Temennimiz, herkes onun altına imzasını atabilsin. ABD ile terörün tanımı konusunda, Mueller'in tarifi esas alındığında bizim için bir ihtilaf görünmüyor. Bunun, bütün ülkeler tarafından kabul edilmiş olması önemli'' dedi. Çiçek, sadece Türkiye ile ABD'nin işbirliğinin yetmeyeceğini, terör kaynaklarının kurutulması ve finansmanın denetimi için olabildiğince çok ülke ile işbirliği gerektiğini söyledi. 
     
     VE SURİYE İLE İLİŞKİLER 
     ABD'nin teröre destek veren ülkeler listesinde yer alan İran ve Suriye'ye karşı, Türkiye'nin tutumunun sorulması üzerine Çiçek, şöyle dedi 
     ''Biz, terörist devletler listesi hazırlamıyoruz. Bu, ABD'nin kendi tasarrufu. Katıldığımız noktalar olabilir, olmayabilir. Şu an, komşu ülkeler de dahil, terörden neyi kastettiğimizi, hangi örgütlerle mücadele ettiğimizi onlar çok iyi biliyorlar. Geçmişte bazı sıkıntılar yaşandı. Ama son zamanlarda onun tam tersine gayretleri, çabaları var. Biz de bundan memnun oluyoruz.'' Terörün, terörden medet umanların başına da bela olacağını belirten Çiçek, ''Herkes kendi vicdan muhasebesini yapmalı ve terörden medet umarak politika geliştirmemelidir. Bunun eninde sonunda sıkıntısını kendileri de çeker. Geriye dönüp defter karıştırmanın da bir anlamı yok. Bugün biz işbirliği bekliyoruz herkesten. Bizim için önemli olan, işin bundan sonraki kısmıdır'' diye konuştu. 
     Adalet Bakanı Cemil Çiçek'in, bugün Türkiye'ye hareket etmesi bekleniyor. 
     
</TEXT>
</DOC>
