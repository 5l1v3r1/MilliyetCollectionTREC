<DOC>
<DOCNO> 176577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur39.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı'nın adını kullanarak dolandırdı... 
</HEADLINE>
<TEXT>

     Konya'da, İşadamı Sakıp Sabancı'nın oğlunun öldüğü, bu nedenle yardım dağıtıldığı gerekçesiyle 3 kişiyi dolandıran kişi, tutuklanarak cezaevine gönderildi. 
     Alınan bilgiye göre, Dumlupınar Mahallesi Anasultan Sokak'ta oturan Kamil K'nin evine gelen Rıza Kılıç, Sakıp Sabancı'nın oğlunun öldüğünü, Konya'da yapılacak yardım dağıtımı için kendisinin görevlendirildiğini söyledi. 
     Yardım için eve gelecek kişilerin elektronik cihazlarla arama yapacaklarını, para ya da altın bulunması durumunda yardımın gerçekleşmeyeceğini belirten Kılıç, ev sahibi Kamil K'den 700 ABD Doları'nı alarak olay yerinden uzaklaştı. 
     Aynı gerekçeyle Alavardı Mahallesi'nde oturan Hüseyin S'nin evine giden Kılıç, yardım alabilmeleri için evdeki para ya da altınların posta kutusuna bırakılmasını istedi. Binanın yakınlarında gizlenen Kılıç, kısa süre sonra posta kutusuna bırakılan 100 ABD Doları ile 280 milyon lirayı alarak kaçtı. 
     Aynı gün Aşkan Mahallesi'nde oturan Muazzez K'ye, Sakıp Sabancı'nın yardım yapacağını, ancak kolundaki bileziklerin görülmesi durumunda yardımın gerçekleşmeyeceğini söyleyen Kılıç, Küçük'ün 2 altın bileziğini alarak kayıplara karıştı. Başlatılan soruşturma kapsamında kısa sürede yakalanan Rıza Kılıç, dolandırıcılık suçundan çıkarıldığı mahkemece tutuklanarak cezaevine gönderildi. 
     
</TEXT>
</DOC>
