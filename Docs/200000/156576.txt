<DOC>
<DOCNO> 156576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun21.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Milli Görüş'ü tehlikeli örgüt ilan etti... 
</HEADLINE>
<TEXT>

     Federal İçişleri Bakanı Otto Schily, ''Almanya'da hala uluslararası terörizm tehdidi var'' dedi. 
     Berlin'de 2002 yılı ''Federal Anayasayı Koruma Raporu''nu açıklayan Schily, İslamcı örgütler arasında en çok üye sayısının İslam Toplumu Milli Görüş'te IGMG olduğunu belirtti. 
     Schily, ''30 bin 600 olan aşırı İslamcı örgüt üye sayısının 26 bin 500 binini Milli Görüş üyelerinin oluşturduğunu'' kaydetti. 
     Schily ayrıca, terör örgütü PKK KADEK'in üye sayısının da ''12 binden 11 bin 500'e düştüğünü'' ifade etti. 
     Raporda, Milli Görüş'ün Almanya'daki üyelerinin şeriata uygun bir yaşam biçimi yaratılması için ağırlığını koyduğu, bunu şiddet yöntemleriyle değil, demokratik sistem içinde gerçekleştirmek istediği kaydedildi. 
     Milli Görüş'ün Türkiye'de kapatılan Fazilet Partisi'ni, daha sonra Saadet Partisi'ni desteklediği ifade edilen raporda, şiddet eyleminde bulunmayan Milli Görüş'ün topladığı bağış miktarının da düştüğüne dikkat çekildi. 
     Raporda, ''üye sayısı 1100'den 800'e düşen İslami Cemiyet ve Cemaatler Birliği'nin ICCB faaliyetlerinin 27 Kasım 2002 tarihinde yasaklandığı'' kaydedildi. 
     Terör örgütü PKK KADEK'in topladığı bağış miktarının 10 milyon eurodan çok az olduğu, Frankfurt'taki ''Kürt işadamlarının'' bir derneğinin örgütü maddi olarak desteklediği belirtildi. 
     Raporda, aşırı solcu çeşitli örgütlerin adlarına da yer verildi. 
     
</TEXT>
</DOC>
