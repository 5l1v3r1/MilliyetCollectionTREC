<DOC>
<DOCNO> 187008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun37.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'ya ilticacıların başında Türkler geliyor 
</HEADLINE>
<TEXT>

     Almanya'da iltica başvurusunda bulunanların sayısının Eylül ayında, Ağustos ayına göre yüzde 24,5 oranında artarak 4 bin 418'e ulaştığı bildirildi. 
     Federal İçişleri Bakanlığı tarafından bugün yapılan açıklamada, Almanya'da iltica talebinde bulunanların sayısının Eylül ayında, 2002 yılının Eylül ayına göreyse yüzde 29,7 oranında azaldığı belirtildi. 
     İlticacıların başında Türklerin geldiği kaydedilen açıklamada, iltica başvurusunda bulunan Türklerin sayısının Eylül ayında 513 olduğu, Türkleri 474 kişi ile Rusların ve 416 ile Sırbistan ve Karadağ vatandaşlarının izlediği ifade edildi. 
     İlticacıların başvurularının bu yılın Ocak ile Eylül ayları arasında da, geçen yılın aynı dönemine göre yüzde 28 oranında azaldığı, bu dönem içinde iltica başvurusunda bulunan Türklerin 4 bin 829 kişi ile ilk sırada yer aldığı belirtildi. 
     Aynı dönemde Türkleri 3 bin 675 kişiyle Sırbistan ve Karadağ vatandaşları ve 3 bin 494 kişi ile Iraklılar izliyor. 
     
</TEXT>
</DOC>
