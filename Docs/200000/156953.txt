<DOC>
<DOCNO> 156953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/dunya/adun.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk F-16’sını füzeyle vurduk 
</HEADLINE>
<TEXT>

Atina’da yayımlanan Krama dergisi, 1996’da bir pilotumuzun şehit olmasıyla sonuçlanan olayın it dalaşındaki manevra hatasından değil, Yunan Mirage 2000’inin uçağımızı füzeyle düşürmesinden kaynaklandığını yazdı 
     YORGO KIRBAKİ Atina 

     Ege’de, 1996 yılında yaşanan bir "it dalaşı" sırasında, bir Yunan Mirage 2000 savaş uçağının bir Türk F - 16 savaş uçağını düşürdüğü ve bu olayın iki ülke tarafından "kaza" denilerek örtbas edildiği iddia edildi. 
     Yunanistan’da yayım hayatına yeni başlayan, aylık "Krama" dergisinin ikinci sayısında yer alan habere göre, 1996 yılında Atina yakınlarındaki Tanagra Hava Üssü’nden iki adet "Magic" füzesi taşıyan Mirage 2000 uçağı ile havalanan pilot yüzbaşı Thanos Grivas, Sisam Adası yakınlarında seyrettiği sırada radarında iki Türk F - 16 savaş uçağı gördü. Bunun ardından Türk pilotlar ile Yüzbaşı Grivas arasında "it dalaşı" başladı. Bir Türk F - 16’sına kilitlenen Yunanlı pilot, Türk pilotun ani bir manevra yapması üzerine de iki defa ateşleme düğmesine bastı. 
     
     Pilotlardan biri atlayamadı 
     Yüzbaşı Grivas’ın Tanagra üssüne döndükten sonra Mirage uçağının sağ kanadının altında bulunan Magic füzesinin yerinde olmadığının derhal Yunan Hava Kuvvetleri Komutanlığı’na bildirildiği ve aynı dakikalarda Sisam Adası’nın 1.5 mil güneydoğusunda bir Türk F - 16 savaş uçağının düştüğü haberi geldiğini belirten Krama dergisi, "Magic füzesi Türk savaş uçağının motoruna isabet ettiğinde, uçaktaki iki pilot sarsıntıyı hissetti. Eğitim uçuşu yapan Türk uçağının arka koltuğunda oturan öğretmen pilot, zamanında düğmeye basarak uçağı terk etti. Ama aynı şeyi öğrenci pilot yapamadı. Türkiye de, Yunanistan da olayın kaza olduğunu açıkladı" dedi. 
     Dergi, olayın kaza olup olmadığının saptanması için denize çakılan Türk uçağının parçalarının incelenmesi gerektiğini, Kanadalı bir şirketin uçağın çıkarılmasını önerdiğini, ancak bunların hiçbir zaman yapılmadığını yazdı. 
     
     Tarihler çelişkili 
     Dergide olayın Nisan 1996’da yaşandığı belirtildi ancak bu tarihte böyle bir olay meydana geldiğine dair bir kayıt bulunmuyor. Ancak benzer bir olay, Ege’de 8 Ekim’de meydana gelmiş ve düşen iki pilotlu bir F - 16 D tipi Türk savaş uçağındaki pilotlardan biri ölmüş, biri de atlayarak kurtulmuştu. Olay 9 Ekim 1996 tarihli Milliyet gazetesine, "Ege’de savaş oyunu" başlığıyla yansımıştı. Haberde, dört Phantom eşliğinde devriye uçuşu yapan iki F-16 uçağından birinin Sakız Adası açıklarında iki Yunan Mirage’ıyla "it dalaşı" yaptığı sırada düştüğü bilgisi yer alıyordu. Olayda Yarbay Osman Çiçekli kurtulmuş, Yüzbaşı Nail Erdoğan şehit olmuştu. 
     
     İki gün sonra Mirage düştü 
     Bu olaydan iki gün sonra, 10 Ekim 1996 tarihinde, Yunan Hava Kuvvetleri’ne bağlı bir Mirage 2000 savaş uçağının Ege’de düştüğü, pilotun kurtulduğu duyurulmuştu. 
     
     Çelişkilerin farkındayız ama... 
     Krama dergisinin haberinde olay tarihinin yanı sıra olayın mek nı konusunda da çelişkiler mevcut. Dergi, uçağın Sisam Adası açıklarına düştüğünü iddia ederken, kayıtlarda uçağın Sakız Adası açıklarına düştüğü belirtiliyor. Bu çelişkilerin nedeninin sorulduğu dergi editörleri, kendilerinin de bunun farkında olduklarını söylemekle yetindiler, ancak dergiye neden çelişkili bilgi yansıttıkları konusunda açıklama yapmadılar. 
     Yunan Hükümet Sözcüsü Hristos Protopapas, Krama’nın iddiasını doğrulamadı. Dışişleri Sözcüsü Panos Beglitis ise, soruları cevaplandırmaktan kaçındı. Savunma Bakanlığı çevreleri ise, bu iddiayı yalanladılar. 
     
     Pangalos da Krama yazarı 
     Krama dergisi, Yunanistan’ın en zengin işadamlarından Sokratis Kokalis tarafından finanse ediliyor. Eski Dışişleri Bakanı Teodoros Pangalos da derginin yazarları arasında. 
     
Papandreu, AB’ye şik yet etti      GÜVEN ÖZALP Brüksel 

     Türk jetlerinin Yunan hava sahasını ihlal ettiği yönündeki iddialar, Yunanistan tarafından Avrupa Birliği’ne AB taşındı. Yunanistan Dışişleri Bakanı Yorgo Papandreu, önceki gece AB Komisyonu’nun Genişlemeden Sorumlu Üyesi Günter Verheugen’i telefonla aradı ve "ihlaller" konusunda bilgi vererek duyulan rahatsızlığı dile getirdi. Verheugen’in de konuyu Dışişleri Bakanı Abdullah Gül’le yaptığı görüşmede gündeme getirdiği belirtiliyor. Yunan kaynaklar, "ihlallerin" son dönemde arttığına dikkat çekerek, bundan sonra bu konuya dikkat çekilmesi için her türlü yöntemin kullanılacağını, buna AB’nin de dahil olduğunu belirtiyorlar. 
     
Genelkurmay, F-16 eğitim uçuşunda düştü’ demişti      Yunan Krama dergisinin iddialarında Türk F-16’sının Nisan 1996’da düşürüldüğü belirtiliyor, ancak Genelkurmay Başkanlığı’nın 8 Ekim 1996 tarihli açıklamasında, olayın bir kaza olduğu vurgulanıyordu. Açıklamada, uçağın "it dalaşı" nedeniyle düşüp düşmediği konusunda bilgi verilmezken, "Düşüş nedeni araştırılmaktadır" denilmişti. Genelkurmay’ın açıklamasında şu ifadeler yer alıyordu 
     "Türk Hava Kuvvetleri’ne ait bir F-16 D uçağı Ege Denizi’nde Sakız Adası’nın 15 mil güneybatısında uluslararası hava sahasında normal eğitim uçuşu sırasında denize düşmüştür. Pilotlarımızdan Kurmay Yarbay Osman Çiçekli bir Yunan helikopteri tarafından kurtarılarak hastanaye kaldırılmıştır. Sağlık durumu iyidir. Diğer pilot Yüzbaşı Nail Erdoğan için arama ve kurtarma çalışmaları denizden ve havadan sürmektedir." 
     

</TEXT>
</DOC>
