<DOC>
<DOCNO> 190598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/aspo.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea zaferinden sonra hiç yakışmadı 
</HEADLINE>
<TEXT>
   Aşkolsun Kartal 
   Beşiktaş, Sparta Prag deplasmanında puanları avucundan kaçırdı. Ev sahibi Zelenka ile öne geçti. Pancu'nun penaltısı skoru eşitledi. Poborsky'nin ofsayttan attığı gol galibi belirledi 
      BİLAL MEŞE 

   
   Maçın ilk yarısında, iki dakikayı detaylı olarak anlatmak gerekir. Dakika 1 Sergen, sağından hareketlenen Ahmet Dursun'un koşu yoluna topu yuvarladı. Golcü futbolcu, hamle yaptı, vurdu. Savunmaya çarpan top, kornere giderken, bir avuç Siyah - Beyazlı taraftara da saç yoldurdu 
   Dakika 27 inanılmaz bir fırsat... Yine Sergen, yine Ahmet Dursun. Beşiktaş'ın pasörü, Ahmet Dursun'u topla ceza alanına soktu. Ne var ki, golcü futbolcu, bu pozisyondan da yararlanamadı. Pozisyon diyoruz, inanın penaltıdan farkı yoktu. İki yıldır stres kırığıyla uğraşan Ahmet Dursun, bu fırsatı da acemice harcarken, Sparta Prag'ın da ekmeğine yağ süren tek adamdı. 
   Bu iki dakika bize göre maçın kırılma noktasıydı. Ahmet Dursun, iki fırsatı da gole çevirse, Beşiktaş bırakın puan kaybetmeyi, elini kolunu sallayarak, bir üst tur için üç puanı bile alırdı. 
   Dünkü mücadelede Lucescu klasiği de izledik. Savunmayı sağlam tutan hoca, ileride Ahmet Dursun'u tek oynatırken, Sergen'i de ona yakın görevlendirdi. Orta alanda Giunti, savunmada Emre Aşık ve biraz da Zago oyunun büyük bölümünde işini yapan ve öne çıkan isimlerdi. 
   İki fırsatı cömertçe harcayan Beşiktaş, ilk yarıda pozisyon bulamadı değil... Ancak buldukları, Ahmet Dursun'un kaçırdığı pozisyonlar kadar net değildi. 
   Eee bu kadar kaçırırsan hani bir laf vardır "Atamayana atarlar". 58. dakikada Zelenka soldan indi. Önce Kaan Dobra'yı, ardından Zago'yu çalımlarla geçti. Kalesinden çıkan Cordoba'nın da bacak arasından topu filelere gönderdi 1 - 0. 
   Golden sonra savunma taktiğinden biraz olsun sıyrılan Beşiktaş, 60. dakikada skoru eşitledi. Giunti'nin soldan ara pasıyla Sergen altı pasa girdi. Blazek, yıldız futbolcuyu ceza alanı içinde indirdi. Orta hakem penaltı noktasını gösterdi. Atışı Pancu gole çevirdi 1 - 1 
   Oyun disiplininden bir an olsun kopmayan, çok koşan Sparta Prag için bir puan yetmiyordu. Nitekim ev sahibi takım, savunmasına çekilen Beşiktaş'ın üstüne gitti. 85. dakikada Prag'ın baskısı meyvasını verdi. Kovac soldan indi, arka direğe kesti. Savunmayı çizgi halinde yakalayan Kaptan Poborsky bize göre ofyast pozisyonda gelişine sert vurdu. Cordoba topu filelerde gördü 2 - 1. 
   Sparta Prag üç puanla umutlarını canlandırırken, Beşiktaş'a da forma değiştirmek kaldı Çek ekibi sanıldığı kadar güçlü değil. Ancak oyun disiplini ve fizik güçleri Beşiktaş'tan üstündü. Siyah - Beyazlı ekipte golcü sıkıntısı dün kendini bir kez daha gösterdi. Aslında Beşiktaş, Sparta Prag'ı hem elinden kaçırdı, hem de gruptaki konumunu tehlikeye soktu. Doğrusu Lucescu'nun Ahmet Dursun'a 65 dakika nasıl tahammül etti, inanın biz bile hayret ettik. 
   
   Şipşak fatura    Lucescu, maçtan sonra takıma vermeyi düşündüğü izni kaldırdı, oyuncular da hatalı olduklarını kabul etti 
   ORHAN YILDIRIM 

   Otele hapsetti 
   SİYAH - Beyazlı takım, Sparta Prag yenilgisinin şaşkınlığını yaşıyor. Maçtan sonra futbolcular adeta ağız birliği etmiş şekilde hatalı olduklarını, kalite olarak kendilerinin çok altında bir takıma yenilmenin üzüntüsünü yaşadıklarını söylediler. Teknik Direktör Lucescu da, sıcağı sıcağına cezayı kesti ve karşılaşma sonrası izin vermeyi düşündüğü oyuncularını Prag'da otele hapsetti. 
   
   Ahmet'ten özeleştiri 
   SERGEN Yalçın, "Kafadan yakaladığımız pozisyonları gole çevirseydik, kolay bir maç olurdu. Özellikle bizden kalite olarak çok aşağıda bir takıma yenildiğimiz için üzüntülüyüz. Ancak telafisi var. Kasığımdaki problem nedeniyle istediklerimi yapamadım. Kalan maçları kazanmak istiyoruz" dedi. Tepki toplayan Ahmet Dursun ise, "Hatalıyım, iki gol kaçırdım" ifadesini kullandı. 
   
   
   
</TEXT>
</DOC>
