<DOC>
<DOCNO> 182030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/guncel/gun02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Su komedisi 
</HEADLINE>
<TEXT>

   Gebze sanayi bölgesindeki boya fabrikasında yangın çıktı. İtfaiye, kimyasal madde dolu tanklara sıçrayan yangını köpük yerine su ile kontrol altına almaya çalıştı 
      GEBZE DHA 

   
   Gebze Organize Sanayi Bölgesi'nde GOSB bulunan HOB Boya Fabrikası'nda gaz sızıntısı nedeniyle çıkan yangın, itfaiyenin su ile müdahalesi nedeniyle uzun süre kontrol altına alınamadı. Kimyasal maddelerin bulunduğu tanklara sıçrayan yangın, akşam saatlerinde İstanbul ve TÜPRAŞ'tan gönderilen özel ekiplerin köpükle yaptığı müdahale ile kontrol altına alınabildi. Fabrikada yaşanan peş peşe patlamaların ardından bir işçi kaybolurken, GOSB'ye gelmesi beklenen Başbakan Recep Tayyip Erdoğan ziyaretini iptal etti. 
   
   1 işçi kayboldu 
   Sanayi bölgesinde dün 15.30'da başlayan yangın, 4 bin metrekare alanda kurulu olan HOB Boya Fabrikası'nı sardı. Rüzg rla birlikte genişleyen yangın, kimyasal madde dolu tankları bir anda alev topuna çevirdi. İşçiler güvenli bölgelere kaçarken, Cem Nur Demirci 35 adlı işçi ise alevler arasında kayboldu. Yangına su ile müdahale eden ekiplerin yangını bir türlü kontrol altına alamaması üzerine Sabiha Gökçen Havalimanı ile TÜPRAŞ başta olmak üzere bazı büyük sanayi kuruluşlarından gönderilen itfaiye ekipleri, alevlere kimyasal madde ve köpükle müdahale etti. Bu arada İstanbul Büyükşehir Belediyesi İtfaiye Daire Başkanlığı da biri köpük kulesi olmak üzere tam teşeküllü 5 acil müdahale ekibini bölgeye ulaştırdı. Yangın, köpükle yapılan müdahalenin ardından akşam saatlerinde kontrol altına alınabildi. Yangında bir itfaiye erinin de yaralandığı bildirildi. 
   Gebze'de dün katıldığı açılışların ardından OSB'yi ziyaret etmeyi planlayan Erdoğan da olay sebebiyle programını iptal etti. 
   
   
</TEXT>
</DOC>
