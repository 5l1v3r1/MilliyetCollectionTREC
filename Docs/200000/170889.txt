<DOC>
<DOCNO> 170889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerinin Irak'a gitmesi, Gül'ün ABD gezisinde netleşecek 
</HEADLINE>
<TEXT>

     ABD Dışişleri Bakanlığı, Irak'ta istikrar gücüne Türk askeri gönderilmesi konusunun, Cuma günü Ankara'yı ziyaret eden ABD Merkez Kuvvetler Komutanı Orgeneral John Abizaid ve NATO müttefik kuvvetler ve Avrupa'daki ABD kuvvetleri komutanı Orgeneral James Jones ile Türk meslektaşları arasında ele alındığını bildirdi. 
     ABD Dışişleri Bakanlığı sözcüsü Phil Reeker, düzenlediği basın toplantısında, bir gazetecinin, ''Türkiye'nin, Irak'ta istikrar gücüne katkıda bulunmasını istiyor musunuz Başbakan Recep Tayyip Erdoğan, ABD'nin Türkiye'den asker istediğini söyledi'' sorusu üzerine verdiği yanıtta, ''Bu konu, Cuma günü Ankara'da, Orgeneral Abizaid ve Orgeneral Jones ile Türk meslektaşlarının görüşmeleri sırasında gündeme getirildi'' dedi. 
     Reeker, ''Bildiğiniz üzere, Türkiye'nin de içinde olduğu birçok NATO üyesiyle, Irak'ta istikrara katkı konusunu görüşüyoruz. Bu, Türk Dışişleri Bakanı Abdullah Gül'ün Washington'ı ziyareti sırasında da konuşacağımız bir konu'' yanıtını verdi. 
     Türk askerlerinin, Kuzey Irak'ta veya Irak'ın başka bir bölümünde konuşlandırılması yönündeki bir soruya karşılık Reeker, ''Bu konularda spekülasyon yapmak istemiyorum. Çünkü Türkiye ile görüşmelerimiz devam ediyor'' dedi. 
     Gül'ün Washington'da ABD Dışişleri Bakanı Colin Powell ile biraraya geleceği çalışma yemeğinde, ABD'nin Irak'taki sivil yöneticisi Paul Bremer'in de yer alıp almayacağı sorusuna, ''bilmiyorum'' yanıtını verdi. Bremer, şu sırada Washington'da bulunuyor. 
     
     GÜL, KÖHLER İLE DE GÖRÜŞECEK 
     Öte yandan, Dışişleri Bakanı ve Başbakan Yardımcısı Abdullah Gül'ün Washington programında, Powell, ABD Başkan yardımcısı Dick Cheney, Ulusal Güvenlik Danışmanı Condoleezza Rice'ın yanı sıra Uluslararası Para Fonu IMF Başkanı Horst Köhler ile bir görüşmesi de bulunuyor. Gül'ün, ABD Savunma Bakanı Donald Rumsfeld ile de görüşmesi bekleniyor. 
     Edinilen bilgiye göre Gül, Amerikan Türk Konseyi üyeleri, Musevi kuruluşlar, Türk Amerikan Dernekleri Asamblesi temsilcileriyle de biraraya gelecek. Gül ayrıca, ABD kongresindeki Türk dostluk grubunun üyeleriyle de görüşecek. 
     Dışişleri Bakanı Gül'ün, temaslarını tamamlamasının ardından Cumartesi günü Türkiye'ye hareket etmesi bekleniyor. 
     
</TEXT>
</DOC>
