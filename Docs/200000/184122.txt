<DOC>
<DOCNO> 184122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo01.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nin Avrupa karnesi... 
</HEADLINE>
<TEXT>

     Futbolda UEFA Kupası 1. tur ilk maçında yarın İngiltere'nin Blackburn Rovers takımıyla karşılaşacak Gençlerbirliği, Avrupa kupalarında bugüne kadar yaptığı 7 maçta, 1 galibiyet, 1 beraberlik ile 5 yenilgi aldı. 
     Kırmızı-siyahlı ekip, 4. kez katıldığı Avrupa kupalarında rakip filelere 7 maçta 8 gol atarken, kendi kalesinde ise 12 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupada ilk turda eski SSCB'nin Dinamo Minsk takımına deplasmanda 2-0 ve Ankara'da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise grubundaki ilk maçında İsrail'in Hapoel Tel Aviv takımını Ankara'da 4-0 yenerek kupalardaki tek galibiyetini alan Gençlerbirliği, grupta daha sonra deplasmandaki maçlarda Fransa'nın Racing Club Strasbourg ve Avusturya'nın Tirol Innsbruck takımlarına aynı sonuçla 3-1 yenilerek kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da, İsveç'in Halmstad BK takımıyla ilk tur ilk maçında Ankara'da 1-1 berabere kalırken, deplasmanda 1-0 yenilerek yine elenmekten kurtulamadı. 
     Başkent temsilcisi, 4. kez mücadele edeceği Avrupa kupalarında ve çıkacağı 8. maçında, İngiliz rakibi Blackburn Rovers karşısında kupalardaki UEFA kupasında ilk galibiyetini almak ve 2. maç için avantaj elde etmek için sahaya çıkacak. 
     
</TEXT>
</DOC>
