<DOC>
<DOCNO> 167548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/gun04.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prisma'ya vergi takibi 
</HEADLINE>
<TEXT>

İstanbul Defterdarlığı, 1 trilyon lira vergi kaçırdığı iddia edilen Prisma'nın seminerine katılan 2 bin kişiyi görüşmeye çağıracak 
     AYÇA ATAY İstanbul 

     İstanbul Defterdarlığı, Prisma'nın listelerinde kayıtlı olan kişilere, seminerlere hangi tarihte katıldıklarını ve ne kadar para ödediklerini soracak. Bir ay süreceği öngörülen ikili görüşmeler sonucunda ulaşılacak bilgilerle, organizasyonun faaliyette bulunduğu süre içinde, ne kadar gelir elde ettiği saptanacak. Bu rakam üzerinden Prisma'nın vergi borcu çıkarılacak. 
     
     FATURASI GEÇERSİZ 
     Vergi kanunları, TCK'ya göre suç sayılan eylemlerden de elde edilse tüm gelirlerin vergilendirilmesini öngörüyor. İstanbul Defterdarlığı, 26 Haziran'da Prisma'nın Maslak'ta bulunan merkezine baskın yaparak tüm defter ve belgelere el koymuştu. Yapılan incelemede Prisma'nın, seminere katılan kişi ve şirketlerden bazılarına, Virgin Adaları'nda bulunan ICY Limited adına fatura kestiği saptanmıştı. Prisma'nın ortakları olan Israel Berkowicz, Ceri Behar ve Yossi Mutzafi'nin isimlerinin baş harflerini temsil ettiği öne sürülen ICY Limited'in, Türkiye'de bir şube açarak kendisine mükellefiyet tesis ettirmediği için, verdiği faturaların hukuken geçersiz olduğu da iddia edildi. İstanbul Defterdarlığı, seminere katılan kişi ve kuruluşların, Prisma'nın kestiği faturaları gider olarak gösterip göstermediğini de incelemeye alacak. Seminerlere bireysel olarak katılıp bunu ortağı ya da sahibi olduğu şirketlere gider olarak gösterenler de saptanacak. Bu arada Defterdarlık yetkilileri, Prisma'nın merkezinde sanıldığı gibi video görüntüleri ve ses kayıtlarına ulaşmadıklarını kaydetti. 
     
3 seminerin bedeli 2 milyar lirayı geçiyor...      1999'da kurulan Prisma'nın üç aşamalı seminer programı bulunuyor. Programın ilk aşaması olan Prisma semineri beş gün sürüyor. "Seminer, dersler, çeşitli süreçler, oyunlar ve paylaşımlardan" oluştuğu belirtilen Prisma'ya katılım bedeli 390 dolar. İkinci aşama olan Rainbow ise altı günlük bir program. Prisma'nın internetteki sitesine göre, 790 dolar karşılığında "Rainbow" seminerinde, ustalığın ne demek olduğunu öğretiliyor. Son aşama ise, Arrow semineri. İki gün süren bu seminerin bedeli ise 350 dolar. Seminerlerin tüm aşamalarını tamamlayan bir katılımcının bin 530 dolar 2 milyar 142 milyon lira ödemesi gerekiyor. 
     

</TEXT>
</DOC>
