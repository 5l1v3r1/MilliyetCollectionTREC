<DOC>
<DOCNO> 174028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo44.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan 'Altın Lig'de rekor kırmaya hazırlanıyor... 
</HEADLINE>
<TEXT>

     Bayanlar 1500 metre koşusunda 2002 yılı Avrupa Şampiyonu olan Süreyya Ayhan'ın, Berlin'de 10 Ağustos'ta düzenlenecek olan ''Altın Lig'' ISTAF yarışlarının 4. ayağında kendi rekorunu kırmaya hazırlandığı bildirildi. 
     ISTAF temsilcisi Florian Schwarthoff, bugün başkent Berlin'de yaptığı açıklamada, Ayhan'ın 2002 yılında Berlin'de yapılan ISTAF koşusunda 1500 metreyi 3.58.43'de koştuğunu hatırlatarak, Ayhan'ın rekorunu yeniden kırabileceğini söyledi. 
     Schwarthoff, ''Ayhan rekorunu kırmaya hazırlanıyor. Berlin'de yapılacak 1500 metre yarışında yine 4 dakikanın altında bir koşu izleyeceğimizi düşünüyorum'' dedi. 
     Ayhan, Berlin'deki yarıştan 5 gün sonra da, İsviçre'nin Zürih kentinde düzenlenecek olan ''Altın Lig''in 5. ayağına katılacak. Ayhan, daha önce yaptığı açıklamalarda, Dünya Şampiyonası için kendi performansını görmek amacıyla ''Altın Lig'' koşularına katılmak istediğini söylemişti. 
     
</TEXT>
</DOC>
