<DOC>
<DOCNO> 154294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur34.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiye göre Bingöl'deki olaylarda silahlı provakatörler varmış 
</HEADLINE>
<TEXT>

     Bingöl Valisi Hüseyin Avni Coş, çadır dağıtımı nedeniyle çıkan dünkü olaylarda, grubun içerisine provokatörlerin girdiğini ve bazılarının silahlı olduğunu tespit ettiklerini bildirdi. 
     Coş, makamında yaptığı açıklamada, Bingöl'deki en önemli konunun enkaz altındaki vatandaşların kurtarılması ya da ölenlerin cesetlerinin çıkarılması için yapılan acil kurtarma çalışmaları olduğunu belirtti. 
     Valilik önünde dün meydana gelen olaylarda provoke unsuru bulunduğunu yineleyen Coş, şöyle konuştu 
     ''Dün grubun içerisine giren provokatörler olduğunu tespit ettik. Bunların amacının izinsiz gösteri, güvenlik güçlerine şiddet kullandırtma gibi amaçlar taşıdığını belirledik. Burada yasa dışı bölücü örgütlerin kullandığı sloganlar atıldı. Güvenlik güçlerinin şiddet kullanmaması için çaba sarf ettik. Provokatörlerin amacı güvenlik güçleri ile halkı karşı karşıya getirmekti. Bazı kişilerin silahlı olduğunu tespit ettik. Önümüzdeki günlerde bunlar hakkında gerekli yasal işlemleri yapacağız. Dünkü olaylar Bingöllüye mal edilemez. Zaten bu topluluktaki kişilerin çoğu, aile reisliği sıfatını taşımayan 18 yaş ve altı gençlerdi.'' Vali Coş, olaylarla ilgili gerekli adli ve idari soruşturmaların başlatıldığını da kaydederek, şunları anlattı 
     ''İkisi ağır 15 güvenlik görevlisi ve 4 vatandaş yaralanmıştır. Gözaltına alınan 12 kişi, ifadeleri alındıktan sonra serbest bırakılmıştır. Yapılacak araştırmalar sonucunda, bu kişiler hakkında devlet malına zarar vermek ve güvenlik güçlerine karşı gelmek suçlarından gerekirse dava açılacaktır. Böyle gergin ortamlarda herkesin anlayışlı davranması gerekir.'' 
     
     SİLAH KULLANILMASI... 
     Coş, olaylar sırasında polisin silah kullanması ile kullanmaması gerektiği konusunda şartların oluşup oluşmadığı yönünde araştırma yapıldığını da belirterek, şöyle devam etti 
     ''Ateş emri için danışılmamış görünüyor. Emirle yapılıp yapılmadığı da araştırılıyor. Bu konuda müfettiş bekliyoruz. Bingöl OHAL'den sonra 1. kritik iller arasındadır. Birkaç gün önce Genç İlçesi kırsalında teröristlerle çıkan çatışmada 2 güvenlik görevlisi şehit olmuş, 2'si de yaralanmıştır. Bu tür olayların şehir içinde de yapılması için çalışmalar yapılmaktadır. Devlet aleyhine her türlü olayları yapmaya çalıştıklarını biliyoruz.'' 
     
     ''BURADA SANKİ ÇADIR DAĞITILMIYOR'' 
     Sivil Savunma ve gönüllü kuruluşlara bağlı toplam 300 kurtarma elemanın çalışmalarını sürdürdüğünü, bunların yanı sıra Türk Silahlı Kuvvetleri'ne ait TAK ve DAK ekiplerinin de kurtarma çalışmalarına katıldığını anlatan Coş, şöyle dedi 
     '' Ankara'dan şu kadar çadır gönderildi diye açıklama yapan yetkililerin yorumları üzerine, burada sanki çadırlar dağıtılmıyor gibi bir izlenim bırakılıyor. Elimize ulaşan tüm çadırları dağıtıyoruz. Sanal çadır dağıtamayız. Vatandaşların, yaşadıkları travmalar nedeniyle taleplerini abartmaları ya da bazı taleplerini öncelikliymiş gibi göstermeleri normaldir. 
     Çeltiksuyu YİBO'da depremden 4 saat sonra acil yardım ve kurtarma çalışmalarına başlanması buraya ne kadar hızlı müdahale ettiğimizi göstermektedir. Vatandaşların sorunları ve sıkıntıları vardır. Depremin etkisiyle evleri hasarlı veya hasarsız olan vatandaşlar korkudan evlerine girememektedir. Bu kendilerini güvende hissetmediklerinden kaynaklanıyor.'' 
     
     ''KIZILAY'IN GÖNDERDİĞİ ÇADIRLAR 
     Coş, kentte 15 bin konut bulunduğunu ve herkesin çadır istediğini belirterek, hazırlanan listeler doğrultusunda ilk gün 1290, 2. gün de 1390 çadır dağıttıklarını bildirdi. 
     Ellerine bugün 2 bin 500 çadırın daha ulaşacağını, bunların İç Güvenlik Tugayı'nda kurulan birim ve ekipler tarafından vatandaşlara en kısa zamanda dağıtılacağını ifade eden Coş, şöyle konuştu 
     ''Kızılay Genel Başkanlığı, fazla çadır ulaştığını belirtmiş. Ama gelen çadırlar bunlar. Şuanda dağıtılanlarla birlikte toplam 4 bin 500 çadırımız var. Kızılay yetkilileri ile yaptığımız görüşmede, her vatandaşa bir çadır verilmesinin mümkün olmadığı belirtildi. İlimize 7 bin çadır öngörülmüş. Fazla çadır vardı da biz cebimize koymuş değiliz. 
     İlimize gelen tüm gıda ve yardım malzemelerinin dağıtımı aralıksız sürdürülüyor. İl genelinde şuana kadar 147 vatandaşımız hayatını kaybetmiş, 520 de yaralı var. Halen enkaz altında 20 öğrenci olduğunu tahmin ediyoruz. Yaralılardan 113 tanesini diğer illerdeki hastanelere sevk ettik. Bunlardan 6'sının durumunun ağır olduğunu öğrendik.'' 
     
     ''30 EKİP HASAR TESPİT ÇALIŞMASI YAPIYOR'' 
     Coş, il merkezinde ve köylerde 30 ayrı ekip tarafından geçici hasar tespit çalışmaları yapıldığını, bu çalışmanın kalıcı konut için önem taşıdığını ifade ederek, dün Toplu Konut İdaresi'nden bazı yetkililerin kalıcı konutlar için Bingöl'e geldiğini bildirdi. 
     Toplu konutların yapılacağı Hazine arazilerinin tespit edildiğini anlatan Coş, Çeltiksuyu'nda yeni bir okul yapılması için hayırsever vatandaşların girişimlerinin olduğunu öğrendiklerini belirtti. 
     
     BAŞVURU MERKEZLERİ 
     Bu arada, çadır, hasar tespiti ve diğer yardım çalışmaları için Kültür, Adınsu ve İnönü mahallelerindeki vatandaşların Şehit Erkan Polis Merkezi'ne, Mirzan Mahallesi ve Yeni Mahalle'dekilerin Orbay İlköğretim Okulu'na, Düzağaç, Karşıyaka, Uydukent, Uzunsavat ile Saray mahallelerinde yaşayanların Düzağaç Polis Merkezi'ne, Yeşilyurt ve Yenişehir mahallelerinde bulunanların Mehmet Akif İlköğretim Okulu'ndaki görevlilere başvurması gerektiği belirtildi. 
     Ayrıca, arama kurtarma, hasar tespit ve enkaz kaldırma faaliyetleri sırasında bulunan her türlü evrak, değerli eşya, ziynet eşyası gibi maddi değeri yüksek eşyaları muhafaza etmek üzere bir komisyon oluşturuldu. 
     Komisyon, Emniyet Müdürlüğü Önleyici Hizmetler Şube Müdürlüğü bünyesinde faaliyetine başlarken, vatandaşların buldukları kıymetli eşyaları buraya teslim etmeleri istendi. 
     
</TEXT>
</DOC>
