<DOC>
<DOCNO> 192269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo25.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenç Kurtar'dan Elazığ'a 1 yıllık imza 
</HEADLINE>
<TEXT>

     Elazığspor Kulübü Başkanı Baki Aydın, yeni teknik direktörleri Güvenç Kurtar ile 1 yıllık sözleşme imzaladıklarını belirterek, takımın Malatyaspor maçıyla çıkışa geçmek istediğini söyledi. 
     Baki Aydın, Elazığspor Kulübü Tesisleri'nde düzenlenen imza töreninde yaptığı konuşmada, Güvenç Kurtar ile anlaştıklarını belirterek, teknik direktör Kurtar'ın geçmişte önemli başarılarının bulunduğunu hatırlattı. 
     Kurtar'ın, Elzığspor'a yararlı olacağına inandığını ifade eden Aydın, ''Teknik direktör Kurtar'ın, Elazığspor'u içinde bulunduğu durumdan kurtaracağına inanıyorum. Puan cetveline göre çok kötü durumda olmamamıza rağmen alınan kötü sonuçlar bizi olumsuz etkiliyor. Artık bir çıkış yakalamak ve çıkışımızı da Malatyaspor maçıyla gerçekleştirmek istiyoruz'' dedi. 
     Güvenç Kurtar ise Elazığ'a başarı için geldiğini belirterek, kendisine güvendiğini söyledi. 
     Futbolcuları ve Elazığspor'u tanıdığını ifade eden Kurtar, Elazığspor'u layık olduğu yere getireceğine inandığını ve bunun için birlik ve beraberliğe ihtiyaçları olduğunu kaydetti. 
     Elazığspor'un büyük bir camia olduğunun altını çizen Kurtar, şöyle konuştu 
     ''Sihirbaz değilim ancak Elazığspor'un kaybedecek zamanı yok. Bu nedenle benim de zaman isteme lüksüm yok. Bilgi ve tecrübeme güveniyorum. Malatyaspor maçıyla çıkış yakalamak istiyoruz. Başarı için geldim ve kendime güveniyorum.'' 
     
</TEXT>
</DOC>
