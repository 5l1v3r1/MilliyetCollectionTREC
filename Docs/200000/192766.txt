<DOC>
<DOCNO> 192766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/spo03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Bülent özür bekliyor 
</HEADLINE>
<TEXT>

      
   'Kavgaya gitmedim' 
   DERBİ maçının ardından Beşiktaş yönetimi tarafından olayları başlatan isim olarak suçlanan Galatasaraylı Bülent, gelişmelerin tek taraflı anlatıldığını iddia etti. Tecrübeli futbolcu, Beşiktaşlılar'dan özür beklediklerini vurgulayarak, "Pancu'ya maçtan sonra görüşürüz dedim. Soyunma odasına gitmemin sebebi kavga değil, konuşmak içindi" yorumunu yaptı. 
   
   'Oktay kışkırttı' 
   BÜLENT Korkmaz, Pancu'yu ararken, Kıvanç Oktay ile karşılaştığını ve Oktay'ın anlamsız yere bağırarak, gerginlik çıkarttığını iddia etti. Emektar oyuncu, "Senin burada ne işin var diye bağırdı. Ben de kendisine alkollü olduğunu hatırlattım. Benim Beşiktaşlı oyuncularla hiçbir sorunum yok. Kavga etmek için o kadar futbolcunun arasına niye gideyim" ifadesini kullandı. 
   
   'Yolumuz çok uzun'    SARI - Kırmızılı takımın savunmadaki başarılı ismi Orhan Ak, şampiyonluk şanslarının Beşiktaş ve Fenerbahçe ile eşit olduğunu söyledi. Orhan, "Lig bitmeden şampiyonu belirlemek hatalı olur. Galatasaray her zaman zirvenin adayıdır. Sezon bitiminde mutlu sona ulaşacağımıza eminim" diye konuştu. 
   
   Kartal'ın başı dertte    Ceza kapıda 
   GALATASARAY maçında Siyah - Beyazlı taraftarların tribünlerde yaktıkları meşaleler ve bu nedenle yapılan 3. anons Beşiktaş'a saha kapatma cezası verilmesini gündeme getirdi. Gözlemciler Mevlüt Güzel ve Taner Yalçındağ raporlarında Beşiktaş tribünlerinden Galatasaray taraftarlarına atılan meşalelerin tribünleri ateşlediğini belirtti. 
   
   Rapora yazıldı 
   60. dakikada söz konusu olaylar ve meşaleler nedeniyle sahayı kaplayan yoğun sisin oyunun yaklaşık 10 dakika durmasına neden olduğu gözlemcilerin yanı sıra hakem İsmet Arzuman ve 4. hakem Ünsal Çimen tarafından da federasyona rapor edildi. Disiplin Talimatı'nın 33. maddesine göre işlem görecek. Siyah - Beyazlı kulüple ilgili nihayi kararı PFDK verecek. 
   
   33. madde ne diyor    "Futbol müsabakalarının yapıldığı saha ve tesislerde, disiplini veya düzeni veya güveni bozucu veya tehlikeye düşürücü biçimde olmasa bile müsabaka öncesi veya devamında veya sonrasında seyircilerin sahaya veya görevlilere veya tribünden birbirlerine yanıcı ve patlayıcı veya yaralayıcı maddeleri atmaları halinde seyircilerin bu fiillerinden ötürü taraftarı oldukları kulüp kulüpler sorumlu tutulur, fiillerinin ve olayların vahametine göre kulüp kulüpler cezalandırılır." 
   
   
</TEXT>
</DOC>
