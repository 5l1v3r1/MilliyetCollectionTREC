<DOC>
<DOCNO> 152300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun19.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD çarketti "Kentleri Kürt, Arap, Şii olarak nitelemiyoruz" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Irak'ın yeniden yapılanmasından sorumlu Emekli General Jay Garner'ın Kerkük'ün ''Kürt kenti'' olduğu sözlerinden haberdar olmadığını, ancak Irak'ta hiçbir kenti belli bir grubun kenti olarak nitelendirmediklerini bildirdi. 
     Boucher, düzenlediği basın toplantısında, bir gazetecinin, basında Garner'a atfen ''Kerkük Kürt kentidir'' sözlerinin yer aldığını hatırlatması üzerine, ''Garner'ın söylediklerinin yazılı dökümü elimde yok. Tam olarak ne söylediğini kontrol etmem lazım'' dedi. 
     Richard Boucher, ''Ancak görüşümüz, tüm Irak halkının Şii, Sünni, Kürt, Türkmen, Asuri ve diğer grupların temsilcilerinin ülkenin geleceğinde yer almasıdır. Garner'ın, Halilzad'ın Başkan George W. Bush'un Irak danışmanı Irak'taki görüşmelerinin amacı, Irak'ın genelinde pek çok yerde farklı insanları biraraya getirerek kendi gelecekleri hakkında konuşmalarını sağlamaktır. Bu, belli bir gruba, belli bir kentte, belli bir rol tahsis edilmesi meselesi değildir'' diye konuştu. 
     Boucher, gazetecinin, ''O zaman herhangi bir kenti Kürt, Arap veya Şii olarak nitelendirmiyorsunuz'' sözleri üzerine, ''Nitelendirmiyoruz. General Garner'ın hangi şekilde bir tanımlama kullandığını veya kullanmadığını bilmiyorum'' dedi. 
     Erbil'de dün Iraklı Kürt gruplarla biraraya gelen General Garner'ın, Kerkük'ten ''Kürt kenti'' olarak söz ettiğine ilişkin haberler basında yer almıştı. 
     





</TEXT>
</DOC>
