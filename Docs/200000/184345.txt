<DOC>
<DOCNO> 184345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko29.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, Çelik robottan 2 milyon euro ciro bekliyor... 
</HEADLINE>
<TEXT>

     Arçelik, 100 binden fazla satılan Çelik robot ve ürünlerinden, yıl sonu itibariyle 2 milyon Euro'luk ciro hedefliyor. 
     Arçelik'in logo değişimi sırasında yaratılan ve geçtiğimiz Kasım ayında reklamlarda yer almasının ardından talep gelmesi üzerine, bu yılın Mayıs ayında bayilerde satışına başlanan Çelik robot ve ürünleriyle ilgili okul seti, bayilerde satışa sunuldu. 
     Arçelik Kurumsal İletişim Direktörü Ömer Kayalıoğlu, düzenlenen basın toplantısında yaptığı konuşmada, Mayıs ayından bu yana kadar robotun yanı sıra kupa, kase, çanta, nevresim, puzzle, tişört ve havludan oluşan Çelik ürünlerinden 100 binden fazla satıldığını, bunun yarıya yakınının robotlardan oluştuğunu söyledi. 
     Çelik ürünlerinin 5 ila 65 milyon lira arasında değişen fiyatlarla satıldığını belirten Kayalıoğlu, şu anda 600 bayide satışı yapılan ürünlerin yıl sonuna kadar 800 bayiye, gelecek yıl Haziran ayında ise bütün bayilere yayılacağını kaydetti. 
     Kayalıoğlu, Çelik ürünlerinin ciro hedefinin, Arçelik'in toplam satış rakamının binde biri kadar olduğuna işaret ederek, bu ürünlerden yıl sonu itibariyle 2 milyon Euro'luk ciro hedeflediklerini bildirdi. 
     Çelik okul seti ile 10'a ulaşan ürün sayısının 2004 yılında 20'yi aşabileceğini belirten Kayalıoğlu, ''Bu alanda beklenmeyen, değişik sürprizler olabilir'' dedi. 
     Robot hariç bütün ürünlerin Türkiye'de yapılacağını kaydeden Kayalıoğlu, gazetecilerin sorusu üzerine, fiyat ve teknoloji açısından uygun olduğu için Hong-Kong'dan getirilen robotun en az 200 bin rakamına ulaşılana kadar ithal edilmesi yönünde taahhütleri bulunduğunu, daha sonra şartların yeterli olması halinde robotun Türkiye'de üretilebileceğini söyledi. 
     Kayalıoğlu, pazarın Çelik robotunun değişik bir modelini talep etmesi durumunda farklı yerlerde de üretim yapabileceklerini ifade etti. 
     Bu arada, bayilerde 15 milyon liradan satışına başlanan 3 defter ve kalem kutusundan oluşan Çelik okul seti, Rahmi Koç Müzesi'ni gezmeye gelen Örnektepe İlköğretim Okulu 1. sınıf öğrencilerine hediye olarak dağıtıldı. 
     
</TEXT>
</DOC>
