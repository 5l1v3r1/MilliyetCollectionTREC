<DOC>
<DOCNO> 166793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Irak'ın değişimi uzun sürecek" 
</HEADLINE>
<TEXT>

     ABD Başkanı George Bush, Irak'ın değişiminin, büyük ve uzun zaman alacak bir proje olduğunu söyledi. 
     Beyaz Saray'da konuşan Bush, ''Çağdaşlığın, demokrasi ve refahın bir örneği olarak Irak'ın yükselişi, uzun zaman alacak'' dedi. 
     Bush, ABD'nin dünya çapında uluslararası terörizme karşı mücadelesinin de uzun süreceğini, yakalanan ve öldürülen El Kaide liderlerinin yerine yenilerinin geçtiğini kaydetti. 
     Uluslararası terörle savaşa başladıklarında bunun uzun ve zorlu olacağını bildiklerini söyleyen Bush, aldıkları kararın test edileceğini ifade etti. 
     Irak'taki müttefik güçlerine karşı direniş nedeniyle Saddam Hüseyin'in Baas Partisi'nin militanlarını suçlayan Bush, kuzey Irak'ta faaliyet gösteren ve El Kaide'yle bağlantıları olduğu iddia edilen Ensar El İslam grubunun Sünni Iraklıların bulunduğu bölgelerde operasyonlar için yeniden konuşlandığını kaydetti. 
     Bush, yabancı militanların da Irak'a girdiğini belirterek, bu grupların Amerika'ya zarar vermek amacıyla burada bulunduklarını, Irak'ta özgürlük tam olarak oluşmadan Amerikan askerlerinin bölgeyi terk etmesini amaçladıklarını belirtti. 
     Bush, düşmana saldırmak için Irak'ta kalacaklarını, Amerikan askerlerine yönelik tüm saldırılara doğrudan ve kararlı biçimde karşılık verileceğini söyledi. 
     El Kaide lideri Usame Bin Ladin'in akıbetini bilinmediğini söyleyen Bush, örgütün bazı ülkelerde binlerce yeni asker eğittiğini ve yeni liderler ortaya çıkardığını bildiklerini kaydetti. 
     
</TEXT>
</DOC>
