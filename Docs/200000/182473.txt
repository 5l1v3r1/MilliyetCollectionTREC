<DOC>
<DOCNO> 182473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo16.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor "savunmadan" kaybediyor... 
</HEADLINE>
<TEXT>

     Lige istediği gibi başlangıç yapamayan 4 puanlı Samsunspor'da, alt sıralardan kurtulmanın yolları aranırken, bugüne kadar kalesinde 16 gol gören Karadeniz ekibinde kötü gidişin en büyük nedeni olarak savunma hataları gösteriliyor. 
     Sezona büyük ümitlerle girmesine rağmen oynağı 5 maçta istediği sonuçları alamayan Samsunpor'da, cumartesi günü yapılan İstanbulspor maçında alınan 3-3'lük beraberlik taraftarları huzursuz ederken, teknik heyet de kötü gidişe ''dur'' demek için çare arıyor. 
     Halen Elazığspor ile ligin en çok gol yiyen takımı olan Samsunspor'un, oynadığı 5 maçta rakip fileleri 8 kez havalandırmasına rağmen kalesinde gördüğü 16 gol, ''savunmanın zafiyeti'' olarak değerlendiriliyor. 
     Teknik direktör Gigi Multescu, sorunu çözmek için gereken tedbirlerin alınacağını belirterek, kazanmak için mutlaka defans hatalarını en aza indirmek zorunda olduklarını söyledi. 
     Yardımcı antrenör Ertuğrul Sağlam ise bireysel hatalar nedeniyle öne geçtikleri maçları kaybettiklerini ifade ederek, ''Kolay gol yeme alışkanlığımızı sürdürüyoruz. En kısa zamanda tedbirleri alınacak. Aksi halde işimiz çok zor'' dedi. 
     Bu arada, Shorunmu'nun sakatlığı nedeniyle son 2 maçta Samsunpor kalesini koruyan Göksel'in 2 maçta yediği 8 gol eleştiri konusu olurken, Karadeniz ekibinin her maça değişik defans kurgusuyla çıkması da dikkati çekiyor. 
     
</TEXT>
</DOC>
