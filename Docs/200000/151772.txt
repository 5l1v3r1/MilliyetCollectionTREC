<DOC>
<DOCNO> 151772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/spor/bnba.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
AVCILAR AV OLDU 
     METE AKTAŞ 

     NBA’DE 2002 - 03 playoff’ları büyük sürprizlerle başladı. şampiyonluk iddasıyla yola çıkan ve saha avantajını elinde bulunduran 8 takımdan 4’ü bu avantajlarını henüz ilk maçlar sonunda kaybettiler. Oysa playoff’a saha avantajını elinde bulundurarak başlayan 8 takımın 82 maçlık normal sezonda sahalarında oynadıkları toplam 328 maçın 254’ünü yani 77.4’ünü kazanmayı başarmıştı. 
     16 takımlık play - off formatına geçildiği 1984’ten beri tarihte ilk defa iki konferans birincisi evlerindeki ilk maçları kaybederek saha avantajlarını yitirdi. Yani 6 ay boyunca harcanan tüm çabalar bir anda diye uçuverdi. Şu ana kadar oynanan maçlar ışığında ilk değerlendirmemize başlayalım. 
     
     BATI KONFERANSI 
     SAN ANTONIO 1 - PHOENIX SUNS 1 
     Play - off’taki ilk sürprizi gerçekleştiren takım, Spurs’u deplasmanda uzatma sonunda point guard Stephon Marbury’nin son saniyede 8.5 metreden attığı ve kendisinin "Tanrı’nın gözyaşı" olarak nitelendirdiği üç sayılık basketle 96 - 95 yenen, Phoenix oldu. Ama sakın kimse Suns’ın bu mucizevi basketine aldanıp, "balına" kazanılmış bir maç değerlendirmesi yapmasın. Phoenix, bu maçı Spurs’den daha fazla kazanmayı istediği ve savaşan taraf olduğu için kazandı. Tim Duncan’a yapılan iyi savunma, Spurs’un dış atıcılarının etkisizliği ve genç Fransız point guard Tony Parker’ın Marbury karşısında Fransız kalması Spurs için yenilgiyi hazırladı. 
     
     DALLAS MAVERICKS 1 - PORTLAND 0 
     Dallas - Portland serisinin 1. maçında sert savunma yapmayı sevmeyen, sert savunma yapandan da tiksinen Dallas’ın muhallebi çocuklarının, Portland’ın cezaevi koğuşunu andıran takımını savunmasıyla bezdirmesi ve kilitlemesini görmek, "kıyamet günü fazla uzakta değil" dememize neden oldu. Maçın dönüm noktası olan 3. çeyrekte Dallas, rakibini 12 sayıda tutmayı başararak galibiyet kapısını araladı. 1. dakikadan itibaren Portland’ın canını acıtacağı belli olan Dirk Nowitzki ise hücumda tıkanan Dallas’ın ilacı oldu. Dallas’ın 96 - 86 galibiyetiyle biten maçta "Dunkin’ Deutchman" 46 sayı 10 ribaund ile oynadı. 
     
     SACRAMENTO KINGS 2 - UTAH JAZZ 0 
     İlk iki maçını kazanarak huzura kavuşan Sacramento Kings, pazar gecesi 108 - 95 kazandıkları ikinci maçta sırtından sakatlanan ve maçın son 3 çeyreğinde oynayamayan Chris Webber’dan gelecek haberi bekliyor. Çekilen ilk MR’da Webber’ın. Utah’daki 3. maçta oynamaması gündemde. Yine de Kings’in o kadar derin bir kadrosu var ki, ikinci maçta Webbersiz bölümde Stojakovic’in önderliğinde Jazz’ın canına okudular. 
     
     MINNESOTA 0 - LOS ANGELES LAKERS 1 
     Minnesota’nın. Lakers’a sahasındaki ilk maçta yenilmesine "aaa çok şaşırdım" diyen birisi yoktur herhalde. Çünkü perşembenin gelişi bu kez pazartesiden bellliydi. Lakers’ın, Kevin Garnett dışında Minnesota’da çözemeyeceği bir oyuncu yok. Ama Shaq - Kobe ikilisini çözecek formül sadece Minnesota’da değil, ligdeki hiçbir takım da yok. İlk maçta 39 sayı kaydeden Kobe Bryant ve 32 sayı üreten Shaquille O’Neal dışında, rol oyuncuları Rick Fox ve Derek Fisher’ın da yüzdeli oynayarak verdikleri destek ve bir de bunlara Minnesota’nın savunma zaafiyeti ile Garnett dışındaki oyuncuların isteksizlikleri eklenince ortaya Lakers’ın güle oynaya 117 - 98 kazandığı bir maç çıktı. 
     
     DOĞU KONFERANSI 
     DETROIT PISTONS 0 - ORLANDO MAGIC 1 
     Bir basketbol maçını kazanmak için çok basit bir yol vardır şut sokmak. Yani Detroit Pistons’ın Orlando Magic karşısında yapamadığı şeyi yapmak. Detroit’li oyuncular 99 - 94 kaybettikleri bu maçta kullandıkları toplam 76 şutun sadece 24’ünü sokarak 31.6 gibi acınacak isabet yüzdesiyle oynadılar. Bu yıl Pistons’a son anlarda attığı kritik sayılarla birçok maç kazandıran Chauncey Billups 21 sayı 9 rinbaund 8 asistle triple - double’a yakın bir performans sergilese de istatistiklere bakıp aldanmayın. 16 - 3 şut isabetiyle oynayan Billups, Pistons’ın skor üretme problemine deva olması beklenen bir oyuncuyken ilk maçta problem oyuncusu haline geldi. Orlando, Pistons karşısında oynayabileceği en iyi oyunu sergiledi. Tracy McGrady, 43 sayı 7 ribaund 3 asist 1 blok 1 top çalmalık muazzam bir performans sergilerken, yaptığı spektaküler hareketlerle de herkesi büyüledi. Pistons, 2. maçı da kaybederse kendini çıkamayacağı bir kuyuya hapsedeceğinden 2. maçı almak için elinden geleni yapacak ve büyük ihtimalle de kazanacaktır. 
     
     NEW JERSEY NETS 1 - MILWAUKEE BUCKS 0 
     Çocukluklarında birlikte büyüyen ve aralarında ağabey - kardeş ilişkisi olan Jason Kidd ve Gary Payton’ın savaşına sahne olan New Jersey - Milwaukee maçında ilk raundu kazanan New Jersey oldu. Jason Kidd maçı 14 sayı 14 asist 6 ribaund ile tamamlarken, Gary Payton ilk basketini ancak 3. çeyreğin ortasında atabildi. 109 - 96’lık galibiyette beş Nets oyuncusu çift haneli sayılara ulaştı. Milwaukee Bucks’ın maçı kaybetmesinde ve bu kadar kötü oynamasındaki ana faktör sanırım arlarında Payton’ın da bulunduğu bazı oyuncuların akıllarının sahada değil de Toronto’da olmasıydı. Zira Gary Payton, Sam Cassell ve Jason Caffey, bir Toronto Raptors maçı sonrasında gittikleri gece kulübünden çıkışta çalışan bir bayanı ve erkek arkadaşını tartakladıkları için Kanada polisi haklarında soruşturma açtı. Bucks iç problemlerini çözemediği takdirde Nets zorlu geçmesi beklenen bu seriyi kolay geçebilir. 
     
     INDIANA PACERS 1 - BOSTON CELTICS 1 
     Boston Celtics deplasmanda ilk maçı kazanıp saha avantajını ele geçirmesini 21’i son çeyrekte olmak üzere 40 sayı 21 - 21 serbest atış, NBA playoff rekoru 11 ribaund 6 asist 4 top çalma 1 blok ile oynayan Paul Pierce’a ve Reggie Miller’ı son çeyrekte kurdukları 10 sayılık üstünlükleri erirken, benchte tutmayı uygun gören Indiana Pacers coachu Isiah Thomas’a borçlu. İkinci maçta ise Paul Pierce soğuk algınlığı nedeniyle vasatın altında oynayınca Celtics’in Pacers ile baş etmesi zor hale geldi. Celtics hala avantajlı olan taraf, ama evindeki maçlarda sıkça yenilme alışkanlıkları olduğu için bu avantajı fazla abartmamak lazım. 
     
     PHILADELPHIA 76’ERS 1 - NEW ORLEANS 0 
     Philadelphia 76’ers eğer her maçta Allen Iverson’ın 55 sayı atmasını bekler, uzun oyuncularından verim almamayı da sürdürürse, bu seriyi kazanması zor gözüküyor. Iverson, Hornets potasına ilk maçta 55 sayı bırakarak playoff tarihinde bir maçta en çok sayı atan 6. oyuncu olurken yaptığı 8 asistle de takımının ürettiği toplam 98 sayının 71’ine imzasını koymuş oldu. Hornets ise takımın skor yükünün 70’ini oluşturan Jamal Mashburn, Baron Davis ve Daivd Wesley’den beklediğini bulamadı. Mashburn ritmini bulur, Baron Davis’in sakatlığı vahim bir hal almazsa bu seri 7 maça gideceğe benziyor. 
     
Hido ikiye bağladı      NBA Batı Konferansı’nda şampiyonluğun güçlü adaylarından Sacramento Kings, Utah Jazz’ı ilk turun ikinci maçında da 108 - 95 yenerek seride 2 - 0 öne geçti. Hidayet, yine 8 dakika sahada kaldı, yine iki sayı kaydetti. Hido bu süre içinde 1 1 iki sayı, 0 1 üç sayı, 1 asist, 1 top çalma ile oynadı, maçı 2 sayı ile tamamladı. 
     
     Diğer sonuçlar 
     Batı Konferansı 
     San Antonio - Phoenix 84 - 76 1 - 1 
     
     Doğu Konferansı 
     Indiana - Boston 89 - 77 1 - 1 
     


SPOR 


























</TEXT>
</DOC>
