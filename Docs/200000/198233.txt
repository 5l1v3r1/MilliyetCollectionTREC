<DOC>
<DOCNO> 198233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur23.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Bingöl Milletvekilleri Bingöl'ün terörle anılması talihsizlik 
</HEADLINE>
<TEXT>

     AK Parti Bingöl Milletvekilleri, İstanbul'daki bombalı saldırıların ardından Bingöl'ün terörle anılmasının büyük talihsizlik olduğunu bildirdiler. 
     Berdibek, Bingöl'de, AK Parti Bingöl milletvekilleri Mahfuz Güler ve Abdurrahman Anık'la birlikte İstanbul'daki saldırıları kınamak amacıyla basın toplantısı düzenledi. 
     Milletvekilleri adına konuşan Berdibek, İstanbul'daki saldırıların ardından Bingöl'ün medyada artık terörle anılmaya başlandığını belirterek, bu durumu ''talihsizlik'' olarak değerlendirdi. 
     Kandırılmış 2-3 kişinin yaptığı eylemlerin Bingöl halkına mal edilmesinin yanlış bir tutum olduğunu vurgulayan Berdibek, ''İstanbul'daki saldırılara karışan bazı eylemcilerin Bingöl nüfusuna kayıtlı olmaları bahane edilerek bütün bir ilin karalanması, hepimizi derinden üzmüştür'' dedi. 
     Bingöl halkını karalamaya kimsenin hakkı olmadığını dile getiren Berdibek, medyanın haber yaparken bütün bir karalayıcı değerlendirmeler yaptığını savundu. 
     Bingöl'ün bunu hak etmediğini kaydeden Berdibek, Bingöl halkı adına milletvekilleri olarak ülkenin istikrarını bozmaya yönelik eylemleri gerçekleştirenleri kınadıklarını sözlerine ekledi. 
     
</TEXT>
</DOC>
