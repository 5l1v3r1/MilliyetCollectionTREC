<DOC>
<DOCNO> 173419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/spo04.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba sert çıktı 
</HEADLINE>
<TEXT>

   Trabzon'un hocası, Fatih'e verilen beş maçlık ceza nedeniyle federasyona çattı, "Türk düşmanı bir hakemin raporunu nasıl ciddiye alırlar " dedi 
      M.ALİ SABUNCU 

   
   'Tahrik vardı' 
   TRABZONSPOR Teknik Direktörü Samet Aybaba, Fatih Tekke'nin aldığı beş maçlık cezayı anlamsız ve saçma bulduğunu söyledi. Aybaba, bu konuda Futbol Federasyonu'na sert tepki verdi, "Türk düşmanı bir orta hakem neredeyse bize kafa atacaktı. Böyle bir hakeme tepki olmaz mı Böyle bir hakemin verdiği raporu bizim federasyonumuz nasıl ciddiye alır. Bir sürü tahrik vardı" diye konuştu. 
   Bayram öfkesi 
   TRANSFER çalışmalarına da değinen Aybaba, "Anlaştığımız Bayram daha Trabzon'a gelmeden eleştiriler başladı. Evet Bayram sakat. Ancak böyle bir futbolcuyu itip kakalamak ne derece doğru. Takıma maddi külfeti yok. Oynarsa para alacak" dedi. Fatih'in yokluğunda Augustine'nin takıma çok şey kazandıracağını da belirten Samet Aybaba, "Tümer ve Maxim'i de isterim. Ancak onların transferinde gelişme yok" ifadesini kullandı. 
   
   Kokteyl sönük geçti 
   36. kuruluş yıldönümünü Mehmet Ali Yılmaz Tesisleri bahçesinde kutlayan Trabzonspor sade bir gece geçirdi. Yönetim kurulu tam kadro kokteylde yer alırken, Milli Takım Teknik Direktörü Şenol Güneş de geceye katıldı. 500 kişinin davet edildiği kokteyle 100'e yakın davetlinin gelmesi yadırgandı. Başkan Özkan Sümer, yaptığı konuşmada, "Bu kulüp çektiği acılardan ders çıkarmış, bu sayede ileri gitmiştir" dedi. 
   
   İki dertli Belçikalı 
   BORDO - Mavili takımın iki Belçikalı oyuncusu Karel D'Heane ile Kurt Van De Paar, Trabzon'u tam olarak tanıyamamaktan şikayet ettiler. D'Heane ile Van De Paar, "İzin günlerimizde, ailelerimizle nerelere gidebileceğimizi dahi bilmiyoruz. Bu nedenle kaldığımız otel ile çevresinde mekik dokuyoruz. Şehri öğrendiğimiz, acemiliğimizi üzerimizden attığımız zaman çok başarılı olacağız" dediler. 
   VAN De Paar, "Ben oyun kurucuyum. Liderlik özelliği taşıyan bir yapım var. Bunu takıma yansıtacağım. Benimle ilgili olarak kafasında soru işaretleri olanları yanıltacağım" diye konuştu. D'Heane ise "İki gol attım, bir anda gözde oldum. Bu kadar erken çıkış yapabileceğimi düşünmüyordum. Tek dileğim asıl yerimde, yani stoper veya ön libero oynamak. Ancak her görevi üstlenirim" dedi. 
   
   İmza günü 
   YÖNETİMİN her konuda anlaşmaya vardığı Ankaragücü'nün Ganalı golcüsü Augustine ile Beşiktaş'tan sezon başında Malatyaspor'a giden ama bu kulüple ekonomik sorunlar yaşadığı için sözleşmesini feshettiren Bayram Bektaş bugün sözleşme imzalayacak. Bayram, "Ben doğuştan Trabzonluyum" açıklamasını yaptı. 
   
   İzin yaptılar 
   TEKNİK Direktör Samet Aybaba, yoğun idman temposu nedeniyle yorulan Bordo -Mavili futbolculara dün izin verdi. Trabzonspor bugünden itibaren Konyaspor maçı hazırlıklarına yeniden başlayacak. Kafile çarşamba günü Nevşehir'e gidecek ve burada cuma gününe kadar kamp yapacak. 
   
   
</TEXT>
</DOC>
