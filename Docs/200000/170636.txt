<DOC>
<DOCNO> 170636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/guncel/gun03.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Civan'la Edes mahkemede buluşacak 
</HEADLINE>
<TEXT>

      ANKARA Milliyet 

   
   Emlak Bankası'nın eski Genel Müdürü Engin Civan'ın da aralarında bulunduğu bazı banka yöneticilerinin, işadamı Selim Edes ve bazı firma yetkilileriyle "hileli, dengesiz sözleşmeler" yaparak "emniyeti suistimal" suçundan yargılandıkları davada zamanaşımı kararı bozuldu. Yargıtay, zamanaşımından "kamu davasının ortadan kaldırıldığına" hükmeden yerel mahkeme kararını oy birliğiyle bozdu. Karar bozma gerekçesinde suçun vasfının "nitelikli zimmet" olması gerektiğine işaret edildi. Yeni bilirkişi incelemesi sonucu suç vasfı "zimmet" olarak belirlenirse, Civan ve Edes tekrar h kim önüne çıkacak. 
   
   HİLELİ SÖZLEŞME 
   İstanbul 3. Ağır Ceza Mahkemesi'nin 14 sanık hakkında zamanaşımı dolayısıyla "kamu davasını ortadan kaldırdığına" ilişkin kararını, Emlak Bankası temyiz etti. Yargıtay 5. Ceza Dairesi de, yerel mahkemenin kararını bozdu. 
   Bozma gerekçesinde, dönemin Emlak Bankası Genel Müdürü Civan ile banka yöneticilerinin, aralarında işadamı Selim Edes'in de bulunduğu bir kısım şirket yöneticileriyle birlikte banka aleyhine hileli sözleşmeler yaptıklarının iddia edildiği anımsatıldı. 
   Yerel mahkemenin suç vasfı olarak belirlediği "emniyeti suiistimalde" zamanaşımı 7.5 yıl iken, Yargıtay'ın dikkate alınmasını istediği suç vasfı olan "zimmet"te bu süre 15 yıl. 
   
   
</TEXT>
</DOC>
