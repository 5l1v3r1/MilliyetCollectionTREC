<DOC>
<DOCNO> 160980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası faiz oranlarını 3 puan çekti... 
</HEADLINE>
<TEXT>

     Dün enflasyon rakamlarının açıklanmasıyla gözler Merkez Bankası'na çevrilmişti. Merkez Bankası, beklenen açıklamayı bugün piyasaların açılmasına birkaç dakika kala yaptı ve faiz oranlarının 3 puan düşürüldüğünü açıkladı. 
     Merkez Bankası'ndan yapılan yazılı açıklamada, Bankalararası Para Piyasası ve İstanbul Menkul Kıymetler Borsası Repo Ters Repo Pazarı’nda uygulamakta olan kısa vadeli faiz oranlarının bugünden itibaren 3 puan düşürüldüğü belirtildi. 
     Buna göre Gecelik Faiz Oranları yüzde 41’den yüzde 38’e düşürülürken, borç verme faiz oranı yüzde 48’den yüzde 45’e indirildi. 1 haftalık borçlanma faiz oranı yüzde 41’den yüzde 38’e, Geç Likidite Penceresi uygulaması çerçevesinde, Bankalararası Para Piyasası’nda saat 16 00 16 30 arası gecelik vadede uygulanan borç verme faiz oranı yüzde 53’ten yüzde 50’ye düşürüldü. Yüzde 5 olan borçlanma faiz oranı ise değiştirilmedi. 
     Açıklamada, açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranlarının yüzde 44’ten yüzde 41’e düşürüldüğü duyuruldu. 
     Merkez Bankası en son 25 Nisan 2003 tarihinde faiz indirimine gitmişti. 

     
</TEXT>
</DOC>
