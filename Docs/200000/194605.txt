<DOC>
<DOCNO> 194605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo13.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Horoz misafirlikte ötüyor... 
</HEADLINE>
<TEXT>

     Bu sezon deplasmanlarda başarılı bir grafik çizen Denizlispor, ilk 12 hafta itibarıyla lider Beşiktaş'ın ardından ''dış sahada en çok puan toplayan ikinci takım'' oldu. 
     Bu sezon Servet, Ali Tandoğan, Mustafa Özkan, Bencik ve kaleci Hienen gibi futbolcuların ayrılmasıyla yeni bir kadro oluşturan yeşil-siyahlı takım, otoriteleri yanıltarak üst sıraları zorluyor. 
     Giray Bulak yönetiminde Süper Lig'de mütevazı bir kadro ile mücadele eden Denizlispor, bu sezon dış saha galibiyetleriyle adından söz ettirmeye başladı. 
     
     DIŞARIDA BİLEĞİ BÜKÜLMÜYOR 

     Lige Akçaabat Sebatspor deplasman galibiyetiyle başlayan yeşil-siyahlı takım, daha sonra yine deplasmanda İstanbulspor, Elazığspor ve Gaziantepspor'u mağlup etti, Ankaragücü ile de berabere kaldı. Dış sahada oynadığı 6 maçtan 13 puan çıkaran Denizlispor, böylece Beşiktaş'ın 16 ardından ''deplasmanda en çok puan toplayan 2. takım'' oldu. 
     Yeşil-siyahlılar, deplasmanda sadece Samsunspor'a yenildi. 13 gol atıp, kalesinde 7 gol gördü. 
     
     İÇERİDE TABLO FARKLI 

     Deplasman başarısının aksine kendi sahasında zorlanan Ege temsilcisi, Denizli'de Beşiktaş, Trabzonspor ve Diyarbakırspor'a yenilip Çaykur Rizespor ile berabere kalarak, 11 puan kaybetti. 
     İç sahada Malatyaspor'u yenen Denizlispor, cezası nedeniyle İzmir'de oynadığı maçta da Bursaspor'u 4-0'lık skorla geçti. 
     Kendi sahasında 7 puan kazanabilen Denizlispor, Akçaabat Sebatspor, Adanaspor ve Elazığspor'dan sonra ''kendi sahasında en az puan toplayan 4. takım'' durumunda. 
     Denizlispor Futbol Şubesi Başkanı Turgut Dalaman, 12 maçlık tabloya bakarak, ''İç sahada kaybettiğimiz maçların hepsini kazanabilirdik. 11 puan hanemizde yazılı olsaydı, Beşiktaş'ı da geride bırakmış, lider olmuştuk'' dedi. 
     ''Her horoz kendi evinde, Denizli horozu her yerde öter'' diye bir deyim olduğunu anlatan Dalaman, şunları söyledi 
     ''İçeride oynadığımız maçlarda rakiplerimiz kapanıyor. Kapalı defansı açmakta sıkıntılarımız oluyor. Bu da seyirci baskısıyla birlikte stres yaratıyor. Ama deplasmanda rahatız. Gaziantep'te golü yememize rağmen, ikinci yarıda iyi bir futbol sergileyerek kazanmasını bildik. Bir golümüzün verilmediği maçta skor daha farklı da olabilirdi.'' 
     
</TEXT>
</DOC>
