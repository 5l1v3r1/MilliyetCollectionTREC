<DOC>
<DOCNO> 169735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun05.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'den Erdoğan'a "Süleymaniye" mektubu... 
</HEADLINE>
<TEXT>

     ABD Savunma Bakanı Donald Rumsfeld'in, Kuzey Irak'ta 11 Türk askerinin gözaltına alınmasıyla ilgili olarak, Başbakan Recep Tayyip Erdoğan'a Pazartesi günü bir mektup yazdığı öğrenildi. 
     Washington'daki güvenilir kaynaklar, Rumsfeld'in mektubunun, Süleymaniye'de 11 Türk askerinin ABD güçlerince gözaltına alınmasına ilişkin Amerikan yönetiminin görüşlerini dile getirdiğini kaydettiler. 
     ABD Savunma Bakanı Rumsfeld'in, diplomatik teamüle uygun şekilde kendi muhatabı olarak Savunma Bakanı Vecdi Gönül yerine, Başbakan Recep Tayyip Erdoğan'a bir mektup yazmasını değerlendiren Washington'daki kaynaklar, Rumsfeld'in, ABD Başkanı George W. Bush yönetiminin talimatı üzerine böyle bir mektubu yazdığına dikkati çektiler. 
     Türkiye'ye yakın Washington'daki bir kaynak da, Rumsfeld'in mektubunu değerlendirirken, Süleymaniye'de Türk askerlerinin gözaltına alınması konusunda daha önceki görüşmelerin, ABD Başkan Yardımcısı Dick Cheney ve Başbakan Erdoğan arasındaki telefon konuşmalarında ve Dışişleri Bakanı Abdullah Gül ile ABD Dışişleri Bakanı Colin Powell arasında gerçekleştiğine işaret ederek, ''Rumsfeld, daha önce bu denklemde yoktu. Bence ABD Savunma Bakanı, yönetimin görüşünü en açık şekilde dile getirme ihtiyacı hissetti'' dedi. 
     
</TEXT>
</DOC>
