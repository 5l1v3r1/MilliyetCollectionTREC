<DOC>
<DOCNO> 193712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun11.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler şaşırtmadı "Sohbet" bile zıplatmaya yetti... 
</HEADLINE>
<TEXT>

     Basit bir tükürük testi için laboratuvara gidip, güzel asistanla karşılaştılar. Kısa bir sohbetten sonra erkeklerin testosteron hormonlarının yüzde 30 yükseldiği saptandı. 
     Hoş bir kadınla yaptıkları kısa bir sohbet bile erkeklerin hormonlarını 'zıplatmaya' yetiyormuş... 
     Chicago Üniversitesi'nde görevli psikolog James Roney, erkeklerin kadınlara neden karşı koyamadıklarını araştırdı. Roney, yaşları 18-36 arasında değişen genç erkekleri sözde tükürük kimyasını analiz etmek üzere basit bir tahlil yapmak için laboratuvara davet etti. Ancak teker teker laboratuvara gelen genç erkekler orada karşılaştıkları ve kendileriyle sohbet eden güzel laboratuvar asistanının deneyin bir parçası olduğunu bilmiyorlardı. 
     
     Önce ve sonra analiz 
     Güzel asistanla sohbet etmeden önce ve sonra erkeklerin tükürüklerini analiz eden Roney, erkeklik hormonu testosteron seviyesinin yüzde 30 yükseldiğini saptadı. Laboratuvar asistanının kendisini etkilemek istedikleri izlenimine kapıldığı erkeklerin testosteron seviyesinde diğerlerine göre daha fazla artış olduğu da görüldü. 
     
     'Bu sonucu bekliyorduk' 
     'Evolution and Human Behavior' dergisinde yayımlanan araştırmanın sonuçlarını değerlendiren Harvard Üniversitesi'nden araştırmacı Peter Ellison, "Benzer ölçümler şimdiye kadar yapılmadı, ancak bu sonuçlar önceden tahmin ediliyordu" dedi. Testosteron artışını erkeğin kendini ispatlama hırsını artırdığı şeklinde yorumlayan Ellison, çiftleşmeye hazırlanan hayvanlarda da benzer hormon seviyesi artışlarının görüldüğünü söyledi. 
     
</TEXT>
</DOC>
