<DOC>
<DOCNO> 155136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo15.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, İstanbulspor maçından 3 puan bekliyor... 
</HEADLINE>
<TEXT>

     Malatyaspor, İstanbulspor ile pazar günü oynayacağı karşılaşmanın hazırlıklarını sürdürüyor. 
     Sarı-kırmızılı takım, karşılaşmadan galibiyetle ayrılarak UEFA Kupası'na katılma şansını sürdürmek istiyor. 
     Malatyaspor Basın Sözcüsü Ali Cengiz, bu hafta ağırlayacakları İstanbulspor'un, topladığı puanlarla tehlikeli bölgeden uzaklaşıp, rahatlayan bir takım olduğunu belirterek, ancak, İstanbulspor maçının kolay geçeceği düşüncesine kapılmamak gerektiğini kaydetti. 
     İstanbulspor'un iyi bir takım olduğunu ifade eden Cengiz, ''İstanbulspor'un da en azından bizim kadar galibiyete oynayacağını düşünüyoruz. Taraftarımızın bu maçta sabırla takımımızı desteklemeleri gerekiyor'' dedi. 
     Cengiz, Malatyaspor'a gelir sağlamak amacıyla düzenlenen ve 19 Mayıs 2003 tarihinde çekilişi yapılacak olan Eşya Piyangosu biletlerine ilgi beklediklerini de kaydetti. 
     Kamuoyunun da takdir edeceği gibi, Malatyaspor'un ligde başarılı sonuçlar aldığını ve daha başarılı sonuçlar almasının beklendiğini söyleyen Cengiz, ''Malatyaspor'un bu başarısını sürdürmesi için maddi desteğe ihtiyacı var. Taraftarlarımızın imkanları ölçüsünde Eşya Piyangosu bileti alıp, kulübe destekte bulunmalarını istiyoruz'' diye konuştu. 
     
</TEXT>
</DOC>
