<DOC>
<DOCNO> 160251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur31.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mehmet-Rachel aşkı" yeniden İngiliz televizyonlarında... 
</HEADLINE>
<TEXT>

     Gaziantepli Mehmet Ocak'ın 'Küçük yaşta kızı alıkoymak ve ırza geçmek''suçundan tutuklanması ve yargılandığı Ağır Ceza Mahkemesi'nce 5 yıl 10 ay ağır hapis cezasına çaptırılmasının ardından, ''Mehmet-Rachel aşkı'' özellikle İngiliz televizyonlarına konu olmaya devam ediyor. 
     İngiltere'de yayın yapan Kanal 4 Televizyonu'ndan Katja Eldek, Julia Merceen ve Rachel Woolf, Gaziantep'te, Mehmet Ocak'ın ailesi, arkadaşları, avukatıyla görüştü, Adliye binasında çekim yaptı. 
     İngiliz yapımcı Eldek, yaşanan aşk olayını tarafsız bir gözle inceleyip, izleyiciye aktarmak istediklerini söyledi. Eldek, henüz bir isim bulamadıkları Mehmet-Rachel aşkının anlatılacağı belgeselin önümüzdeki ay yayınlanacağını belirtti. 
     Gaziantep'teki çekimlerin ardından, Mehmet-Rachel aşkının ilk kez filizlenmeye başladığı Marmaris'teki Otelde de çekim yapacaklarını anlatan Eldek ve beraberindeki ekibe, kentteki çekimler sırasında Mehmet Ocak'ın ağabeyi Ali Ocak eşlik etti. 
     İngiliz televizyonu yetkililerinin, Gaziantep E tipi cezaevinde kalan Mehmet Ocak'la görüşüp, çekim yapabilmek için Adalet Bakanlığı'na izin dilekçesi verdikleri öğrenildi. Bu arada, İngiliz televizyon ekibi, çekimlerinin izlenebilmesi için izin isteyen A.A muhabirine red cevabı verdi. 
     Daha önce de Rachel Lloyd ve babası Bob Lloyd, olayla ilgili program hazırlamak isteyen İngiliz BBC Televizyonu'ndan 3 kişilik ekiple Gaziantep'e gelmiş, Rachel, BBC Televizyonu'na hazırlanan program için kent merkezinde ve kaldıkları evde çekim yaptırmıştı. 
     18 Şubat'ta 3. Ağır Ceza Mahkemesi'nde hakim karşısına çıkan Mehmet Ocak, ''Küçük yaşta kızı alıkoymak ve ırza geçmek'' suçundan 5 yıl 10 ay ağır hapis cezasına çarptırılmıştı. Mahkemede, Ocak lehine ifade veren Rachel kararın açıklanmasının ardından gözyaşları içinde, ''Kendi rızamla birlikte oldum, aşkımız sonsuza kadar sürecek. Onunla evlenmeme kimse engel olamaz'' demişti. 
     
</TEXT>
</DOC>
