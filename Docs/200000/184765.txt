<DOC>
<DOCNO> 184765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun17.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Şii ve Sünni imamlar "Saddam da ABD de Allah düşmanı" 
</HEADLINE>
<TEXT>

     Irak'ın başkenti Bağdat'ın Kazımiye Camii'nde Sünni ve Şii halk birlikte cuma namazı kılarken, imamlar tarafından okunan hutbede ABD'ye karşı ağır sözler kullanıldı. 
     Şiilerin en yüksek mercii ''İlim havzasının'', ''beraber namaz kılalım'' çağrısı üzerine yaklaşık yüz bin kişi camide toplanarak birlik mesajı verdi. 
     Camide, Sünni imam Kazım El Hayali ve Şii imam Kazım El Haraci'nin okudukları hutbede, sert ifadeler yer aldı. 
     ABD'nin Irak'a sadece petrol için gelmediği belirtilen hutbede, ''Amerika bizi İslam'dan uzaklaştırmak için geldi. Amerika sizin her zaman düşmanınız olacak. Onlar kendi çıkarları için sizin yüzünüze gülüyorlar. Savaşın ardından Şii ve Sünnileri birbirine düşürmek istediler. Şii-Sünni ayrımı istemiyoruz. Bu cuma namazı, birlikteliğin en büyük kanıtıdır'' denildi. 
     Irak devrik liderin Saddam Hüseyin'e karşı da sert sözlerin yer aldığı hutbede, ''Saddam ve Amerika, bizim için hayırlı değildir. Saddam da zamanında ABD'nin bir ajanıydı. Saddam da Amerika da Allah düşmanıdır'' denildi. 
     
     ''ANAYASAMIZ KURAN'DIR'' 
     ''Saddam rejiminden kurtarmanın bir bahane'' olduğu ifade edilen hutbede, şunlar kaydedildi 
     ''55 kişilik arananlar listesi bir oyundur. Burada bizim için sözde geçici konsey kurmuşlar. Bu çirkin oyuna düşmeyin. Allah, kulunun işini başkasından daha iyi bilir. Kim bizim için Anayasa hazırlıyor Amerika idaresindeki insanlar mı Bizim anayasamız Kuran'dır. Amerikan kuvvetleri buradan selametle çekilsin. Bürokrasi oyununu ülkesinde oynasın. Geçici Konsey'e lanet olsun. Açık saçık bir kadın için geçici hükümet konseyi üyesi Akile El Haşimi'nin kıyamet koptu. Bu topluluk El Haşimi'nin cenaze töreni için değil, İlim Havzası'nın çağrısı üzerine burada toplandı.'' Hutbenin okunması sırasında cemaat, ''İslama Evet, Muktada El Sadr'a Şii lider evet'', ''Geçici Konseye hayır, Sünni-Şiilere hayır, İslama evet'' sloganları attı. 
     Namazdan önce her 15-20 metrede bir gönüllü korumalar arama yaparken, civarda Amerikan askeri olmamasına rağmen bir Amerikan helikopteri devriye gezdi. 
     Namazdan sonra yaklaşık 50 kişilik silahlı bir grup gösteri yaptı. 
     Şii lider El Sadr'ın öldürülen babası Muhammed Sadık Sadr ve kardeşleri Mustafa ve Muhammed Sadr'ın posterlerini taşıyan grup, ''1920 devrimini yeniden yaşatırız'', ''Canımız sana feda olsun El Sadr'' sloganları attılar. 
     
</TEXT>
</DOC>
