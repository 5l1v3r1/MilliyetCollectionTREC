<DOC>
<DOCNO> 184677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/guncel/gun02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslüman mahallesi' saunaya hazırlanıyor 
</HEADLINE>
<TEXT>

   Sultanbeyli Merkez Camii karşısına yapılan lüks saunanın açılmadan 100 üyesi oldu. Saunanın sahibi, imamın da ziyarete geldiğini söyledi 
      ŞÜKRAN PAKKAN 

   
   Sultanbeyli'de viski servisi de olan lüks sauna, daha resmi açılışını yapmadan ilgi gördü. Dış cephesi mağara görünümünde dizayn edilmiş saunanın tam karşısında Sultanbeyli Merkez Camii bulunuyor. Sahibinin verdiği bilgiye göre pazartesi günü açılacak saunaya, şimdiden 100 kişi üye oldu. 
   Yöneticileri, bikinili manken kızların da yer aldığı tanıtım günleri düzenleyerek, Sultanbeyli halkına saunayı anlattı. Cave Inn Mağara Hanı isimli lüks saunanın sahibi Süleyman Yazıcı, cami imamının bile gelip saunayı gezdiğini ileri sürerek, "Bu kadar ilgiyi hiçbirimiz beklemiyorduk. Türbanlı kadınlar bile görmeye geldiler" dedi. 
   Yazıcı, başta erkekler için hizmet vermeyi planlamalarına rağmen, saunaya AKP'nin kadın kolları üyelerinin de ilgi gösterdiğini söyledi. Yazıcı, "Çarşaflı kadınlar da gelip 'kadınlar matinesi' istedi. En kısa zamanda sadece kadınlardan oluşan bir ekip kurup özel bir gün düzenleyeceğiz" diye konuştu. 
   AKP Sultanbeyli Kadın Kolları Başkanı Şule Çankaya, kendisinin henüz saunayı ziyaret etmediğini söyleyerek, "Ancak saunanın açılacağını duydum. Yüzme havuzu da olacakmış. Memnuniyet duydum. Kadınlar günü yaparlarsa da çok iyi olur" şeklinde konuştu. 
   
   ROMA AKSESUVARLARI 
   Cave Inn'e, 25 yılını yurtdışında geçiren ve asıl meslekleri aşçılık olan amca - yeğen Yazıcılar tarafından yaptırıldı. Sauna sonrası soğuk duş yerine kar banyosu ve terlemeden rahatlamayı sağlayan "ınfra rood" teknolojisi de bulunuyor. Ayrıca yüzme havuzu, masaj odası ve jakuzi de yer alıyor. 
   Sauna, Hitit ve Roma uygarlıklarını anımsatan aksesuvarlarla döşeli. Garsonlar da, başlarında yaprak, kısa elbiseler ve ipli sandaletlerle hizmet veriyor. 
   Aşçısını ünlü bir otelden transfer eden işletmede, içki servisi de mevcut. "Kan dolaşımını hızlanlandırması" amacıyla viski de ikram ediliyor. 
   
   
</TEXT>
</DOC>
