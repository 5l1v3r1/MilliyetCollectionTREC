<DOC>
<DOCNO> 171730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/siyaset/siy01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül PKK gider, asker döner 
</HEADLINE>
<TEXT>

   YASEMİN ÇONGAR Washington 

   
   Dışişleri Bakanı Abdullah Gül, K. Irak'taki Türk askerinin bölgede bulunma nedeninin, PKK - KADEK militanlarının varlığı ve Irak'ın toprak bütünlüğüyle ilgili kaygılar olduğunu hatırlatarak, "Şimdi orada bir otorite var. Bu otorite ABD'dir. Otoritenin sorumlulukları da var. Otoritenin terör ve toprak bütünlüğü konusunda üzerine düşeni yaptığını gördüğümüz zaman biz neden bölgede duralım ki" dedi. Gül, dün Washington Enstitüsü adlı fikir kuruluşunda bir konuşma yaptı. AKP hükümetinin sekiz ayda çok büyük reformlar gerçekleştirdiğini ve bu reformları devam ettireceklerini belirten Gül, bir soru üzerine ise, Türk askerinin Irak'ta istikrar gücü görevi almasına olumlu baktıklarını ima ederek, "Katkı yapmak isteriz, ancak demokrasinin bazı zorlukları var. Bu çerçevede bir karar almaya çalışacağız" diye konuştu. 
   Gül, dün Beyaz Saray'da buluştuğu Başkan Bush'un Ulusal Güvenlik Danışmanı Condoleezza Rice'la Irak, terörle mücadele, Ortadoğu barış sürecini görüştü. 
   
   ABD'den garanti 
   Gül, ABD'li yetkililere, Topluma Kazandırma Yasası'nın salı günü mutlaka TBMM'de onaylanacağı beklentisini de aktardı. ABD Savunma Bakanı Donald Rumsfeld de, çıkmasının ardından bu yasadan yararlanmayı reddeden PKK - KADEK militanlarının yakalanması için ABD'nin bizzat devrede olacağının garantisini verdi. 
   
   
   
   
</TEXT>
</DOC>
