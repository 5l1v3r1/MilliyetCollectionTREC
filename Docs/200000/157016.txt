<DOC>
<DOCNO> 157016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yasam/yas08.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada cep telefonu krizi 
</HEADLINE>
<TEXT>
50 Musevi, uçağı sinagoga çevirdi 
New York-İstanbul uçağında ısrarla cep telefonu ile konuşan İsrailli gözaltına alındı. 50 Musevi’nin toplu halde dua etmesi de bazı yolcuları korkuttu 
     SİNAN TOROS İstanbul 

     THY’nin New York - İstanbul seferini yapan uçağında görevlilerin uyarılarına karşın cep telefonu ile konuştuğu belirtilen İsrailli Moses Rosenberg gözaltına alındı. A - 340 tipi yolcu uçağındaki 50’ye yakın İsrailli ile diğer yolcular ve kabin ekibi arasında zaman zaman anlaşmazlıklar yaşandı. Bu gruptan 15 kişinin kabine girer girmez cep telefonlarıyla görüşme yaptığı kaydedildi. Kabin ekibinin uyarıları üzerine telefonlar kapatıldı. Uçak New York’tan hareket edeceği sırada Moses Rosenberg ile oğlunun bir kez daha cep telefonunu kullandıkları öğrenildi. Bir kez daha uyarılan Moses telefonunu kapattı. 
     
     Dualarla seyahat 
     Uçak hareket ettikten sonra bu kez koridora çıkan bir grup Musevi, tuvalet kapısı önünde dua etmeye başladı. Ellerinde Tevrat başlarını sallayarak toplu halde dua eden Museviler, bazı yolcuları tedirgin etti. Uçak İstanbul’a yaklaşırken, yeniden cep telefonuyla görüşen Rosenberg ve oğlu, kabin ekibinden ve yolculardan tepki aldı. 
     

</TEXT>
</DOC>
