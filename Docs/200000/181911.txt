<DOC>
<DOCNO> 181911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko10.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman Kredi için ikinci şart Irak'ta işbirliği 
</HEADLINE>
<TEXT>

     ABD'nin Ankara Büyükelçisi Eric Edelman, 8.5 milyar dolar tutarındaki ABD kredisinin verilmesinin herşeyden önce Türkiye'nin ekonomik programı yerine getirmesine bağlı, ikinci şartın da Irak'ta işbirliği olduğunu söyledi. 
     Edelman, Türkiye Odalar ve Borsalar Birliği TOBB Başkanı Rifat Hisarcıklıoğlu'nu ziyaret etti. 
     Ziyaret sonrası bir açıklama yapan TOBB Başkanı Hisarcıklıoğlu, ziyaret vesilesiyle Türkiye, ABD ve Türkiye'nin Irak'taki ekonomiye sağlayacağı katkılar hakkında karşılıklı görüş alışverişinde bulunduklarını söyledi. 
     Büyükelçi Edelman da Türk ve Amerikan işbirliğinin daha da derinleştirilmesini ve ekonomik ilişkilerin daha da ileriye götürülmesi konularını tartıştıklarını belirterek, ''Bu konuda yol katedeceğimize inanıyorum. Kat edeceğimiz birçok yol var ama çalışmalara devam edeceğiz. Sanıyorum ki Sayın Başkan ve yardımcılarıyla beraber çok iyi çalışmalarda bulunacağız'' dedi. 
     
     SORULAR 
     Hisarcıklıoğlu ve Edelman daha sonra gazetecilerin sorularını yanıtladılar. 
     Türkiye'nin Irak'ta yaşananların dışında kalmaması gerektiği konusundaki bir soruya karşılık Hisarcıklıoğlu, Türk iş aleminin Irak'ta yaşadıkları çeşitli zorluklarla ilgili bir anket çalışmaları bulunduğunu hatırlatarak, bu konudaki görüşlerini Büyükelçi Edelman'a ilettiklerini kaydetti. 
     Hisarcıklıoğlu, önümüzdeki dönemde Türk iş aleminin Irak'ta karşılaştığı zorlukların halledilmesi konusunda ortak çalışmalar yürüteceklerini belirtirken, şunları kaydetti 
     ''Sayın Büyükelçi Irak'ta iş alan Bechtel ve KVR şirketlerinden biri tanesinin şuanda bir Türk taşeronla çalışmaya başlamış olduğunu ifade ettiler. Türk iş alemi bu bölgeyi en iyi tanıyan işadamlarıdır ve bu bölgede başarılı ve hızlı hizmet isteniyorsa Türk iş alemine ihtiyaç vardır. Bu noktada da biz bu eksiklikleri giderecek anlamda her türlü çalışmanın içindeyiz.'' Büyükelçi Edelman da bir diğer gazetecinin 8.5 milyar dolar tutarındaki ABD kredisinin Irak şartına bağlı olup olmadığına yönelik sorusuna karşılık olarak şunları söyledi 
     ''8.5 milyar dolar tutarındaki para ve bu paranın verilmesi herşeyden önce Türkiye'nin IMF programının kapsamı altındaki gözden geçirmeyi ve ekonomik programı ve onun şartlarını yerine getirmesine bağlıdır. İkinci şart da Irak'ta işbirliğidir. Bu da zaten devam ediyor. Hem insani yardım hem de diğer alanlarda devam etmekte olan bir işbirliği var. Oraya asker gönderilmesi de tamamen Türk hükümetinin vereceği bir karardır. Bu çerçevede bununla ilgisi yoktur.'' Gazetecilerin ''bugün ABD heyetinin görüşmelerine katıldınız Terör örgütü PKK-KADEK konusunda Türkiye ve ABD ortak bir mücadeleye gidecek mi '' şeklindeki sorusunu Büyükelçi Edelman, ''Sabahki toplantının başında oradaydım. Eminim ki toplantı sonucunda arkadaşlarımın sizlerle paylaşacağı şeyler vardır. Bu konuda bir yorum yapmak istemiyorum'' şeklinde yanıtladı. 
     
</TEXT>
</DOC>
