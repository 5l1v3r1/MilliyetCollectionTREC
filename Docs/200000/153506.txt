<DOC>
<DOCNO> 153506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko24.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
OPET Tüpraş'ın yüzde 51'in üzerinde özelleştirilmesine karşıyız 
</HEADLINE>
<TEXT>

     OPET Yönetim Kurulu Başkanı Fikret Öztürk, Tüpraş'ın yüzde 51'in üzerinde özelleştirilmesine karşı olduklarını belirterek, ''Ama devlet İlle de özelleştireceğiz derse, biz de yok pahasına satılmaması için elimizden gelen mücadeleyi vereceğiz'' dedi. 
     OPET Altunizade Akaryakıt İstasyonu'nun açılışında konuşan Fikret Öztürk, şu anda 7'si İstanbul'da olmak üzere 27 istasyonun yapımının devam ettiğini kaydetti. 
     Tüketicinin ilk tercihi olmayı ve Türkiye merkezli uluslararası petrol dağıtım şirketi haline gelmeyi hedeflediklerini belirten Öztürk, ''Amacımız Koç Holding'in diğer şirketleri gibi Avrupa ve Asya'nın diğer ülkelerine de yayılmak. Büyümemizi belli program dahilinde sürdürüyoruz'' dedi. 
     Fikret Öztürk, açılışını gerçekleştirdikleri akaryakıt istasyonunun Türkiye'de 527. opet istasyonu olduğunu ifade ederken, geçmişte 700 adet olan bu istasyonlar içinde, standartlara uymayanları kapattıklarını ve yenilerini açtıklarını söyledi. 
     
     TÜPRAŞ'TA DEVLETİN ALTIN HİSSESİ OLMALI 
     Öztürk, açılışta gazetecilerin Tüpraş'ın özelleştirilmesine ilişkin sorularını yanıtlarken, ''Tüpraş yabancıların eline geçerse ne olur '' sorusu üzerine şunları kaydetti 
     ''Tüpraş, dağıtım şirketlerinden ziyade devletin stratejisi yönünden çok önemli. Her zaman devletin bir altın hissesinin olması gerekir. O açıdan Tüpraş'ın özelleştirilmesi üç defa, beş defa düşünülmelidir. Tüpraş gerçekten para kazanan bir kamu kuruluşudur. Türkiye'de toplanan vergilerin yüzde 30'u akaryakıttan toplanıyor. Bunun kaynağı da Tüpraş'tır. Bunu başka bir şirket aldığı takdirde ne kadar düzenli vergi toplanır, ne olur, ne biter bilmek mümkün değil.'' Tüpraş'ın POAŞ ve Et Balık Kurumu'na benzemediğini ifade eden Öztürk, ''Biz özelleştirilmesi ile zorunlu olursak ilgileneceğiz. Tüpraş'ı alacak firmalar önemli. O açıdan zorunlu olursak diyorum. Bizce en mantıklısı devletin payının orada olması gerektiği'' diye konuştu. 
     IMF'ye verilen söz nedeniyle, kesinlikle özelleştirilmesi halinde Tüpraş'ın yüzde 51'inin satılması gerektiğini kaydeden Öztürk, ''Halen yüzde 34'ü halka açık. Tüpraş'ı alacak firmaya yüzde 17'si blok satılsın. Daha fazla satılmasın. Böyle olursa devletin ağırlığı orada kalır'' şeklinde konuştu. 
     
     ''YOK PAHASINA SATILMASIN'' 
     Fikret Öztürk, OPET olarak petrol dağıtım alanında sahip oldukları depolama kapasitesi ve en fazla ithalat yapan şirket olmalarından dolayı kendilerini güvenceye aldıklarını dile getirerek, şöyle devam etti. 
     ''Tüpraş'ın özelleştirilmesi küçük dağıtım şirketlerini yok eder. Büyük dağıtım şirketlerine de zararı olabilir. En az zarar görecek şirket OPET olacağı halde biz Tüpraş'ın yüzde 51'in üzerinde özelleştirilmesine karşıyız. Ama devlet İlle de özelleştireceğiz derse, biz de yok pahasına satılmaması için elimizden gelen mücadeleyi vereceğiz. Kendi ortaklar grubumuzu kurup, gerekirse biz de belli bir fiyattan vereceğiz. Yani tamamen ilgisiz değiliz.'' Öztürk, bir başka soru üzerine, yabancı şirketlerin Tüpraş'ın özelleştirilmesine olan ilgisinin yüksek olduğunu söyledi. 
     Opet Altunizade akaryakıt istasyonu, Rahmi Koç, Mustafa, Ali ve Ömer Koç, Bülend Özaydınlı ve Fikret Öztürk'ün kurdelayı birlikte kesmeleriyle açıldı. 
     Bu arada Rahmi Koç, açılıştan önce geldiği istasyonda market bölümündeki kasiyerlerle sohbet etti ve tuvaletlerin de aralarında bulunduğu bölümleri inceledi. 
     Koç Holding Enerji Grubu, Fikret Öztürk'ün sahibi olduğu akaryakıt dağıtım şirketi OPET ve iştiraklerinin yüzde 50 hissesini 125 milyon dolar karşılığında geçen yıl Aralık ayında satın almıştı. Hisselerin yüzde 40'ı Aygaz'a devredilirken, kalan yüzde 10'luk hisseler de Mogaz, Beko Ticaret ve Demir Eksport arasında paylaşılmıştı. 
     




</TEXT>
</DOC>
