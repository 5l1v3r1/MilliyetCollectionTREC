<DOC>
<DOCNO> 155045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun15.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan vücudu kaç para ediyor 
</HEADLINE>
<TEXT>

     Bir zamanların tıp açısından en çok aranan malı olan kana, bugün spermden saça, anne sütünden kadın yumurtasına kadar pek çok şey eklendi. 
     En fazla aranan, dolayısıyla en çok satılan ürünlerin başında kan plazması, sperm ve yumurta geliyor. 
     4 yıl önce bir böbreğin fiyatının 5.7 milyona kadar yükseldiği e-Bay gibi bazı internet açık artırma sitelerinin vücut ürünleri olarak adlandırılan bu maddelerin satışını engellemesine rağmen, bunların geniş pazarı bulunuyor. 
     Uzmanların hesaplamalarına göre sperm, kan, yumurta gibi vücudun kolaylıkla yenisini yaptığı ürünleri satarak, yılda 15 bin dolar kazanmak mümkün. 
     
     FİYATLAR 

     Uluslararası piyasada oluşan fiyatlar şöyle 
     -Kan 90 dakika süren seanslar halinde haftada 2-3 kez kan vermek mümkün. Bunun karşılığında bir kişi yılda 3 bin dolar kazanabiliyor. 
     -Kadın yumurtası Birkaç ziyaret sonucu alınabilen yumurtalar için kısırlık tedavisi yapan klinikler, 5-8 bin dolar arasında para ödüyor. 
     -Sperm Sperm bağışlamak isteyen erkekler, her vizite karşılığında 75 dolar alıyorlar. Ancak bazı sperm bankaları, sperm havuzunun çeşitliliğini korumak amacıyla, aynı vericiden 2 yıldan uzun süreyle sperm almaktan kaçınıyor. 
     -Saç Özellikle peruk ve oyuncak bebek yapımcıları tarafından ısrarla aranan iyi kalite saçların kilosu 66 dolardan satın alınıyor. En çok, saçların 40 santim uzunluğunda olanı rağbet görüyor. 
     -Anne sütü Anne sütünün 30 gramı 6 dolara kadar alıcı buluyor. 
     
     İNSAN DOKUSU NERELERDE KULLANILIYOR 

     Uzmanların verdiği bilgiye göre insanlardan alınan kemik, deri gibi dokular dizkapağı onarımı, kalp hastalıkları, yanık tedavisi gibi alanlarda işe yarıyor. Bu dokulardan kozmetik operasyonlar ve bilimsel araştırmalarda da yararlanıldığı belirtildi. 
     Kaynaklar, verici sayısının 1990'lı yıllara oranla bugün 3 kat arttığını da söylediler. 
     
</TEXT>
</DOC>
