<DOC>
<DOCNO> 197855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/dunya/dun01.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak üçe bölünsün' 
</HEADLINE>
<TEXT>

      SEMA EMİROĞLU New York 

   
   Irak'ın üç parçaya bölünmesi fikri ABD'nin önde gelen gazetesi The New York Times'ta yer buldu. 1976 - 80 yılları arasındaki Başkan Carter döneminde Dışişleri Bakan Yardımcılığı yapan Leslie Gelb, Irak'ta yaşayabilir tek stratejinin, "üç devlet çözümü" olduğunu iddia etti. 
   Uzun yıllar editörlüğünü yaptığı New York Times gazetesinin görüş sayfasında dün bir makale yayınlayan Gelb, Kürtlerin kuzeyde, Sünnilerin merkezde ve Şiilerin güneyde devlet sahibi olacakları bir çözüm yönünde ilerlemenin, tarihteki hataları da düzelteceğini savundu. 
   Gelb, şöyle devam etti "Kürtler zaten yıllardır büyük ölçüde özerk durumdalar. Kürtler devlet olma yolunda çok süratli biçimde ilerlemediği ve Türkiye ya da İran'da ayaklanmaları kışkırtmadığı sürece, bu komşular, Kürtlerin özerkliğini kabul edecektir." ABD'nin birleşik bir Irak'ı taahhüt etme hatasını yinelediğini savunan Gelb, "Bunun geçmişte uygulanması, sadece ezici ve vahşi güç kullanılarak mümkün oldu" dedi. 
   
   
</TEXT>
</DOC>
