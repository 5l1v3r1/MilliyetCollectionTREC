<DOC>
<DOCNO> 162272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Necati için Adanaspor ile anlaşamadı... 
</HEADLINE>
<TEXT>

     Transfer çalışmalarını sürdüren Galatasaray, Adanaspor'un golcü futbolcusu Necati için kulübüyle yaptığı görüşmelerde anlaşma sağlayamadı. 
     Necati'nin menajeri Harun Aslan, bugün Florya Metin Oktay Tesisleri'ne gelerek, Galatasaray Kulübü Başkanı Özhan Canaydın, teknik direktör Fatih Terim ve yöneticilerle 4 saate yakın süren bir görüşme yaptı. 
     Harun Aslan, daha sonra yaptığı açıklamada, transferin gerçekleşmediğini söyledi. 
     Adanaspor Kulübü'nün, Necati için 1 milyon 750 bin dolar bonservis bedeli istediğini, Galatasaray'ın ise 750 bin dolar ve altyapıdan bir futbolcu teklif ettiğini belirten Aslan, ''Uzun pazarlıklar yapıldı, ancak transfer gerçekleşmedi. Necati, Galatasaray'da oynamayı istiyordu. Her konuda da anlaşma sağlamıştı. Ama kulüpler anlaşamadı. Bir görüşme daha olur mu bilemem. Ancak bugün için anlaşma olmadı'' dedi. 
     
     ADANASPOR CİMBOM'U CİDDİ BULMADI 

     Golcü futbolcuları Necati'nin sözleşmesinin 31 Mayıs 2004 tarihine kadar sürdüğünü hatırlatan Adanaspor Genel Menajeri Şahabeddin Yavuzer, ''Necati bizim sözleşmeli futolcumuz. Başkanımız Çağdaş Ergin ile Galatasaraylı yöneticilerin görüştükleri doğru. Ancak, fiyatta anlaşma sağlanamadı'' dedi. 
     Necati transferi için istenilen rakamların gerçekleri yansıtmadığını ifade eden Yavuzer, ''Galatasaray, transferin gerçekleşmesi için ciddi bir rakamla yaklaşmadı. Ayrıca, yeni sezonda hedefimiz büyük. Necati'yi satma taraftarı değiliz. Ona ihtiyacımız var. Necati, 3 büyük kulüpte oynamak istediğini belirti. Biz de olumsuz görüş belirtmedik'' şeklinde konuştu. 
     

     
</TEXT>
</DOC>
