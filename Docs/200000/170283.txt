<DOC>
<DOCNO> 170283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur24.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Çınarcık'ta deprem söylentilerine'' Prof. Üşümezsoy'dan yanıt... 
</HEADLINE>
<TEXT>

     İstanbul Üniversitesi Mühendislik Fakültesi Jeoloji Mühendisliği Bölümü öğretim üyesi Prof. Dr. Şener Üşümezsoy, ''17 Ağustos Marmara Depremi'nde körfezdeki Çınarcık fay hattı kırılacağı kadar kırıldı. Bundan sonrası Tekirdağ ve çevresini ilgilendirir'' dedi. 
     Yalova'nın Çınarcık İlçesi Üçreisler mevkiinde, deniz kıyısında bulunan bir işletmenin Milli Emlak Müdürlüğü aleyhine açtığı davaya Doç. Dr. Turgay Coşkun'la birlikte bilirkişi tayin edilen Prof. Dr. Üşümezsoy, Yalova Asliye Hukuk Mahkemesi'nin talebi doğrultusunda, işletmenin zemin etüdü, fiziki yapısı ve depreme dayanıklılığı ile ilgili araştırma yaptı. 
     Son günlerdeki ''Çınarcık'ta deprem olacak'' söylentileri nedeniyle halkın yoğun ilgi gösterdiği Prof. Dr. Üşümezsoy, olası depremlerle ilgili soruları önce yanıtlamak istemedi. 
     İlçeye bilirkişi olarak geldiğini, görevini tamamladıktan sonra İstanbul'a döneceğini anlatan Prof. Dr. Üşümezsoy, ısrarlı sorular üzerine, Yalova'nın fay hattı üzerinde bulunduğunun, bilinen bir gerçek olduğunu vurgulayarak, ''Depremin ne zaman olacağını konuşmaktan ziyade depreme karşı hazırlıklı olup olmadığımız tartışılmalı. 17 Ağustos Marmara Depremi'nde körfezdeki fay hattı kırılacağı kadar kırıldı. Bundan sonrası Tekirdağ ve çevresini ilgilendirir'' demekle yetindi. 
     
</TEXT>
</DOC>
