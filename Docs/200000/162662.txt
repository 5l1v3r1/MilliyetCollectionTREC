<DOC>
<DOCNO> 162662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun20.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın kuzeyindeki Kürt gruplar para sıkıntısı çekiyor 
</HEADLINE>
<TEXT>

     Irak Kürdistan Yurtseverler Birliği IKYB ve Irak Kürdistan Demokratik Partisi'nin IKDP para sıkıntısı çektiği ve peşmergelerine ödeme yapmakta zorlandığı bildirildi. 
     Mesud Barzani'nin liderliğini yaptığı IKDP ve Celal Talabani'nin lideri olduğu IKYB, Irak'taki savaşta Saddam Hüseyin güçlerine karşı koalisyon birliklerinin yanında yer almıştı. 
     Bu iki grup, savaştan önce peşmergelerine ödeme yapabilmek için Türkiye ve İran'dan denetimlerindeki bölgelere giren mallardan vergi alıyorlardı. 
     Musul'daki IKYB yetkilisi Sadi Ahmed Pire, AFP'ye yaptığı açıklamada, haftalardır sınırdan geçişleri koalisyon güçlerinin kontrol etmesi nedeniyle bu iki grubun gelirlerinin önemli ölçüde azaldığını söyledi. 
     Ancak Pire, sınırdan elde ettikleri gelirin azalmasına rağmen, peşmergelerin geleceği konusunda endişeli değil. IKYB'nin yaklaşık 25 bin peşmergesi ve aynı sayıda yedeği bulunuyor. 
     Pire, peşmergelerin bir kısmının ilk mesleklerine döneceğini, yaşlıların emekli olacağını ve geriye kalanların da Irak ordusuna katılacağını belirtti. 
     Erbil'deki IKDP yetkilisi Bruska Shavyes de, sınırdan geçişleri koalisyon güçlerinin denetlemeye başlamasının ardından gelirlerinin azaldığını anlattı. 
     Peşmergelerin geleceği konusunda, IKYB yetkilisi kadar emin olmadığını belirten IKDP yetkilisi Shavyes, büyük bölümü ayda 80 dolar alan IKDP peşmergelerinin askerlikten başka iş bilmediklerini ve sivil hayata ayak uydurmalarının zor olacağını söyledi. 
     Shavyes, Amerikan ordusu ile peşmergelerin yeni Irak birliklerine dahil edilmesi için temasta bulunduklarını belirtti. IKDP'nin de 25 bin peşmergesi ve aynı sayıda yedeği bulunuyor. 
     
</TEXT>
</DOC>
