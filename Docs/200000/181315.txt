<DOC>
<DOCNO> 181315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo18.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin gözü gençlerde... 
</HEADLINE>
<TEXT>

     Bursaspor Teknik Direktörü Gheorghe Hagi, bir yandan takımın başarısı için uğraş verirken, diğer yandan takımın geleceği altyapı futbolcularını yakından takip ediyor. 
     Bursaspor Kulübü Basın Sözcüsü Sedat Kaya, kulübe yeni bir vizyon kazandırmak, uzun vadede başarılı bir Bursaspor oluşturmak amacıyla takımın başına getirdikleri Hagi'nin altyapıdaki genç oyuncularla beklediklerinden de daha fazla ilgilendiğini söyledi. 
     Rumen teknik adamın hemen hemen her antrenmanda altyapıdan birkaç oyuncuyu A takıma aldığını, PAF ve diğer altyapı takımlarının çalışmalarını sık sık izlediğini, altyapı antrenörleriyle toplantılar düzenleyerek genç oyuncular hakkında bilgiler aldığını kaydetti. 
     Kaya, Gökhan Keskin'in jübilesi için Beşiktaş ile oynadıkları maçta Hagi'nin çekinmeden genç oyunculara şans verdiğini ifade ederek, ''Genç bir oyuncuyu Beşiktaş gibi güçlü bir takım karşısında hem de İnönü Stadı'nda sahaya sürmek cesarettir. Ancak Hagi, gençlere olan güvenini her fırsatta gösteriyor'' dedi. 
     Mesaisinin büyük bir bölümünü tesislerde geçiren Hagi'nin, bu ilgisinin genç oyuncular üzerinde de olumlu etkisi olduğunu anlatan Kaya, altyapıdaki oyuncuların göze girmek, A takımla antrenmana çıkabilmek için daha fazla çalıştığını gözlemlediklerini dile getirdi. 
     Kaya, Hagi ile çalışmanın Bursaspor için bir şans olduğunu belirterek, ''Hagi'nin futbolculuk bilgisi ve kariyeri tartışılmaz. Ama görüyoruz ki, teknik adamlığı da tartışılmayacak. Gerçek bir futbol adamı. Hagi, Bursaspor'un sadece bugününü değil, yarınlarını da düşünüyor. Bu da yönetim olarak bizi çok sevindiriyor'' diye konuştu. 
     
</TEXT>
</DOC>
