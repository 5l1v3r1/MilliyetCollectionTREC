<DOC>
<DOCNO> 177590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/aspo.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Holding 
</HEADLINE>
<TEXT>

   Siyah - Beyazlı kulüp, dev bir hamle başlatarak, kurumsallaşma konusunda geniş bir yelpazeye yayılma kararı aldı. Kartal birçok sektörde markalaşmaya gidecek 
      ORHAN YILDIRIM 

   
   Medyadan tekstile 
   BEŞİKTAŞ Futbol Yatırımları A.Ş.'yi kurarak halka açılan yönetim, Siyah - Beyazlı kulübü holding haline getirmek için de kolları sıvadı. Bu yolda 2002 yılında Pazarlama Şirketi'ni devreye sokarak ilk adımını atan yönetim, son olarak geçtiğimiz hafta Beşiktaş Turizm ve Sigorta Şirketi'ni kurmuştu. Basketbol Şubesi'ni, anonim şirket yapmayı planlayan Beşiktaş, radyo, TV ve yayıncılık, tekstil ve danışmanlık, leasing gibi sektörlere atılma kararı aldı. 
   
   Gelirler artacak 
   YÖNETİM, kuracağı tüm şirketleri "Beşiktaş Holding" çatısı altında toplayacak. II. Başkan Hüsnü Güreli, "Borsaya açılırken ilk düşündüğümüz model buydu. Futbol A.Ş.'nin vergi muafiyetini bozmamak için her konuda ayrı bir şirket kuruluşuna gidiyoruz. Bu adımı Pazarlama Şirketi'nin kurarak atmıştık. Daha sonra Sigorta ve Turizm Şirketi'ni kurduk. Camiamız, yeni şirketlerin hem iyi fiyatlarından yararlanacak, hem de bu sayede kulübe katkıda bulunacak" dedi. 
   
   'Örnek olacağız' 
   AKATLAR Spor Kompleksi'nde futbol, tenis kortları, bar, restorant, otopark, bowling ve fitnees salonları da yapılacağını hatırlatan Güreli, "Birçok alanda şirketleşme çalışmalarımıza hız verdik. Çalışmalar 6 ay içinde bitecek" diye konuştu. Şirketlerin yönetimi ve kontrolünü ellerinde tutacaklarını kaydeden II. Başkan, "Ayaklarının üzerine basan ve kişilere bağlı olmayan bir kulüp olacağız. Holdingleşme konusunda birçok kulübe örnek olacağız" ifadelerini kullandı. 
   
   Güreli'nin hedefi 
   BASKETBOL Şubesi'ni kısa sürede Anonim Şirketi haline getireceklerini de vurgulayan Beşiktaş'ın II. Başkanı Hüsnü Güreli, sözlerini şöyle sürdürdü "İlk etapta bu şubenin gelirlerini sağlamlaştıracağız, ardından A.Ş. haline getireceğiz. Devamında da halka açacağız. Bunları yaparken de kılı kırk yaracağız, şirketleri sağlam temeller üzerine kuracağız. Bu konuda ayağımızı sağlam basıyoruz. Altı ay gibi bir süreçte bunları gerçekleştireceğiz." 
   
   
</TEXT>
</DOC>
