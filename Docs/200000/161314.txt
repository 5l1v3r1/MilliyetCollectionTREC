<DOC>
<DOCNO> 161314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur20.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Otostopçu kıza tecavüz ettiler 
</HEADLINE>
<TEXT>

     Otostop yaparak Balıkesir'den Erdek İlçesi'ne gitmek isteyen 14 yaşındaki M.Y., 3 kişi tarafından tecavüze uğradığını iddia etti. M.Y.'ye tecavüz ettiği ileri sürülen Murat Gezer 23 ve Pekcan Balaban 24 tutuklandı, Sami Tezen ise aranıyor. 
     Olay, M.Y.'nin Balıkesir'den otostop yaparak Erdek'deki ailesinin yanına gitmek istemesi sonucu meydana geldi. Bandırma-Bursa Karayolu'ndaki Kalefleks Fabrikası önünde gece trafik polisleri tarafından görülen M.Y., jandarmaya teslim edildi. M.Y. verdiği ifadede, Erdek'e gitmek için bindiği plakasını öğrenemediği otomobildeki 3 kişinin, kendisine yolda tecavüz ettikten sonra araçtan attıklarını söyledi. 
     Genç kızın ifadesinden, sanıkların eşkalini belirleyen jandarma, Murat Gezer ve Pekcan Balaban'ı Erdek'te gözaltına aldı. Kendilerine yöneltilen suçlamayı kabul etmeyen zanlılar, para karşılığı fuhuş yapmakla suçladıkları M.Y. ile kendi isteğiyle ilişkiye girdiklerini söylediler. 
     15 yaşından küçük genç kızın zorla ırzına geçmek suçundan Erdek'te Nöbetçi Mahkemeye çıkartılan Gezer ve Balaban, tutuklandı. Nöbetçi Mahkeme'de, Sami Tezen hakkında da gıyabi tutuklama kararı alındı. 
     
</TEXT>
</DOC>
