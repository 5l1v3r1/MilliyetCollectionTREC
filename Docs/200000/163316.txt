<DOC>
<DOCNO> 163316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun16.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Meclis Başkanı'ndan bakana gensoru tehdidi... 
</HEADLINE>
<TEXT>

     İran Meclis Başkanı Mehdi Kerrubi, ''bazı İranlı yetkililerin ABD'den rüşvet aldığı yolundaki iddialar hakkında ciddi soruşturma yapmaması halinde İstihbarat Bakanı Ali Yunusi'ye soru soracağını ve hakkında gensoru önergesi vereceğini'' söyledi. 
     İRNA'nın haberine göre, Kerrubi, mecliste yaptığı konuşmada, ''Sayın Yunusi'ye saygılıyım ve istihbarat bakanı olarak kritik güvenlik konuları ve birçok önemli konuyu çözme konusundaki çabalarından dolayı ona teşekkür ediyorum, ancak rüşvet iddialarıyla ilgili konuyu ciddi olarak takip etmede başarısız olursa mecliste ona soru soracağım'' dedi. 
     Kerrubi, ''Herhangi bir yetkili para almışsa bu durum derhal açıklanmalıdır. Bu konu hakkında kamuoyu bilgilendirilmeli ve bana da bilgi verilmelidir. Bu konu toplumda olumsuz sonuçlara yol açabilir ve Yargı Erki ülkenin zararına olan bu tür durumlarla ilgilenmelidir'' dedi. 
     Sertlik yanlısı Ayetullah Muhammed Taki Mesbah Yezdi, 6 Haziran'da Tahran Üniversitesi'nde Cuma namazında verdiği hutbede, ''Amerikan casuslarının İranlı yetkililere rüşvet vermek için 500 milyon dolar para getirdiğini'' iddia etmiş, Dışişleri Bakanlığı sözcüsü Hamid Rıza Asefi ise bu iddiaların doğru olmadığını açıklamıştı. 
     
     ÖĞRENCİ GÖSTERİLERİ 
     Tahran Üniversitesi öğrenci yurdu civarında yapılan gösterilere de değinen Kerrubi, öğrencilerin istekleri yasal çerçevede olursa bunun kabul edilebileceğini ve saygı gösterileceğini belirtti. Kerrubi, ''İslam Devrimi'nin çocukları arasındaki farklılıklar ve tartışmaların lezzet farklılığı olduğunu, bu farklılığa rağmen bütün grupların, partilerin ve kişilerin ülkenin bağımsızlığı ve bütünlüğü için İran halkının desteğiyle düşmana karşı birlikte hareket ettiğini'' söyledi. 
     Güvenlik güçleri ve üniversite yetkililerine gösteriler sırasındaki olgun yaklaşımı nedeniyle teşekkür eden Kerrubi, ailelere ''çocuklarına göz kulak olması, protestolara katılmasını ve ülke dışından bazı kişilerin oyununa gelmesini önleme'' çağrısında bulundu. 
     Kerrubi, Amerikalı yetkililerin İran'daki gösterileri desteklemesini kınayarak, ''Amerikalılar kendi sorunlarını çözmenin yanı sıra işgal ettikleri ülkede işledikleri cinayetlerin hesabını versin'' diye konuştu. 
     
</TEXT>
</DOC>
