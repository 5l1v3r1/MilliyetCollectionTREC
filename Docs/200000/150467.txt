<DOC>
<DOCNO> 150467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko25.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD memur maaşlarını ödemek için Irak'a dolar gönderiyor... 
</HEADLINE>
<TEXT>

     Irak'ı işgal eden ABD'nin, memur maaşlarının ödenebilmesi için bu ülkeye milyonlarca dolar göndermeye başladığı bildirildi. 
     Kuveyt'teki ABD askeri kaynakları, Irak'ta sayıları 2.5 milyona ulaşan kamu görevlisine ilk aşamada kişi başına 20 dolar ödeme yapılacağını, bu paraya kaynak olarak Irak'ın ABD Merkez Bankası'nda dondurulmuş tutulan 1.7 milyar dolarlık hesabının kullanılacağını söylüyor. 
     ABD yetkilileri, Birleşmiş Milletler'in yasal izni olmadan petrol ihracatına yeniden başlayamayacak olan Irak ekonomisinin işler durumda kalması için, memurlara yapılacak 20 dolarlık ödemenin hayati önem taşıdığını ifade ediyor. 
     Kendisinin devlet memuru olduğunu kanıtlayan belgelere sahip olan her Iraklının bu 20 doları alabileceğini belirten yetkililer, ihtiyaca göre zaman zaman bu tür ödemeler yapılacağını söylediler. 
     ABD'li yetkililer, büyük değer kaybına uğrayan Irak Dinarı'nın yerine Irak'ta oluşacak yeni yönetimin çıkaracağı yeni para birimi dolaşıma girinceye dek, Irak ekonomisine dolar desteği yapılacağını bildirmişlerdi. 
     





</TEXT>
</DOC>
