<DOC>
<DOCNO> 163436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun10.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul dünyanın en pahalı 42. kenti... 
</HEADLINE>
<TEXT>

     Her yıl geleneksel olarak dünyanın en pahalı kentleri araştırmasını yapan İngiliz şirketi William and Mercer, İstanbul'u dünyanın en pahalı 42. kenti olarak belirledi. 
     Dünyanın en pahalı kenti, geçen yıl yapılan sıralamanın birincisi olan Hong Kong'u bu yıl geride bırakan Japonya'nın başkenti Tokyo oldu. Moskova'nın da, Batı standardında yaşamak isteyen yabancılar yüzünden dünyanın en pahalı ikinci kenti olduğu açıklandı. Araştırmayı yapan şirket, ''Normalde altyapısı Batı standartında olmayan Moskova'nın standartı bulması yönünde yapılan zorlama, bu kenti en pahalı ikinci kent haline getiriyor'' açıklamasında bulundu. 
     Batı'da ise en pahalı kentin Cenevre olduğu, bu kenti New York'u geride bırakmayı başaran Londra'nın izlediği açıklandı. New York'un üçüncü sırada olduğu Batı kentlerinde en pahalı hizmetin ulaşım ve barınma olduğu belirtildi. 
     Londra'yı New York'un önüne getirenin, bu iki kalemle ilgili harcamalar olduğunu kaydeden şirketin araştırmacıları, Londra'nın dünyanın en pahalı 10 kenti arasında ise 7. sırada bulunduğunu açıkladı. 
     William and Mercer'ın araştırmasında, dünya genelinde 144 kent dikkate alındı ve araştırma sırasında 200'den fazla kalem üzerinde karşılaştırmalı fiyat analizi yapıldı. 
     Dünyanın en pahalı 10 kentinde bazı mal ve hizmetlerin fiyatları karşılaştırılırken, bir fincan kahvenin servis dahil fiyatı Tokyo'da 2.81 starlin yaklaşık 6 milyon 600 bin lira , Mokova'da 2.99, Cenevre'de 1.87, Londra'da 1.70 ve New York'da 2.03 sterline içilebiliyor. 
     Taksilerin her bir kilometre için aldıkları ücret de Moskova'da 1.19, Hong Kong'da 0.13, Cenevre'de 1.38, Londra'da 1.43 ve New York'ta 0.33 sterlin olarak belirlendi. 
     İyi bir bölgede 2 odalı ve yaklaşık 80 metrekarelik bir dairenin aylık kirası, dünyanın en pahalı 10 kenti sıralamasına göre, Tokyo 2675, Moskova'a 1620, Osaka'da 1284, Hong Kong'da 2637, Pekin'de 2492, Cenevre'de 1405, Londra'da 1900, Seul'de 1994, Zürih'te 1147 ve New York'ta 2118 sterlin olarak belirlendi. 

     
</TEXT>
</DOC>
