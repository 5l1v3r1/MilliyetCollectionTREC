<DOC>
<DOCNO> 164423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo08.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Ömer, yuvada kalmak istiyor... 
</HEADLINE>
<TEXT>

     Bursaspor'un tecrübeli futbolcusu Ömer Kılıç, bonservisinin elinde olduğunu ve Bursaspor'da kalmak istediğini söyledi. 
     Tatilini Antalya'da geçiren Ömer, transferiyle ilgili yaptığı açıklamada, Bursasporlu yöneticilerin kendisini arayarak, ''Kimseyle anlaşma, bizi bekle'' dediklerini belirtti. 
     Yeşil-beyazlı yönetimden gelen bu haber üzerine, diğer teklifleri ağırdan aldığını kaydeden Ömer, ''Bursaspor'da kalmak istiyorum. Şartlar da uygun olursa, yeşil-beyazlı formayı seve seve giymeye devam ederim'' dedi. 
     Ömer, Hagi'nin Romanya'da Bursasporlu yöneticiler ve teknik heyetle yaptığı toplantıda, ''Ben Galatasaray'dayken, Bursaspor ile oynadığımız maçlarda sürekli beni Ömer marke ediyordu. Onun karşısında çok zorlanıyordum. Ömer'in kalmasını istiyorum'' yönünde görüş bildirmesinin, kendisini onurlandırdığını vurguladı. 
     Futbol kalitesi dünyaca kabul edilen Georghe Hagi'nin üzerinde böyle bir izlenim bıraktığı için çok mutlu olduğunu anlatan Ömer, ''Hagi'nin takımda kalmamı istemesi gurur verir. Kongre sonrası yöneticilerle görüşeceğim. Benim tahminim yüzde 60-70 Bursaspor'da kalırım'' diye konuştu. 
     Ömer, geçen sezon yaptığı ''Bursaspor'dan ayrılacağım'' açıklamasına da değinerek, Bursaspor ve camiayla sorununun olmadığını belirterek, ''Son yıllarda yaşanan başarısızlıkların sorumlusu olarak hep futbolcular görüldü. Herkes, takımın değişmesi yönünde görüş bildiriyordu. Ben de Biz gidince Bursaspor başarılı olacaksa, gitmeye hazırım demek istedim. Ancak, Hagi gibi bir dünya devinin çalıştırdığı Bursaspor'un kadrosu iyi transferlerle güçlendirilirse, başarı kaçınılmaz olur. Bu başarılı kadronun içinde ben de yer almayı isterim'' diye konuştu. 
     
</TEXT>
</DOC>
