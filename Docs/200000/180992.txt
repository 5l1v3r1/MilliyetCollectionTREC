<DOC>
<DOCNO> 180992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Irak'ta istikrar için ne kadar para gerekiyorsa harcanacak" 
</HEADLINE>
<TEXT>

     ABD Başkanı George W. Bush'un yapması beklenen konuşmasının bazı bölümleri Beyaz Saray tarafından yayımlandı. Açıklamada Başkan'ın, ''Irak'ta istikrarın sağlanması için ve terörizme karşı savaşı kazanmak için ABD, ne kadar para gerekiyorsa harcayacak'' ifadelerine yer verildi. 
     Irak'ta BM'nin ''daha fazla rol üstlenmesinden'' de söz eden Bush, ''BM'ye üye ülkeler şimdi, Irak'ın özgür ve demokratik bir ülke haline gelmesi için daha geniş rol alma fırsatına, sorumluluğuna sahiptirler'' diyor. 
     Beyaz Saray açıklamasına göre Bush'un, ilerleyen saatlerde ulusa hitaben yapacağı konuşmasının metninde, Başkan'ın, ''Irak'taki işin bitirilmesi için daha fazla ABD parasına ihtiyaç var. Ancak ne gerikiyorsa yapılacak'' ifadelerine yer veriliyor. Başkan, ''teröre karşı savaşta kesin zafer için, böylece özgürlüğün güvence altında tutulması, ulusumuzun daha güvende olması için ne kadar para gerekiyorsa harcanacak'' diyor. 
     Diğer ülkelere, Irak'ta istikrarın sağlanması ve inşa için destek çağrısı da yapan Bush, Irak'taki stratejilerinin üç amaç güttüğünü belirtiyor. Metne göre bu amaçlar, ''teröristleri yok etmek, diğer ülkelerin özgür Irak'ın kurulması için desteklerini sağlamak, kendi savunmalarında ve geleceklerinde sorumluluk üstlenmeleri için Iraklılara yardım etmek.'' Bush, Irak halkına, ülke yönetiminde daha fazla rol üstlenmeleri çağrısı da yapıyor. 
     
</TEXT>
</DOC>
