<DOC>
<DOCNO> 191845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'ın adalesinde spazm olduğu açıklandı 
</HEADLINE>
<TEXT>

     Galatasaray, Birinci Süper Futbol Ligi'nde 31 Ekim Cuma günü Beşiktaş ile yapacağı derbi maçın hazırlıklarını sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde yapılan antrenmanın ilk 20 dakikalık bölümü medyaya açık gerçekleştirildi. Futbolcuların kondisyon çalıştığı bu sürenin ardından, basın mensupları antrenman tesislerinin dışına çıkarılırken, sarı-kırmızılı oyuncuların daha sonra çift kale maç yaptığı öğrenildi. 
     Sürekli yağmur altında gerçekleştirilen antrenmanda, Hakan Şükür, Batista ve Petree'nin darbelere bağlı hafif sakatlık geçirdikleri, ancak tedavilerinin ardından antrenmana devam ettikleri bildirildi. 
     Sarı-kırmızılılarda, Olympiakos maçında sakatlanan ve derbi maça yetiştirilmeye çalışılan Sabri bugün antrenmanlara başlarken, genç oyuncu, sakatlığı bulunan kaleci Mehmet ile birlikte takımdan ayrı çalıştı. 
     Yağmur altında 1 saat 45 dakika süren antrenmana, sakatlıkları süren Ümit ile Volkan'ın yanı sıra adalesinde spazm olduğu açıklanan Hasan katılmadı. Kulüp doktoru Bülent Bayraktar, bu oyuncunun tedavisine hemen başladıklarını belirterek, ''Gerekli iğneleri yaptık. Spazmı yarın da geçebilir, daha uzun da sürebilir. Şimdilik beklemedeyiz'' dedi. 
     Galatasaray, Beşiktaş maçı hazırlıklarını, yarın akşam yapacağı çalışmayla sürdürecek ve ardından derbi maça kadar antrenmanları basına kapatacak. 
     
</TEXT>
</DOC>
