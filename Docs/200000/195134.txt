<DOC>
<DOCNO> 195134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko03.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lıya özel hastane müjdesi 
</HEADLINE>
<TEXT>

   Çalışma Bakanı Murat Başesgioğlu, SSK'lıların özel hastanelerden yararlanacaklarını açıkladı. Devletin ilan ettiği paket fiyatlar üzerinden özel tedavi yapılacak 
      SALİHA ÇOLAK, YILDIZ YAZICIOĞLU Ankara 
   
   AKP hükümeti, devlet memurlarından sonra işçilere de özel sağlık kuruluşlarının kapılarını açmaya hazırlanıyor. Çalışma ve Sosyal Güvenlik Bakanı Murat Başesgioğlu, SSK'lıların özel hastanelerden yararlanması için maliyet hesapları yaptıklarını açıkladı. 
   TBMM Plan ve Bütçe Komisyonu'nda, SSK hastanelerinden yakınan milletvekillerine kuyrukları azaltmak için çözüm üretmeye çalıştıklarını söyleyen Başesgioğlu, SSK'lılara da tıpkı memurlar gibi özel sağlık kuruluşlarına sevkli gitme imk nı tanımak için çalıştıklarını kaydetti. 
   
   Tam gün muayene 
   SSK hastanelerinde tam zamanlı çalışma uygulamasına geçeceklerini açıklayan Başesgioğlu şunları söyledi 
   "Hekimlerimiz ve diğer sağlık personelimiz, nöbetçiler hariç 15.00'e kadar çalışıyordu. Gönüllü olacak hekimlerimize ve personelimize, tam zamanlı çalışma hakkı vereceğiz. SSK'lılar 15.00'ten sonra da hastanelerimizde muayene olabilecek." 
   "SSK'nın kaldırabileceği bir maliyet yükü dahilinde SSK'lılara özel sağlık kuruluşlarını da açacağız" diyen Başesgioğlu, özel sektöre paket fiyat üzerinden ödeme yapacaklarını ifade etti. 
   Başesgioğlu, uygulamanın başlaması konusunda zaman vermek istemediğini, ancak maliyet hesapları bittikten sonra uygulamaya geçileceğini söyledi. 
   SSK eczaneleri dışındaki eczanelerden ilaç alamama sıkıntısını ortadan kaldırmak istediklerini de vurgulayan Başesgioğlu, "Ancak anlaşmalı eczane sistemine geçmek artı maliyet getireceğinden bizi düşündürüyor. SSK, piyasa, Bağ - Kur ile Emekli Sandığı'na kıyasla büyük oranlarda indirimle ilaç alıyor. Bu nedenle anlaşmalı eczane sistemi artı maliyet getiriyor ama ilaç sektörü temsilcileriyle görüşmelerimiz sürüyor" dedi. 
   
   
</TEXT>
</DOC>
