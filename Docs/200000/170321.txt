<DOC>
<DOCNO> 170321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/gun02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprülü'nün torunları yalıyı paylaşamıyor... 
</HEADLINE>
<TEXT>

Amcazade Hüseyin Paşa Vakfı'nın yönetimi için mücadele eden Köprülü Hüseyin Paşa'nın torunları restorasyon konusunda birbirlerini suçlarken, yalı çöküyor... 
     AYÇA ATAY İstanbul 

     Amcazade Hüseyin Paşa Yalısı'nın restorasyonu için Anıtlar Kurulu ile mücadele sürerken arka planda varisler arasında büyük tartışma yaşanıyor. Anadoluhisarı'ndaki yalı, Osmanlı döneminden kalma mülhak vakıf statüsündeki Amcazade Hüseyin Paşa Vakfı'na ait. Sadrazam Köprülü Hüseyin Paşa'nın torunları, yaklaşık 1milyar dolar değerindeki gayrimenkule sahip vakfın yönetimi için birbirleriyle mücadele ediyor. Anadoluhisarı kıyısından sırtlarına uzanan yaklaşık 40 dönüm arazi ve Eyüp'teki çeşitli gayrimenkulün yönetiminin kime ait olacağı konusu Yargıtay'da karara bağlanmayı bekliyor. 
     
     MALLARI SATILAMIYOR 
     Eski mütevelli Feyyaz Köprülü'nün yaşlılık nedeniyle istifasının ardından, aile yeni bir isim üzerinde anlaşamayınca, Beyoğlu 4. Asliye Hukuk Mahkemesi, adaylardan Ahmedi Cengiz Köprülü'nün yeni mütevelli olarak atanmasının uygun olduğuna karar verdi. Adaylardan, Feyyaz Köprülü'ye yakınlığıyla tanınan Gönül Uzman ise kararı temyiz etti. Osmanlı İmparatorluğu'ndan gelen özel bir statüsü olan vakfın malları satılamıyor. Vakıf, tüm evlatları temsil eden bir mütevelli tarafından yönetiliyor. Mütevellinin, vakıf gayrımenkullerinin işletilmesi üzerinde karar yetkisi var. 
     
     'MÜZE YAPMAK İSTİYORUZ' 
     Ahmedi Cengiz Köprülü, yalının bu hale gelmesinden eski yönetim Feyyaz Köprülü'yü sorumlu tuttu. Ahmedi Cengiz Köprülü, yönetime gelmesi halinde, Anıtlar Yüksek Kurulu'nun kararları doğrultusunda yalının restorasyon çalışmalarına başlayacaklarını ve yalıyı müze haline getireceklerini söyledi. Gönül Uzman ise yalının Anıtlar Yüksek Kurulu'nun engelleyici tutumu nedeniyle restore edilemediğini savundu. Sundukları tüm projelerin reddedildiğini söyleyen Uzman, kurulun projeyi kendi mimarlarına yaptırmak için belki de kasti olarak onaylamadığını iddia etti. 
     
     'KREDİ ALABİLİRLER' 
     Aileyi ikiye bölen bir başka anlaşmazlık konusu da restorasyonun finansmanı. Uzman, yalının restorasyonunun yüksek maliyetli olduğunu, vakfın bunu karşılayamayacağını savunurken, karşı grup vakfın elindeki bir gayrimenkulün değerinin yaklaşık 1 milyar dolar olduğunu söyledi. Kredi almak ya da emlak satmak yoluyla yalının restorasyonu için gerekli parayı temin edeceklerini kaydetti. 
     300 yılı aşan yaşıyla Türkiye'nin en eski ahşap yapılarından olan Amcazade Hüseyin Paşa Yalısı, son olarak 1972'de Türkiye Turing ve Otomobil Kurumu tarafından onarıldı. 
     
1500 imza toplandı...      Yapı Dergisi, haziran ayında yalı için imza kampanyası başlattı. "Vakıflar Genel Müdürlüğü'nü sorumluluk almaya çağıran" metnin altına bugüne kadar 1500 kişi imza attı. Kampanya metni, Cumhurbaşkanı Sezer, Başbakan Erdoğan, Bakan Erkan Mumcu ve Vakıflar Genel Müdürü Yusuf Beyazıt'a gönderildi. Kampanyaya öncülük eden Oktay Ekinci de Köprülü ailesini, yalıyı devlete bağışlamaya davet etti. 
     
     

</TEXT>
</DOC>
