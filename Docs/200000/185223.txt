<DOC>
<DOCNO> 185223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/spor/aspo.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
USTALAR MANGASI 5-0 
</HEADLINE>
<TEXT>

   Kartal dün gece İnönü Stadı'nda adeta şov yaptı, tüm yıldızları parladı. Sergen, İlhan Mansız, Ahmed Hassan, Tümer tribünleri ayağa kaldırdı, üç puana tarihi skorla ulaştı 
      
   90 dakika    BİLAL MEŞE 

   Ne güzel söylemiş büyüklerimiz, "Korkunun ecele faydası yok" diye... Trabzonspor "korkuyla" başlamanın faturasını, kötü futbolu ve bireysel hatalarıyla "ağır" ödedi. 
   Maç öncesi yorumlar, karşılaşmanın zor geçeceği yönündeydi. Ne var ki, başlama düdüğüyle birlikte Beşiktaş'ın sahaya ağırlığını koyması, oyunu sürekli rakip alana yıkması, farklı skorun habercisiydi. Hiç kimse "farklı" skoru 44. dakikada kırmızı kart görerek rakibin ekmeğine yağ süren Fatih Tekke'ye bağlamasın Çünkü Tekke'nin oyundan atılışından önce Kartal skoru ikiye çıkarmıştı bile. 
   Lucescu'nun son haftalarda savunmada inanılmaz hatalar yapan Ahmet Yıldırım'ı yedeğe çekip, tecrübeli Emre Aşık'ı oyuna sürmesi doğru karardı. Okan Koç'a ikinci kez şans verilmesi de bir teknik adam doğrusuydu bizce. Farklı galibiyetin başmimarı Sergen Yalçın'dır. Hücumda İlhan Mansız'ın en yakın destekçesi Sergen haklı alkışı da topladı. 
   Böylesi farklı skorda kaçanlar da vardı Kartal adına... Başlama düdüğüyle birlikte rakip yarı alana park eden Beşiktaş, bu çalışmasının ilk meyvesini 35. dakikada aldı. Pancu sağdan hareketlen Sergen'in koşu yoluna topu gönderdi. Tecrübeli futbolcu, Hasan'a rağmen vurdu, seken topla solda İlhan Mansız buluştu. Golcü futbolcu soluyla Oumar'a rağmen fileleri gördü 1 - 0 
   42. dakikada soldan kazanılan serbest atışı Sergen Yalçın kullandı. Tecrübeli futbolcu arka direğe kesti, savunmadan seken topa bu kez Emre Aşık, zor pozisyonda sert vurdu ve ilk yarının skorunu belirledi 2 - 0 
   Tekke'nin oyundan atılmasıyla rahatlayan Beşiktaş, üç puanı garantiledikten sonra farka kilitlendi. 49.dakikada Sergen ara pasıyla İlhan Mansız'ı topla buluşturdu. Bu futbolcunun şutu Hasan'dan döndü, ancak ikinci kez vurdu, meşin yuvarlak filelerle kuçaklaştı 3 - 0 
   66.dakikada İbrahim - Tümer organizasyonundan oluşan pozisyonda topla solda Ahmed Hassan buluştu. Mısırlı futbolcu, soluyla nefis vurdu 4 - 0 
   69.dakikada İlhan Mansız ve 71.dakikada Zago yüzde yüzlük gol fırsatlarından yararlanamadılar. 
   79.dakikada Ahmed Hassan ikinci kez sahneye çıktı. Bu dakikada Tümer soldan indi, altı pas içinde Ahmed Hassan'ı topla buluşturdu. Mısırlı futbolcu zorluk derecesi yüksek pozisyonda nefis vurdu ve maçın skorunu belirledi 5-0 
   Beşiktaş, dün İnönü'de kolektif futboldan müthiş örnekler verdi, taraftarlarına şölen havası yaşattı, şampiyonluk yarışında "lider" olduğunu bir kez daha kanıtladı. 
   
   Lucescu havalarda    'Herşey kolay oldu' 
   TRABZONSPOR karşısında farklı galibiyet bulan Beşiktaş Teknik Direktörü Lucescu, tüm takımın mükemmel bir mücadele ortaya koyduğunu söyledi. İlk iki golden sonra herşeyin çok kolay olduğunu ifade eden Rumen teknik adam, "Bu kadar farkı biz de beklemiyorduk. Ancak futbolcularım sahanın her yerine yayıldı, mücadele etti, görevini kusursuz yaptı. Dinamizmleri harikaydı" dedi. 
   
   'Pancu çok çalıştı' 
   FUTBOLCULARININ oyun gücünden çok memnun kaldığını da vurgulayan Lucescu, "Artık istediğimizi sahada görüyorum" diye konuştu. İlhan Mansız'ın günden güne daha iyiye gittiğine de dikkat çeken Siyah - Beyazlı ekibin çalıştırıcısı, orta sahada da Pancu'nun çok çalıştığını belirtti. Rumen teknik adam, Türkiye'nin en iyi takımı olduklarını bir kez daha gösterdiklerini söyledi. 
   
   Maçın hakemi 
   Tatlı tutuktu 
   SERDAR Tatlı otoriter yapısıyla maçın genelinde rahat göründü. Faul pozisyonlarında doğru kararlar verdi. Yardımcı hakemleri ile iyi bir diyalog içindeydi. Fatih Tekke'yi, Koray Gençerler'in uyarısı ile attı. Ancak ilk 45 dakikada sarı kartlı Pancu ve Oumar'ın ikinci sarılık hareketlerini görmezden geldi. 
   
   Maçın adamı 
   Sergen'in şovu 
   BİR saatlik gösteri yaptı. Takım arkadaşlarıyla uyumlu işbirliği, pozisyonlardaki cinliği ve sol ayağındaki süper tekniği ile zor maçı kolay bir şova döndürdü. İkili mücadeleden kaçmadı, sıkışık pozisyonlarda rakip baskısından yılmadı. Alkışlarla başladığı maçı, alkışlarla bitirdi. 
   
   Rakamlar diyor ki 
   98- Ligdeki en son golünü Sarı - Kırmızılı formayla 2000 01 sezonunun 10. haftasında Yimpaş Yozgat ağlarına bırakan Emre Aşık, 98 hafta sonra bu kez Beşiktaş formasıyla gol sevinci yaşadı. 
   8- İlhan Mansız, Trabzonspor ağlarını havalandırarak Siyah - Beyazlı formayla 31. golüne ulaştı. Golcü, bu sayıların 23'ünü ikinci devrelerde rakip kaleye bıraktı. 
   3-Kartal, İnönü'deki 3. maçta Trabzonspor'u devirmeyi başardı. Siyah - Beyazlılar İstanbul'da oynadıkları son iki lig karşılaşmasında 1 beraberlik, 1 de mağlubiyet yaşamıştı. 
   13- Beşiktaş'ın bileği İnönü'de 13 maçtır bükülmüyor. Kara Kartal, sahasında en son puan kaybettiği geçen sezonun 15. haftasındaki 1-1'lik Gençlerbirliği maçından bu yana oynadığı 13 lig karşılaşmasından da üç puanla ayrıldı. 
   
   Göze çarpanlar 
   EMRE AŞIK Uzun aradan sonra onbirde şans buldu. Savunmada hatasız oynadı, isabetli paslar verdi. Zor bir golü attı. 
   RONALDO Savunmanın belkemiği... Hava toplarında rakibe geçit vermedi, pasları yerindeydi, topla çıkışları mükemmeldi. 
   SERGEN YALÇIN İlhan Mansız'ın arkasında görev yaptı, topu rakip alana yıkan isimdi. İlk üç golün asistini yaptı. 
   OKAN KOÇ Sağ kulvarda fazla sırıtmadı. Zaman zaman iyi işler yaptı, ofansa ortalar kesti, gol kokladı, şutlar attı. 
   İLHAN MANSIZ Hem kötü oyununa son verdi, hem de kendisine yakışır goller attı, Chelsea maçı öncesinde moral buldu. 
   FATİH TEKKE Bir kaptan olarak sinirlerine yine hakim olamadı, atılarak belki de farklı yenilginin başmimarlığına soyundu. 
   GÖKDENİZ Doksan dakika tek başına ayakta kalmaya çalıştı. Ama eksik kalan kadroda elinden fazla bir şey gelemedi. 
   
   
   
   Maçtan notlar 
   Misafir geldi 
   GALATASARAY'IN Şampiyonlar Ligi'ndeki rakibi Real Sociedad'ın Başkanı Jose Luis Astiazaran, Beşiktaş Başkanı Serdar Bilgili'nin misafiri olarak dünkü maça geldi. Ayrıca Cola Turka reklamında, "Bendensin" esprisiyle tanınan ABD'li David Brown da karşılaşmayı izledi. 
   
   Yine Kartal yine Tatlı 
   TRABZONSPOR, son yıllardaki en ağır yenilgisini yine Beşiktaş'tan aldı. 2001-02'nin 18. haftasında Bordo - Mavililer, yine Serdar Tatlı'nın yönettiği karşılaşmadan 5-0'lık yenilgiyle ayrılmıştı. Tatlı, Avni Aker'de çıkan olaylar nedeniyle 85. dakikada maçı tatil etmişti. 
   
   Rakip izledi 
   MAÇI izleyen Chelsea Menajeri Cladio Ranieri, Beşiktaş'ı beğendi. İngiliz kulübünün temsilcisi, "Maç ilk yarıda bitti. Ancak Beşiktaş'ın kaliteli futbolculardan kurulu olduğunu söylemek isterim. Zor bir rakip" dedi. 
   
   'Nihat bizim için atsana' 
   FARKLI galibiyetin zafer sarhoşluğuna kapılan Beşiktaş taraftarı, Şampiyonlar Ligi'nde yarın akşam Galatasaray karşısına çıkacak Real Sociedadlı Nihat lehine tezahürat yaptı. Siyah - Beyazlılar, eski futbolcularından gol diledi. 
   
   Giremediler 
   BEŞİKTAŞ taraftarı, Trabzonspor maçına ilgi göstermedi ve tribünlerde boşluklar oluştu. Buna rağmen ellerinde bileti bulunan 500 kadar Trabzonsporlu taraftar, kendilerine ayrılan bin 500 kişilik yerin dolduğu gerekçesiyle içeri alınmadı. 
   
   
</TEXT>
</DOC>
