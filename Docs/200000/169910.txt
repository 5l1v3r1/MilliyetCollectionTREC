<DOC>
<DOCNO> 169910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/aspo.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR BAŞKA FENER 0-2 
</HEADLINE>
<TEXT>

Sarı-Lacivertli takım, Teknik Direktör Daum yönetiminde ilk sınavını Mannheim önünde verdi. Yeni kadrosu ve sistemi ile gözdoldurdu, Tuncay ve Hooijdonk'un golleriyle galibiyeti buldu 
     Üstün oynadı 
     FENERBAHÇE, Almanya kampında oynadığı ilk hazırlık maçında üçüncü lig takımlarından SV Waldhof Mannheim'i iki golle geçti. Yeni kadrosu ve sistemi ile göz dolduran Sarı - Lacivertliler'de flaş transferler Hooijdonk, Selçuk ve Aureilo da ilk onbirde forma giydi. 9. dakika Tuncay'ın attığı golle Fenerbahçe devreyi 1 - 0 önde kapadı. Sarı - Lacivertliler ikinci yarıda da üstünlüğünü sürdürdü. 54'te Hooijdonk'un sayısı maçın skorunu belirledi. 
     
     Maçın karnesi YUSUF KOBAL 
     HAKEMLER Polony Sascha, Gonzales David, Abeleir Florian 
     MANNHEİM Ferhatoviç 6 - Reuter 7 Hecht Dk.78 4 , Maskert 6 Gau Dk. 78 4 , Szabo 6 Lucchese Dk. 64 5 , Egger 6 Klaus Dk. 72 4 - Asaeda 5 Göttlicher Dk.64 5 , Gohring 5 Graziano Dk. 57 6 , Gaudino 5 Ekoto Dk. 57 5 , Göhring 6 El Haddadi Dk. 57 4 - Hakan Atik 4 Sturm Dk. 72 5 , Rubio 4 Serdar Özbek Dk. 72 5 
     FENERBAHÇE Volkan 7 - Ali 6 Hakan Dk. 46 5 , Fatih 6 , Ümit 8 , Erhan 6 - Aurelio 7 Can Dk. 85 , Selçuk 6 , Kemal 6 Olcan Dk.76 4 , Tuncay 7 Yusuf Dk. 62 4 - Semih 7 , Van Hooijdonk 5 
     GOLLER Tuncay Dk.9 , Hooijdonk Dk.54 
     
Daum memnun      FENERBAHÇE Almanya'daki ilk hazırlık maçını kazanırken, ortaya konan futbol ve mücadele teknik direktör Daum'u memnun etti. Alman teknik adam, "Bugün kafamda belli düşünceler yoktu. Takımın mücadale gücünü görmek ve ritm yakalamasını istiyordum, bunu gayet iyi yaptılar" dedi. Daum, "Bütün oyuncularım inanılmaz bir şekilde çalışıyorlar. Takımımdan memnunum. Dörtlü defans oynadık, gayet iyiydi. Savunmanın önündeki Kemal ve Selçuk da başarılıydı. Rakip o kadar güçlü değildi. Türkiye'deki rakipler daha güçlü. Önemli olan bu yeni oluşumda bireylerin birlik içinde hareket etmeleri. Bugüne kadar taktik çalışmadık. Bundan sonra yapacağız" diye konuştu. 
     
     Göze batanlar 
     VAN HOOIJDONK Hollandalı yıldız takıma yabancıydı. Boşta kalan topu ağlara göndermekten başka beceri sergilemedi şimdilik. Durgun ve yorgun gibiydi. Fazla hava topu alamadığı için rakip kalede etkili olamadı. Ama yardımlaşmayı seven bir görüntü sergiledi 
     SELÇUK Orta alanda zaman zaman pas üretti. Hırslı göründü. Çok da top kaybetti. Daha saldırgan bir orta alan istendiğinde Selçuk'un işi ağırlaşacak. İleride oynayan arkadaşları Selçuk'tan daha çabuk davranmasını isteyecek. İlk maçta izlenimi çok da olumsuz değildi. 
     AURELIO Fenerbahçe orta sahasına hareket katacağı belli. Tekniği mükemmel. Ama ilerleyen dakikalarda oyundan düştü. Sıcak ve yorgunluktan olabilir. Hooijdonk'un en iyi anlaşabileceği oyuncu olarak dikkat çekti. 
     TUNCAY Milli Takımın yükselen değeri dün ilk yarıda etkili oynadı. Attığı gol mükemmeldi. Orta sahadan atağını başlatıp Semih ile ver kaça girip seyirciyi heyecanlandırdı. İnatçı ve olgunlaşmış göründü. 
     VOLKAN Rüştü'nün gidişi ile gözler ona çevrildi. Ama bir türlü gereken onayı alamadığı için biraz ürkekti. Zaman zaman kalede hatalar yaptı. Biraz daha sesini yükseltmesi, önce kendini kaleye geçirebileceğine inandırması gerekiyor. Özgüvene ihtiyacı var. 
     
Vahidi gün sayıyorSarı - Lacivertli yönetim İranlı oyuncuyu İstanbul'a getirdi. Ön protokol imzalayan Ali Rıza Vahidi ile yabancı kontenjanı açılınca resmi sözleşme yapılacağı belirtildi 
     YUSUF DURSUN 

     Kutlualp görüştü 
     İRAN'IN İstikbal takımında forma giyen Ali Rıza Vahidi dün İstanbul'a gelerek Fenerbahçe yöneticisi Hakan Bilal Kutlualp ile bir görüşme yaptı. Teknik Direktör Daum'un yardımcısı Koch tarafından önerilen genç savunma oyuncusu ile her konuda anlaşmaya varıldığı ve ön protokol imzalandığı öğrenildi. 
     
     Beklemeye geçti 
     YABANCI kontenjanı dolu olduğu için Vahidi ile resmi sözleşme yapamayan Fenerbahçe yönetimi, İranlı oyuncudan bir süre beklemesini istedi. Sarı - Lacivertliler, Johnson, Rebrov veya Vladimir ile yollarını ayırır ayırmaz bu oyuncuyla anlaşacak ve Vahidi Almanya kampına katılacak. 
     
Son aday Macar Gabor      MEHMET DEMİRCAN 

     YABANCI kaleci arayışlarını sürdüren Fenerbahçe gündemine şimdi de Nac Breda takımında forma giyen Macar kaleci Gabor'u aldı. Yönetici Hakan Bilal Kutlualp'in bu transfer için önümüzdeki günlerde Hollanda'ya gideceği öğrenildi. Bu kalecinin menajerliğini Van Hooijdonk'un da menajeri olan Rob Jensen yapıyor. 
     
     

</TEXT>
</DOC>
