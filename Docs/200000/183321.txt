<DOC>
<DOCNO> 183321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/altan.html </URL>
<DATE> 2003/09/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Ülke çıkarları" konusunda çarliston... 
</HEADLINE>
<TEXT>

   
   Çarşamba akşamı Galatasaray da, Torina'da Juventus'a 2 - 1 yenildi. Hele maçın 5'inci dakikasında yenen o ilk gol... Neyse ki, bir çeyrek sonra Hakan Şükür, attığı golle beraberliği sağladı da hiç değilse ilk yarı, hepimizin içindeki karamsarlık bulutlarından, ortak bir umudun güneşini, çıkarır gibi oldu. 
   Ama sonunda 2 - 1 yenildik Juventus'a... 
   Tek avuntumuz Galatasaray'ın, güçlü İtalyan rakibiyle eşdeğerde bir oyun çıkarması oldu... 
   Beşiktaş'ın, İstanbul'da Lazio'ya yenilmesinden sonra, gönlümüzde pörsüyen coşku balonuna, bir de siyah tüy dikti Torino'daki yenilgi. 
   Oysa kuşaktan kuşağa, acıktıkça daha çok acıkmıştık uluslararası bir başarıya. Her ne kadar hem 1529'da, hem 1683'te, Viyana kapılarına kadar gitmişsek de... 
   
   Neden acaba kuşaktan kuşağa, acıktıkça acıkmıştık uluslararası bir başarıya ülke çıkarları her zaman ön planda tutulmuş, yahut kamuoyuna hep öyle söylenmiş olduğu halde 
   Örneğin MGK'nın bugün çok önemli bir toplantısı var ülke çıkarları açısından, Irak'a asker gönderip göndermeme sorunu tartışılacak... 
   
   Gerçi "ülke çıkarları"nın ne olup ne olmadığı, çok da net ve berrak değil, gerek tarihimizde, gerek günümüzde. 
   Adalet Bakanlığı'nın bütçeden aldığı pay, hala binde 7.5... 
   Bakan Cemil Çiçek, bunun gerekçesini şöyle açıklıyor 
   - Adalet Bakanlığı'nın bütçeden aldığı payı artırmak, iktidar partilerinin oy oranını yükseltecek bir nitelikte değil o nedenle de artırılmıyor. 
   Ve eski bir Yargıtay Başkanı'nın söylediği gibi 
   - Yargıçlar, vicdanlarıyla cüzdanları arasında sıkışıp kalıyorlar bu yüzden. 
   Bütçeden Adalet Bakanlığı'na ayrılan binde 7.5'lik bir payın, "ulusal çıkarlara" ne kadar uygun olup olmadığına, artık siz karar verin. 
   
   Acaba uluslararası bir başarıya duyduğumuz açlık nedenlerinden biri de kara sularının dışında, kimseye ait olmayan denizleri "kullananlar" ve "kullanmayanlar" ayrımını bilmediğimizden mi 
   Nasıl ki gemilerin, geceleri "kırmızı - yeşil" ışıklarla belirttikleri, "iskele - sancak" yönlerinden sol yöndeki kırmızı'nın "iskele", sağ yöndeki yeşil'in "sancak" olduğunu bilenlere de, pek rastlamıyoruz. 
   TV kanallarında, kaptanlar ve denizlerle ilgili dünyalara da, hemen hemen hiç yer verilmiyor, biliyorsunuz. 
   "Ülke çıkarları"na ne kadar uygun acaba, deniz ticaretindeki payımızın yüzde 1'den düşük olması 
   Yunanistan'ın payı yüzde 18... 
   
   Okyanusların ortasında nutuklar söyleyerek, ne kasırgaları önleyebilirsiniz, ne rotanızın dışına düşmeyi, ne de gemideki içme suyunun azalmasını... 
   1495'te Christophe Colomb'un Amerika'yı keşfinden sonra, kimseye ait olmayan açık denizleri kullanmanın gerek teknolojideki gelişmeyle bilince, gerek gitgide gelişecek olan ekonomik bilince, hiç mi katkısı olmadı acaba 
   Belki de "biz - onlar" ayrımı aslında, 500 yıldır açık denizleri kullananlarla, kullanmayanlar ayrımı... 
   Beylik, basmakalıp hamaset söylemleri yanında bu tür "non - konformist" değerlendirmelerin de, acaba ülke çıkarlarına hiç mi yararı yok analitik bir bakış ve düşüncenin gelişmesi açısından 
   
   Irak'a asker göndermek, yahut göndermemek... 
   Böyle bir kararı alırken çuvallamak, yahut çuvallanmak... 
   Ha sahi, bir de seçimlerin iptali sorunu var gündemde... 
   Vaktiyle Tarım bakanlarından Cavit Öral, bu tür alangirli durumlarda, görüş belirtmek zorunda kaldığı zaman, şöyle derdi 
   - Hakkımızda hangisi hayırlıysa, o olsun... 
   Tıpkı 
   - Ülke çıkarlarına hangisi uygunsa, o olsun, der gibi... 
   
   Acaba İslamda da, tıpkı Katoliklikte olduğu gibi, "günah çıkarma" geleneği bulunsaydı... 
   Böyle bir geleneğin, İslam dünyası üstündeki etkisi ne olurdu acaba 
   Belki "günah çıkarma" konusunda papazlar hakkında anlatılan fıkralar kadar, imamlar hakkında anlatılan fıkralar da bollaşırdı... 
   
   Örneğin Yük. Müh. Doğan Barış, geçenlerde şöyle bir fıkra anlatıyordu 
   Bir kasabada bir delikanlı, kiliseye gitmiş günah çıkartmak için. 
   Papaz 
   - Söyle evladım, demiş, nasıl bir günah işledin .. 
   Delikanlı hık mık ediyor 
   - Bilmem ki nasıl söylesem, diyormuş aslında bir zina suçu, ama çok utanıyorum lütfen beni hoş görün papaz efendi nasıl söylesem, bilemiyorum... 
   Papaz 
   - Utanma söyle, demiş, değirmencinin karısıyla mı yattın 
   - Hayır papaz efendi... 
   - Kilisenin yanındaki lokantacının kız kardeşiyle mi yattın 
   - Hayır papaz efendi. 
   - Çekinme söyle evladım, kiminle zina ettin yoksa köşedeki tütüncünün kızıyla mı 
   Delikanlı 
   - Yok demiş, söyleyemeyeceğim kusuruma bakmayın kuzum... 
   Ve hızla çıkmış kiliseden, koşarak doğru arkadaşlarına gitmiş 
   - Papazdan hepimize gerekli tam üç adres aldım, demiş. Değirmencinin karısı, lokantacının kız kardeşi, tütüncünün kızı... 
   
   Şaka bir yana, şayet İslamda da günah çıkarma geleneği bulunsaydı, belki de ülke çıkarları için daha yararlı olurdu. 
   
      
   
</TEXT>
</DOC>
