<DOC>
<DOCNO> 193328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı, ÖSS genelgesini imzaladı... 
</HEADLINE>
<TEXT>

     Milli Eğitim Bakanı Hüseyin Çelik, Öğrenci Seçme ve Yerleştirme Merkezi'nin ÖSYM , ''kılavuzda yer alan kuralların değiştirilebileceği'' yönündeki yazısı üzerine, 2004-Öğrenci Seçme Sınavı'nın ÖSS başvurularının okullarda alınabileceğine ilişkin genelgeyi imzaladı. 
     Çelik, A.A muhabirine yaptığı açıklamada, ÖSYM Başkanı Prof. Dr. Savaş Küçükyavuz'un dün bakanlığa bir yazı gönderdiğini kaydetti. Bu yazıda, kılavuzun kapağının iç kısmında, ''Bu kılavuzda yer alan kurallar, kılavuzun yayım tarihinden sonra yürürlüğe girebilecek yasama, yürütme ve yargı organları ile Yükseköğretim Kurulu kararları gerekli kıldığı takdirde değiştirilebilir'' ifadesinin yer aldığının belirtildiğini vurgulayan Bakan Çelik, 2004-ÖSS'nin başvurularının okullarda alınabileceğine ilişkin genelgeyi imzaladığını bildirdi. 
     Çelik, ''Zaten yapılacak değişiklik katsayılarla ilgili. Bu da sınavdan sonrasını ilgilendiriyor. Öğrencileri mağdur edecek halimiz yok. Genelgeyi imzaladım'' dedi. 
     Bakan Çelik'in imzaladığı genelgenin bilgi ekinde, ''2004-Öğrenci Seçme ve Yerleştirme Sistemi'nin her yönüyle başarılı bir uygulama olmasını sağlamak için, bütün ilgililerin ÖSYM ile yakın işbirliği kurarak, kendilerine düşen görevleri eksiksiz yapmaları gerekli görülmektedir'' denildi. 
     Genelgede, başvuruların 1-15 Aralık 2003 tarihleri arasında alınacağı anımsatılarak, son sınıf öğrencilerinin kendi okul müdürlüklerinden alacakları başvurma belgelerini dolduracakları ve kayıtlı bulundukları okul müdürlüklerine teslim edecekleri ifade edildi. 
     Genelgeye göre, mezun durumdaki adaylar, başvurma belgelerini ÖSYM sınav merkezi yöneticilikleri veya herhangi bir liseden alabilecekler ve belgeleri yine aldıkları yerlere teslim edecekler. 
     Okul müdürlükleri adaylara ait belgelerin kontrolüne önem verecekler ve işlemlerin zamanında ve hatasız yapılmasını sağlamak için gerekli önlemleri alacaklar. 
     Başvurma süresi sonunda toplanan belgeler, kontrol amacıyla 16-26 Aralık 2003 tarihleri arasında okullarda adayların görebilecekleri yerlere asılacak. Okul müdürlükleri ayrıca, öğrencilerin ÖSYM'deki işlemlerinin zamanında gerçekleştirilebilmesi için son sınıf öğrencilerinin ortalama yükseltme ve sorumluluk sınavlarını ders kesiminden itibaren iki hafta içinde bitirilecek şekilde planlayıp tamamlayacaklar. 
     ÖSS'nin yapılacağı 20 Haziran 2004 tarihi ile Yabancı Dil Sınavı'nın YDS gerçekleştirileceği 27 Haziran 2004 tarihinde sınav uygulanacak merkezlerde ortaöğretim kurumlarında öğretim ve sınav yapılmayacak. Okul binaları, ÖSS ve YDS için tahsis edilecek. 
     2003-2004 eğitim-öğretim yılında son sınıf düzeyinde olan adaylar, il milli eğitim müdürlüklerinden ÖSYM'ye gelen diploma veya mezuniyet notları ile başarı ortalamalarını T.C kimlik numaralarını girmek suretiyle öğrenebilecekler. 
     
</TEXT>
</DOC>
