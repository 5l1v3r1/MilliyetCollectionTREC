<DOC>
<DOCNO> 186069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur14.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu savunma güldürür Sanık, minik minik bıçak darbeleri vurdu '' 
</HEADLINE>
<TEXT>

     İmam nikahıyla birlikte yaşadığı Ayşegül Porsuk'u 54 yerinden bıçaklayarak yaralayan Aydın Kara, mahkemede tanıklık yapan doktorun anlattıklarını gülerek dinledi. Avukatı da Kara'nın "minik minik" bıçak vurduğunu belirterek tahliyesini istedi. 
     Adana 3. Ağır Ceza Mahkemesi'nde yapılan duruşmada, tutuklu sanık Aydın Kara 32 hazır bulundurulurken, olay tarihinde oğlu A.K'nin yanındayken vücudunun 2 yerinden ağır, 52 yerinden de kesik şeklinde bıçak darbesi alan Ayşegül Porsuk duruşmaya gelmedi. 
     Mahkemeye tanık olarak çağrılan Devlet Hastanesi Genel Cerrahi Servisi doktoru İbrahim Büyükdereli, Numune ve Özel Seyhan Hastanesi'nde tedavi edilen Ayşegül Porsuk'un, saldırı sırasında karaciğerinden 2 ciddi yara aldığının belirlendiğini söyledi. 
     Ayşegül Porsuk'un, bu yaralar nedeniyle akciğerinde de rahatsızlık oluştuğunu belirten Büyükdereli, ''Psikolojik tedavi gören hastaya plastik cerrahi müdahalelerde de bulunulmuştur'' dedi. 
     Dumlupınar Mahallesi 70. Sokak'ta, Ayşegül Porsuk'u toplam 54 yerinden yaralayan sanık Aydın Kara'nın ise doktoru gülerek dinlediği gözlendi. 
     Ayşegül Porsuk'u karaciğerinden bıçaklamadığını söyleyen Aydın Kara, ''Eşimin beni aldattığını biliyordum. Bu yüzden kendimi kaybettim. Ne yaptığımı bilmiyordum. Ancak istesem öldürebilirdim. Ama, amacım öldürmek değildi'' dedi. 
     
     ''AĞIR TAHRİK İDDİASI'' 

     Avukat Namık Tekin Aral da müvekkilinin Ayşegül Porsuk'a öldürücü bıçak darbesi vurmadığını öne sürdü. 
     Olay öncesinde Ayşegül Porsuk'un Aydın Kara'ya ağır hakaretlerde bulunduğunu iddia eden Aral, ''İsteseydi öldürürdü, ancak minik minik bıçak darbeleri vurmuştur. Eşi kendisini aldattığı için ağır tahrik altına girmiştir. Tahliyesini talep ediyoruz'' dedi. 
     Mahkeme heyeti, tanık olarak dinlenen doktorun, Ayşegül Porsuk'un yaralanması ve tedavisiyle ilgili kapsamlı bir rapor hazırlayarak mahkeme sunması amacıyla duruşmayı erteledi. 
     Sanık Aydın Kara hakkında 10 Ekim 2002 tarihindeki olayla ilgili olarak ''öldürmeye tam teşebbüs ve silah tehdidinde bulunmak'' suçundan 24 yıl ile 32 yıl arasında değişen hapis cezası istemiyle dava açılmıştı. 

     
</TEXT>
</DOC>
