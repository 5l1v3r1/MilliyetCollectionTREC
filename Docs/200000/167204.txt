<DOC>
<DOCNO> 167204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/spo02.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SON HAMLELER 
</HEADLINE>
<TEXT>

Transferde sıcak saatler yaşayan Fenerbahçe, her konuda anlaşmaya vardığı Hollandalı golcü Van Hooijdonk'u önümüzdeki hafta İstanbul'a getirmeyi planlıyor. Yönetim, Beşiktaş'ın İlhan Mansız-Serhat takasını ise geri çevirdi 
     YUSUF KOBAL 

     Dört koldan taarruz 
     FENERBAHÇE Başkanı Aziz Yıldırım ve transfer komitesi dün kulüpte biraraya gelerek, iç ve dış transferi masaya yatırdı. Daum'un isteği üzerine bir hafta içinde tüm çalışmaları bitirmeyi hedefleyen Sarı-Lacivertli yönetim dört koldan taarruza geçti. Her konuda anlaşmaya varılan ve tatilden geri dönmesi beklenen Hollandalı golcü Hooijdonk'un önümüzdeki hafta İstanbul'a getirileceği ve sözleşme imzalayacağı öğrenildi. 
     
     Şok teklif geldi 
     TRABZON'DAN Gökdeniz ve Fatih'i alabilmek için Serhat takasını gündeme getiren Fenerbahçe yönetimine, Beşiktaş'tan şok bir teklif geldi. Disiplinsiz davranışları nedeniyle takımdan gönderilmesi gündeme gelen İlhan Mansız'ı, menajer Sinan Engin, Aziz Yıldırım'a önerdi. Yıldırım'ı telefonla arayan Engin, "İlhan-Serhat takasına ne dersiniz " diye sordu. 
     
     Brezilya seferi 
     BAŞKAN Yıldırım'ın, Engin'e "İlhan'ı kesinlikle istemiyoruz" yanıtını verdiği öğrenildi. Bu arada Hakan Bilal Kutlualp ile İlhan Ekşioğlu'nun hafta sonu Brezilya seferine çıkacağı ve Daum'un prensipte anlaştığı Brezilyalı oyuncuların İstanbul'a getirileceği bildirildi. Takımın başından ayrılmak istemeyen Alman hoca ise transfer harekatına katılmayacak. 
     
     Fabiano el yakıyor 
     SARI - Lacivertli yönetimin transfer listesinde bulunan Brezilyalı Fabiano için kulübü Santos'un 8 milyon dolar bonservis ücreti belirlediği ifade edildi. Bu oyuncunun peşinde olan Barcelona Kulübü'nün ise Santos'a "Size 4 milyon dolar ödeyelim, Fabiano'nun bonservisinin yarısı bizim olsun" teklifini götürdüğü ve bu konuda yanıt beklediği açıklandı. 
     
Pletikosa'da geri adım      Maliyeti arttı 
     RÜŞTÜ'NÜN Barcelona'ya transfer olması ile kaleci arayışına giren Fenerbahçe, Hırvat kaleci Pletikosa'nın transferinden vazgeçme aşamasına geldi. Hajduk Split kulübünün bu oyuncunun bonservisi için yüksek rakam istemesi nedeniyle endişelenen Sarı Lacivertiler, durumu Teknik Direktör Daum'a anlattılar. 
     
     Gençlere şans 
     ALMAN teknik adam, durumu değerlendireceğini, yabancı oyuncu kontenjanını kaleci ile doldurmanın anlamsız olacağını vurguladı. Daum'un, Volkan ve Recep'in performanslarına göre karar vereceği, kamp dönemi bitene kadar iki kaleciyi takibe alacağı kaydedildi. Yönetim de bu olaya sıcak bakıyor. 
     
'Volkan, Rüştü'nün küllerinden doğar'      İlginç tespit 
     YABANCI kaleci konusunda ince eleyip sık dokuyan Fenerbahçe'de, yönetici İlhan Ekşioğlu, Volkan ve Recep ile yola devam etmelerinin daha doğru olacağını savundu. Ekşioğlu, "Yabancı kaleci transfer etmemeliyiz. Bu sezon savunma çok güçlü olacak. Rüştü, Engin'in küllerinden doğmuştu. Volkan neden Rüştü'nün küllerinden doğmasın" dedi. 
     
     Rakiplere mesaj 
     EKŞİOĞLU, oyuncu transferinde ezeli rakiplerine devreye girmemeleri için haber gönderdiklerini belirtip, "Bir oyuncu ile ilgilendiğimizde diğer kulüplere haber gönderiyoruz. Kulüpler arası iletişim bozulmasın diye bunu yapıyoruz. Sonuçta bu ülkenin parası boşa gidiyor. İyi niyetimiz ne yazık ki yanıtsız kalıyor" diye konuştu. 
     
UEFA da duyurdu      UEFA'NIN, resmi internet sitesi "www.uefa.com", Fenerbahçe'nin Selçuk Şahin'i transfer etmesini ziyaretçilerine, "Fenerbahçe Spor Kulübü, Türkiye'nin en yetenekli genç orta saha oyuncularından Selçuk Şahin ile anlaştı" şeklinde duyurdu. Selçuk'un Konfederasyon Kupası'ndaki başarılı performansına da değinilen haberde, "Yıllardır Türk Milli Takımı'nın orta sahasında görev alan Tugay Kerimoğlu'nun veliahtı" yorumu yapıldı. 
     
'Geleceğe talibiz'      FENERBAHÇE Altyapı Derneği'nin yeni Başkanı Burak Karabacak, Metin Şen ve yönetim kurulundaki arkadaşları ile birlikte Milliyet'i ziyaret etti. Karabacak, "Yönetim ile iyi ilişkiler içinde olup, kulübe maddi - manevi her türlü desteği sağlamak için elimizden geleni yapacağız. Bizler Fenerbahçe'nin geleceğine de talibiz" diye konuştu. 
     
Anıtlar Kurulu'ndan darbe      ANITLAR Kurulu Fenerbahçe Sosyal Tesisleri ve Galatasaray'ın Kalamış'taki inşaatlarını durdurdu. Kurul Galatasaray ve Fenerbahçe'nin inşaatlarını kurallara aykırı olarak yapıldığını belirtti. Her iki kulübün inşaatları mühürlendi. 
     

</TEXT>
</DOC>
