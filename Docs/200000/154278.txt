<DOC>
<DOCNO> 154278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur18.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de son durum... Ölü sayısı 147, yaralı sayısı 520... 
</HEADLINE>
<TEXT>

     Bingöl'de meydana gelen 6.4 büyüklüğündeki depremde, son durum itibarıyla 147 kişinin öldüğü, 520 kişinin de yaralandığı bildirildi. 
     Alınan bilgiye göre, Çeltiksuyu YİBO'nun enkazı altında ise halen 20 kişinin bulunduğu tahmin ediliyor. 
     Bingöl Valiliği İl Kriz Yönetim Merkezi, bölgenin acil ihtiyaçları arasında barınma ve gıda malzemelerinin yanı sıra bebek maması ve bebek bezi ile temizlik maddelerinin yer aldığını duyurdu. 
     Kriz Yönetim Merkezi'nden alınan bilgiye göre, bölgeye yardım yapmak isteyen kamu kurum ve kuruluşları ile sivil toplum örgütlerinin öncelik vermeleri istenen malzemeler şunlar 
     ''Uyku tulumu, musluklu su tankeri, seyyar tuvalet, banyo, aile tipi çadır, yangın tüpü, ışıldak, plastik tabak, çatal, kaşık, çöp bidonu, battaniye, et, ekmek, sebze, meyve, süt, salça, kahvaltılık, kuru bakliyat, su, sıvı yağ, şeker, çay, bebek maması, bebek bezi, deterjan, bulaşık eldiveni.'' Merkez, yardım yapmak isteyenlerin gönderecekleri gıda maddelerini de kumanya halinde hazırlamalarının faydalı olacağını vurguladı. 
     




</TEXT>
</DOC>
