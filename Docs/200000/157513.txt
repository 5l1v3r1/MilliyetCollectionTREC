<DOC>
<DOCNO> 157513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ın "beyin takımı" sorgulanıyor... 
</HEADLINE>
<TEXT>

     Konya Emniyet Müdürü Mehmet Aksu, dün terör örgütü Hizbullah'a yönelik gerçekleştirilen operasyonlarda yakalanan ''beyin takımı'' konumundaki 6 kişinin sorgusunun devam ettiğini söyledi. 
     Emniyet Müdürü Aksu, alınan geniş kapsamlı istihbaratlar doğrultusunda, terör örgütü Hizbullah'a yönelik olarak, merkez Meram, Karatay ve Selçuklu ilçelerinde bulunan 4 ayrı eve baskın düzenlendiğini söyledi. 
     Özel harekat timlerinin katıldığı operasyonlara, sayı yeterli olmadığı için Ankara'dan gelen özel ekiplerin de destek verdiğini anlatan Aksu, örgütün beyin takımını oluşturan 6 kişinin, başarılı bir operasyonla yakalandığını kaydetti. 
     Bu kişilerin yakınlarından oluşan 12 çocuk ve 8 kadının da zarar görmemesi için son derece dikkatli davranıldığını belirten Aksu, şöyle konuştu 
     ''Operasyonlar tereyağından kıl çeker gibi gerçekleşti, kimsenin burnu bile kanamadı. Operasyon sırasında silahlı çatışma çıkmamıştır. Kadın ve çocuklar önce Polisevi'ne götürülerek, her türlü ihtiyaçları karşılandı. Daha sonra evlerine yollanan kadın ve çocukların yemek ihtiyaçları da tarafımızdan karşılanıyor. Operasyon baştan sona çocuk haklarına, insan haklarına son derece uygun gerçekleştirilmiştir.'' Konya'da Hizbullah'a yönelik operasyonların sona erdiğini ve belirlenen hedeflere ulaşmada son derece başarılı olunduğunu ifade eden Aksu, bu kişilerin yakalanmasıyla terör örgütüyle ilgili çok önemli bilgilerin elde edileceğini, bunun da başka bölgelerde yeni operasyonlara zemin hazırlayacağını vurguladı. 
     Diyarbakır Emniyet Müdürlüğü'nün de, gözaltında sorguları süren 6 örgüt yöneticisini, Diyarbakır bölgesinde işlenen suçlara karıştıkları için özel olarak sorgulamak isteğini anlatan Aksu, ''Savcılık ile görüşmemiz sürüyor. Diyarbakır Emniyet Müdürlüğü, bazı olayları aydınlatmak için bu kişileri götürüp sorgulamak istiyor. Biz de savcılıktan 5 gün ek sorgu süresi istedik'' dedi. 
     
</TEXT>
</DOC>
