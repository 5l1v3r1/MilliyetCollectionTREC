<DOC>
<DOCNO> 168542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımlar neden yurtdışına kampa gidiyor 
</HEADLINE>
<TEXT>

     Yeni sezon öncesinde, başta ''Üç büyükler'' olarak adlandırılan Fenerbahçe, Galatasaray ve Beşiktaş olmak üzere genelde Türk takımları Avusturya, Belçika ve Hollanda gibi serin ülkeleri tercih ediyor. 
     Tempo Tur Yöneticisi İhsan Alboğa, ''Karadeniz'in iklimiyle, Orta Avrupa ülkelerinin iklimi birbirine çok yakın. Ancak Karadeniz'in tanıtımı ve bu bölgedeki tesislerimiz çok yetersiz. Her kentte stat var, ancak bunlar ihtiyacı karşılayacak nitelikte değil'' dedi. 
     Kamp dönemlerinde göz önünde tutulan özellikler arasında bölgeninin uygunlunun yanı sıra futbolcuların motivasyonlarının da kulüplerce düşünüldüğüne dikkati çeken Alboğa, şunları söyledi 
     ''Futbolcularımız yurt dışını görmek istiyor. Gerçi onlar çok gezen insanlar. Maçtan maça da olsa Türkiye dışına çıkıyorlar. Ancak bir maçlık olduğu için gezme ortamı bulamıyorlar. Yeni sezon kamplarında ise olay daha farklı. Kamp dönemi içinde fırsat buldukları taktirde gezme imkanlarına sahip oluyorlar. Ayrıca yabancı takımlarla daha fazla maç yapma olanağı buluyorlar. Futbolcularımız, değişik ülkeleri ve farklı kültürleri görüyorlar. Bu da onlara değişik geliyor.'' 
     
     ''TRABZON BİLE YURTDIŞINDA'' 

     Yönetici ihsan Aldoğan, Birinci Süper Lig'de Karadeniz'i temsil eden kulüplerden Trabzonspor'un bile yurtdışını tercih ettiğini söyledi. 
     Karadeniz Bölgesi'nde yeterli tesislerimiz olsa dahi Türk takımlarının yine Avrupa'yı tercih edeceğini iddia eden Aldoğan, ''Karadeniz ekibi Trabzonspor bile önce Gerede, daha sonra da Avusturya'da hazırlıklarını sürdürüyor. Bu da kanıtlıyorki tesislerimiz dahi olsa, buralara takımlarımızı getirmek kolay bir iş değil'' diye konuştu. 
     Yurtdışındaki kamp bölgelerindeki rakım durumunu bilmediğini belirten Aldoğan, sözlerini şöyle tamamladı 
     ''Bazı takımların Gerede gibi yerlerde çalışma nedeni yüksek rakımdır. Burada kros yapabiliyorlar. Yabancı takımları bu bölgelere çekmek için yeterli tesislerin yapımının yanı sıra tanıtımın da önemli olduğuna inanıyorum. Buraya birkaç takım çekebilsek ve bunların görüntüleri bazı televizyon ve gazetelerde yer alsa olay daha değişik boyutlar kazanacak. Çünkü bizim futbolcularımızın yurtdışındaki kamp görüntüleri televizyonlarda ve fotoğraflar da gazetelerde boy boy sergileniyor.'' 
     
</TEXT>
</DOC>
