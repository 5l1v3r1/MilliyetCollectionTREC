<DOC>
<DOCNO> 185065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/spo03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkandayız Fatih hoca 
</HEADLINE>
<TEXT>

   Terim, yönetimden cesaret aldı, düşüncelerini uygulamaya soktu. Maç sonrası gençleri tebrik eden Fatih hoca, "Bugünü bir yere not edin" diye konuştu 
      HALİL ÖZER 

   
   Yönetime danıştı 
   ADANASPOR maçı, Galatasaray'daki devrimin başlangıcı oldu. Teknik Direktör Fatih Terim, maçtan bir gece önce yönetimle yaptığı toplantıda, sahaya bambaşka bir takım çıkarmayı düşündüğünü söyledi. Fenerbahçe maçı sonrasında camiada çok tartışılan Terim, Adanaspor maçı öncesi bir hayli sinirli ve radikal değişiklikler için tedirgindi. Fakat futbolcularına olan güveni tamdı. Yöneticilerin de bu görüşmede Fatih hocaya tam destek vermesi, işleri değiştirdi. 
   
   Gençlere yol verdi 
   SARI - Kırmızılı idarecilerin, "Her türlü teknik tasarrufta arkandayız. Sonuna kadar seninle birlikteyiz" sözlerinin üzerine harekete geçen Galatasaray Teknik Direktörü, sahaya Berkant, Orhan Ak, Volkan, Cihan ve Sabri gibi gençlerle çıktı, Şampiyonlar Ligi kadrosuna bile almadığı Murat Erdoğan'a şans verdi. Adanaspor galibiyetinin sonrasında soyunma odasına giden Terim, sahada istediğini görmenin mutluluğu içinde futbolcularına, "Bugünü bir yere not edin" dedi. 
   
   'Kıymetini bilin' 
   BUNUN ardından sözlerine devam eden Fatih Terim, "Tebrikler, formayı kazandınız. Formanızın kıymetini bilin ve sakın bir daha geri vermeyin" diyerek oyuncularını şevklendirdi. İsme göre değil, antrenman performansına göre takım kuracağını gösteren Terim'in, yeni sistemini değiştirmeyeceği ifade edildi. Birçok taşı yerinden oynatacak bu değişimin başlangıç olduğunu söyleyen 2. Başkan Ali Dürüst, "Yeni anlayış herkesin formda kalmasını sağlayacak" dedi. 
   
   Aslan'a durmak yok    ERHAN TELLİ 

   Şampiyonlar Ligi'nde salı gecesi Real Sociedad ile kendi evinde karşılaşacak olan Sarı - Kırmızılılar, kritik maçın hazırlıklarına ara vermeden başladı. Adana karşısında 90 dakika oynayan futbolcular dün hafif bir ter idmanı yaparken, diğerleri ise yorucu bir idman gerçekleştirdi. Çalışma sırasında Teknik Direktör Fatih Terim, Ergün'ün oğlu Berkay ile bir süre oynadı. Hakan Şükür de kızı Zeynep Sude ile birlikte geldi. 
   
   Ümit Karan sahaya indi    CSKA ile oynanan ön eleme maçında sakatlanıp, ameliyat olan Ümit Karan, takımla birlikte düz koşulara başladı. Önce as takımdaki arkadaşlarıyla koşan golcü, daha sonra sakatlığı süren Abdullah ile birlikte çalıştı. İyileşen Ergün ve Ömer de dünkü antrenmana katıldı. Sakatlığı devam ettiği belirtilen Lukunku'nun ortalıklarda görünmemesi dikkat çekti. Sol ayak kaval kemiğine darbe alan Hakan Şükür'ün buz tedavisine ise devam edildi. 
   
   Orhan Nihat'a geçit vermem    ADANASPOR maçıyla ilk kez 11'e girme fırsatı yakalayan Orhan Ak, Real Sociedad karşısında şans bulması durumunda Nihat'ı durduracağını söyledi. Nihat ile genç milli takımda birlikte olduklarını, ligde birçok kez karşı karşıya geldiklerini hatırlatan Orhan, sol kanada alıştığını da vurguladı. Genç futbolcu, biraz daha agresif olması durumunda hücuma da destek verebileceğini savundu. 
   
   
</TEXT>
</DOC>
