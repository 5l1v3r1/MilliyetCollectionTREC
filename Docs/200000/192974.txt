<DOC>
<DOCNO> 192974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/temelkuran.html </URL>
<DATE> 2003/11/03/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
"Popstar yarışmasındaki o sakat çocuk" için 
</HEADLINE>
<TEXT>
   Sakatlar ve starlar 
   Starlar, fena halde sakatlanmış insanların arasından çıkar. Sakatlıklarını, yaralarını gizleyenlerden... Bu yüzden onlar Serkül'ü anlayamazlar... 
      
   En başında, ta ilk başlarda biri seni sevmemiştir yeterince. Anlarsınız işte. Daha sözcükleri bir araya getirmeden önce alınan yaralar vardır tamtakır silahsızken, kuru bakır savunmasızken. Sonra yaranızı tarif edebilecek cümleler kurmayı öğrenirsiniz. Cümleler kurdukça yaranın ne kadar derine indiğini anlamaya başlarsınız. Bazen o kadar derindir ki içine, ta dibine bakmaya çalışırken düşüp yaranızın içine kaybolursunuz. Ya da son anda dengenizi sağlayıp güç bela geriye atarsınız kendinizi insanların kollarına. Giderek daha çok insanın kollarına, daha çok, daha büyük kalabalıkların kollarına. Daha çok insan sevsin sizi, yalasınlar yaranızı ve unuttursunlar o ilk acıyı. Hiçbiri yetmez halbuki, yaranız ne kadar derinse o kadar çok insana sunarsınız gösterinizi. Yeterince derinse yaranız "star" olursunuz, daha da beterse "süper star" 
   Yıldızlar yani, yaralarından doğar 
   Daha büyük yıldızlar da adamakıllı sakatlardan çıkar... 
   
   Serkül'ler ve "Herkül'ler" 
   Serkül... Kelime anlamı şiir gibi Ruh külü Yanmış bir ruhun, kavrulmuş bir kalbin son hali, en iyi hali... Önceki gece Serkül, "popstar yarışmasındaki o sakat çocuk" yani, Ercan Saatçi'nin önünde dikiliyordu kendisiyle ilgili verilen son "hükmü" bekliyordu. Saatçi, tüm insanlık adına konuşur gibi yapıyordu 
   "Seni medeni cesaretin için kutlarım. Seni şunun için bunun için kutlarım..." 
   Cümleler arasında fena halde manalı esler veriliyordu. Serkül ise insanlığın kendisi için çizdiği sınırlara yaklaştığını biliyor ve soruyordu 
   "Bu kutlamaların sonunda ne çıkacak Ercan Abi " 
   "Ercan Abi", üst perdeden gülümsüyordu 
   "Ben sana inanıyorum Serkül " 
   "Biliyorum. Yoksa zaten Ercan Abi değil, Ercan derdim." 
   Bu cümle buz gibi düşüyor ortaya. "Senin iktidarın bana vız gelir" diyor sanki Serkül. Ama ortamdaki "Herkül", tüm iktidarın ve gücün sahibi olarak "hükmü" bildiriyor 
   "Finale kalamadın " 
   Serkül, karnının dibinden gelen bir sesle, son derece gündelik bir cümle kuruyor 
   "Tanrı'dan bana bir şans daha vermesini diliyorum Çünkü bedenim bana hep engel oldu " 
   
   Düşman ortaya çıksın 
   Bütün bir hayatı anlatıverdi Serkül O hep çok iyi olduğunu duyuyor ama gerekçesini anlatmaya herkesin utandığı bir "ama"ya takılıp hep evine gönderiliyordu. Lütfen açıklamak zorunda bırakmasındı bizi, biliyordu işte, bizi ne kadar tuhaf göründüğünü söylemek zorunda bırakmasındı. Bunu söyletmekten utanmıyor muydu Oysa Serkül belki de bir kez olsun açık açık şunu duymak istiyordu 
   Sen sakatsın kardeşim Seni sahneye çıkaramayız 
   Böylece belki düşman ortaya çıkacaktı. Ama düşman hep ne kadar iyi kalpli olduğunu söylüyordu. Düşman hep üst perdeden gülümsüyordu. Oysa Serkül açık konuşuyordu ve onlardan da açık konuşmalarını bekliyordu. O, bu konudan bahsetmekten utanmıyordu, "sağlam" olanlar niye utanıyorlardı "Sağlam" oldukları için mi Oysa Serkül, "sağlam" olduğu için utanan insanların en tiksinti verici büyüklük kompleksi sahibi olduklarını biliyordu. "Hüküm vericilerin" bilmediği buydu. Bedeninde bir yara izi veya sakatlık olanlar için bu durum "gerçektir". Herhangi bir gerçek gibidir bu. Üzerine konuşulamayacak, saklanacak bir şey değildir. "Normal" olanlar öyle zannederler ve çekinirler bu konuda soru sormaya ve konuşmaya. Oysa yara sahibi, herhangi bir gerçek gibi bunun üzerine de şaka yapılabilir. Ama "starlar" bunu kaldıramaz. Çünkü onlar, yaralarından kaçanlardan çıkar. Süper starlar buna katlanamaz çünkü onlar sakatlıklarını etinin en dibine gömenlerden, saklayanlardan ve insanlara yalatanlardan doğar... 
   Geçmiş olsun Serkül kardeşim 
   
      
   
</TEXT>
</DOC>
