<DOC>
<DOCNO> 173873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/spor/spo04.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba keyifli 
</HEADLINE>
<TEXT>

   Trabzonspor Teknik Direktörü, Augustine ve Bayram'ın transferlerinin takıma büyük katkı sağlayacağını söyledi, "Şimdi daha güçlü bir kadromuz oldu" dedi 
      
   'Çok istiyordum' 
   TRABZONSPOR'DA son transferler Bordo - Mavili camianın moralini yükseltirken, Teknik Direktör Samet Aybaba'nın da yüzünü güldürdü. Aybaba, "Çok güçlü bir kadromuz oldu. Bu kadro ligde çok önemli işler başarır. Bayram ve Augustine'nin transferini çok istiyordum. Bunlar gecikmeli de olsa gerçekleşti. En kısa sürede takıma adapte olacaklarına inanıyorum" dedi. 
   
   'Sıra Maxim'e geldi' 
   TAKIMIN genel eksiklerinin tamamladığını açıklayan Samet Aybaba, gündemlerinde Maxim'in olduğunu dile getirdi. Trabzonspor'un hocası şunları söyledi "Maxim alınırsa müthiş olur. Alınmazsa da, neden alınmadı' diye yakınmam. Kulübün şartlarını çok zorlamanın mantığı yok. Bu oyuncunun durumu da kısa süre içinde netleşir. Lige artık tamamen hazırız." 
   
   Ajaxlı Wicke pahalı geldi 
   DIŞ transferde girişimlerini sürdüren Trabzonspor'un, Ajax'ın başarılı isimlerinden Wicke'ye talip olduğu iddia edildi. Hollanda kulübü, orta sahada forma giyen Wicke için 1 milyon dolardan aşağıya inmeyince pazarlık tıkandı. Bu gelişme üzerine Bordo - Mavililer, ağırlığını yeniden Maxim'e verdi. Yıldız futbolcu ile iki gün içinde masaya oturulacağı bildirildi. 
   
   Nevşehir'de son prova 
   SÜPER Lig'in ilk haftasında deplasmanda Konyaspor ile karşılaşacak olan Trabzonspor iki günlük kamp için Nevşehir'e gidiyor. Bordo - Mavililer bu sabah önce Ankara'ya ardından da otobüsle Nevşehir'e gidip son hazırlıklarını yapacak. Bu arada Trabzonsporlu taraftarların Konyaspor maçına büyük ilgi gösterdiği ve derneklerin karşılaşma için otobüs kaldıracağı öğrenildi. 
   
   
</TEXT>
</DOC>
