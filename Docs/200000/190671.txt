<DOC>
<DOCNO> 190671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun27.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar KKTC'den geçen yabancıları tutukluyor... 
</HEADLINE>
<TEXT>

     Rumlar, KKTC'den kendi taraflarına geçen İranlı 2 öğrenci ile Pakistanlı bir çift ve çocuklarını tutukladı. 
     Gazimağusa'daki Doğu Akdeniz Üniversitesi DAÜ öğrencisi 17 ve 18 yaşlarındaki İranlılar, günübirlik gezi için Rum tarafına geçmek üzere Ledra Palace Rum barikatına gidince, tutuklandı. 
     Kıbrıs'taki BM Barış Gücü UNFICYP yetkililerinin telkinleri doğrultusunda, Rum polisinden, Güney Kıbrıs'a geçme prosedürünün ne olduğuna ilişkin bilgi almak isteyen öğrencilerin sorgusuz sualsiz tutuklandıkları belirtildi. 
     Rum kesiminde yayımlanan Cyprus Mail gazetesi, geçen Cuma günü Rum polisi tarafından gözaltına alınan İranlıların tutuklanarak 27 Ekim Pazartesi gününe kadar cezaevinde tutulmalarına karar verildiğini duyurdu. 
     KKTC'den giden İranlı gençlerin, ara bölgedeki BM yetkililerinden bir günlük gezi için güneye geçmek amacıyla izin istediklerini belirten gazete, BM'nin de onlara, izlemeleri gereken yolla ilgili bilgi edinmek üzere Rum polisine başvurmalarını tavsiye ettiğini yazdı. Gazete, İranlı gençlerin, kontrol noktasına geldikleri anda, ülkeye ''yasadışı'' bir limandan girdikleri iddiasıyla hemen tutuklandığını kaydetti. 
     Eski Rum Adalet ve Kamu Düzeni Bakanı Alekos Şiambos, Cyprus Mail gazetesine verdiği demeçte, iki İranlı öğrencinin ülkeye ''yasadışı'' bir limandan giriş yaptıklarını iddia ederek, polisin onları tutuklamaktan başka çaresi olmadığını ileri sürdü. Şiambos, ''Yasalar gayet net, ülkeye 'yasadışı' yollardan giriş yaptılar ve üstelik burada 'yasadışı' bir üniversitede de eğitim görüyorlar'' diye konuştu. 
     
     PAKİSTANLI AİLE DE TUTUKLANDI 
     Yine Ledra Palace Rum polis barikatına geçen Pazar günü giderek Güney'de gezmek istediğini söyleyen Pakistanlı bir çift ve iki çocuğu da tutuklanarak hapse atıldı. 
     Pasaportlarında 10 Kasım 2000'de hava yoluyla KKTC'ye giriş mührü bulunan Pakistanlılar, geceyi tutuklu olarak geçirdi ve ertesi gün mahkemeye çıkarıldı. Üç yıldır KKTC'de çalışan Pakistanlı çift, ülkeye ''yasadışı limandan giriş yapmak'' ile suçlandı. 
     Pakistanlıları yargılayan Tefkros İkonomu isimli kıdemli Rum yargıç, bu çiftin üç yıldan beri KKTC'de ikamet edip çalıştığını ve iki küçük çocuklarının kendileriyle birlikte olmasını dikkate aldığını belirtti. Rum yargıç, '' Kıbrıs ın bütünlüğünün güvence altına alınması yasası sert bir şekilde uygulanıyor'' dedi. Pakistanlıların, şahsi kefalet imzalandıktan sonra KKTC'ye dönmelerine izin verildi. 
     Bilindiği üzere Rum polisi şimdiye kadar pasaportunda KKTC'ye giriş mührü bulunan kişilere giriş izni vermeyip KKTC'ye geri gönderiyordu. Bu uygulama, Rum yönetiminin bu konuda taktik değişikliğine gittiğini gösteriyor. 
     
</TEXT>
</DOC>
