<DOC>
<DOCNO> 151305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun11.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta binlerce Osmanlı el yazması da kül oldu 
</HEADLINE>
<TEXT>

     Irak'ın başkenti Bağdat'ta, Irak Milli Kütüphanesi ile birlikte Osmanlı el yazmaları ile belgeleri de yandı. 
     Amerikan birliklerinin Bağdat'a girmesinin ardından yağmacılar tarafından yakıldığı sanılan kütüphanenin en üst katında bulunan, Iraklılara ait eserler yangından kurtulurken, birinci kattaki eserlerin tamamı kül oldu. 
     Bu eserlerin arasında Osmanlı el yazmaları ve belgelerinin önemli yer tuttuğu belirtildi. 
     Bir süredir Almanya'da yaşayan Iraklı Sair Emel El Cuburi, Milli Kütüphane binasına geldiğinde gördüğü manzara karşısında gözyaşlarını tutamazken, ''Bu 21. yüzyılda yaşanan yeni bir barbarlık. Bunu yapanlar insan olamaz. Burada sizin tarihiniz de yandı. Binlerce Osmanlı el yazması ve Osmanlı belgesi vardı'' dedi. 
     Yangından kurtarılan kitapların, Iraklı Şiiler tarafından bir TIR'a yüklenerek, Necef'e götürüldüğü bildiriliyor. 
     Irak Milli Kütüphanesi'ndeki kitapların yanması, tarihte Bağdat'ta yaşanan ikinci ''kitap katliamı'' olarak kayıtlara geçti. 
     1260'da dönemin en büyük kütüphanesi olan Bağdat Kütüphanesi, Moğollar tarafından yok edilmişti. Moğolların Dicle Nehri'ne attığı kitapların mürekkebi yüzünden nehrin 10 gün mavi aktığı rivayet ediliyor. 
     





</TEXT>
</DOC>
