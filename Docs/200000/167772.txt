<DOC>
<DOCNO> 167772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/yazar/sazak.html </URL>
<DATE> 2003/07/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sahipsiz Türkiye 
</HEADLINE>
<TEXT>

     'Sahipsiz Türkiye ' 
     Askerleri 'stratejik ortak' ABD tarafından Kuzey Irak'ta rehin alınan, başkenti suskun, Başbakanı'nın tepkisi 'müzik notası'ndan öteye geçmeyen, 21'inci yüzyılda izlenecek 'yol haritası' konusunda kafası karışık bir Türkiye'de Özbek, çöküşün yolsuzluklar boyutunu aydınlatıyor. 
     Osman Özbek adı kamuoyuna yabancı değil. 5 Ocak 2001'de Enerji Bakanlığı'nda üst düzey bürokratların gözaltına alınmasıyla başlayan operasyonda Jandarma Harekat Başkanı'ydı. DGM Savcısı Talat Şalk tarafından yürütülen soruşturmada Enerji Bakanı Cumhur Ersümer'le ilgili 'o bakanın üstünü çizin' manşeti deprem yaratmıştı. 'Mavi Akım'da ise hedef Mesut Yılmaz'dı 
     Çıkar amaçlı suç örgütleriyle mücadele için çıkarılan 4422 sayılı yasa savcıya, polise, jandarmaya yetkiler tanımıştı. 
     O sayede banka soyanların, hortumlayanların üzerine gidildi. 
     Ancak soruşturmaların alanı genişledikçe Ankara'daki siyasi huzursuzluk arttı. Yolsuzlukları yapanlar bırakıldı, 'üzerine gidenler' sorgulanmaya başlandı. 
     Osman Özbek'in kitabında Türkiye'yi soyanların nasıl korunduğuna ilişkin çarpıcı olaylar var 
     Jandarma Kaçakçılık Daire Başkanı Kurmay Albay Aziz Ergen'in DGM Savcısı Talat Şalk'la nasıl tuzağa düşürüldükleri, Beyaz Enerji dosyasını tamamladıktan sonra 'Mavi Akım'ı soruşturması başlarken Tümgeneral Osman Özbek'in Kayseri'ye atanması, İçişleri Bakanı Sadettin Tantan'ın istifaya zorlanması yakın tarihin dramatik sayfalarıdır. 
     TBMM Yolsuzlukları Araştırma Komisyonu, Cumhur Ersümer'i komisyona çağırıyor ama nedense Osman Özbek'i dinleme konusunda aynı kararlığı göstermiyor. Sadettin Tantan'ı, Talat Şalk'ı çağırmıyor 
     Özbek de 'Sahipsiz Türkiye' kitabını göndermekle yetiniyor. 
     Kitapta da yazılı, Jandarma operasyonunun en kritik aşamasında bilirkişi raporları ve rüşveti anlatan sanık ifadeleri Başbakan Ecevit ve yardımcısı Devlet Bahçeli'ye verilmesine karşın hükümet, bu soyguna dur demek yerine yolsuzluğun üzerine gidenlere gözdağı veriyor. 
     Adalet Bakanı Hikmet Sami Türk, savcı hakkında soruşturma açtırıyor 
     Türkiye'de yolsuzluklara zamanında müdahale edilmediği sürece milyarlarca dolarlık yük katlanarak vatandaşın üzerine biniyor. Son örnek Uzanlar'ın bankası değil mi 108 trilyonluk risk oluşana kadar BDDK niye seyretti Kimler korudu Raporları sümen altına atan siyasiler kimlerdi 
     Osman Özbek diyor ki 
     "Beyaz Enerji'yi büyütmemem için devreye giren kişi sosyal demokrasinin önde gelen on isminden biriydi " 
     Kim acaba .. 
     
     

</TEXT>
</DOC>
