<DOC>
<DOCNO> 183520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/siy02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a özgürlük büyük bir yalan 
</HEADLINE>
<TEXT>

   Irak'ta görevli 101. Hava İndirme Tümeni'nden asker Tim Predmore, İngiliz gazetesi Guardian'a yazdığı mektupta "şok ve dehşet" içerisinde olduğunu anlattı 
      NEVSAL ELEVLİ Londra 

   
   İngiliz Guardian gazetesine bir mektup yazan Irak'ta görevli 101. Hava İndirme Tümeni'nden Tim Predmore isimli asker, bu ülkede bir parçası oldukları savaşın, Irak'ın Özgürlüğü operasyonunun büyük bir yalan olduğuna inandığını söyledi. Guardian'ın geniş yer verdiği mektupta Predmore, savaşta Bağdat'ın yaşadığı en sert bombardımanın adı olan "Şok ve Dehşet"e gönderme yaparak, ruhen kendisinin şok ve dehşet içinde olduğunu yazdı. Predmore, mektubunda şunları yazdı "İlk kurşunun ateşlendiği andan itibaren bu kurtuluş ve özgürlük savaşında ikiyüzlülük hüküm sürdü. Yakalanan ya da öldürülen ABD askerlerinin görüntüleri Arap televizyonunda yayınlandığında Amerikan ve İngiliz liderleri bu görüntüleri yayımladığı için kanallara ateş püskürürken, kendileri de intikam yemini etti. Saddam Hüseyin'in oğullarının öldürülmesinden saatler sonra, ABD yönetimi, iki ölü kardeşin korkunç fotoğraflarını tüm dünyaya yayımladı." 
   Predmore, mektubunda ayrıca şu ifadelere yer verdi "Bu işgal sık sık duyduğumuz gibi kitle imha silahları yüzünden mi Usame bin Ladin ile yakın ilişkisi olan bir lideri ve rejimi devirmek için mi işgal ettik Öyleyse, kanıt nerede Veya hücumumuz ekonomik yararımız için miydi Bu, modern zamanların Haçlı seferlerine benziyor, baskı altındaki bir halkı özgürleştirmek veya şeytani bir diktatörden kurtulma değil, başka bir ülkenin doğal kaynaklarını kontrol amaçlı bir haçlı seferi. Tek bir gerçek var, o da Amerikalıların öldüğü." 
   
</TEXT>
</DOC>
