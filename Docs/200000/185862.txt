<DOC>
<DOCNO> 185862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur26.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da, eski karısı ile sevgilisini vurdu, Türkiye'de ceza yedi 
</HEADLINE>
<TEXT>

     Almanya'da, boşandığı karısını tabancayla yaralayıp erkek arkadaşını da öldürdüğü iddiasıyla aranırken Adana'da yakalanan sanık, müebbet hapis cezasına çarptırıldı. Sanık, ''Avrupa Sözleşmesi'ne göre lehine olduğu için'' Almanya'da uygulanan kanun dikkate alınarak cezaya çarptırıldı Adana 2. Ağır Ceza Mahkemesi'nde görülen davada, Almanya'nın Hamburg kentinde, boşandığı karısı Gül İris Üzüm'ü tabancayla yaralayan, erkek arkadaşı Valker Helmut Mitschke Romano'yu ise öldürdüğü iddiasıyla tutuklanan Ali Düzel hazır bulundu. 
     Sanık Ali Düzel, saldırıyı tasarlayarak gerçekleştirdiği iddialarını kabul etmedi ve öldürmek amacıyla ateş etmediğini söyledi. 
     Yaklaşık 8 yıl evli kaldığı Gül İris Üzüm ile 1990 yılında boşandığını belirten Ali Düzel, ifadesini şöyle sürdürdü 
     ''Onlarla tesadüfen karşılaştım. Otomobildeydiler. Beni görünce aniden otomobilin yönüne çevirerek yanıma yaklaşmak istediler. Yolumu değiştirdiğim halde beni takip etmeye devam ettiler. İçinde bulundukları otomobili de park yasağı olan yere bıraktılar. Her ikisi de hakaret ederek üzerime yürüdü. Gül İris Üzüm'ün yanında olan Valker, spor öğretmeni ve fiziği güçlü biri olduğu için tabancayı çakarak rasgele ateş ettim. Öldürmek amacıyla ateş etmedim.'' Mahkeme heyeti, kararı, ceza kovuşturmalarının aktarılması konusunda imzalanan Avrupa Sözleşmesi'ne göre sanığın lehine olacak şekilde belirledi. Mahkeme, Almanya'da uygulanan kanunları dikkate alarak, Ali Düzel'in müebbet hapis cezasına çarptırılmasına karar verdi. 
     
</TEXT>
</DOC>
