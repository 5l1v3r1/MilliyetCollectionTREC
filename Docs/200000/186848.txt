<DOC>
<DOCNO> 186848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur11.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay İkinci Başkanı'ndan terörizme ortak tanım çağrısı 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, terörizmden yıllardır muzdarip olan Türkiye'nin, yıllardır insanlık aleminin terör konusunda ne büyük bir tehlike ile karşı karşıya bulunduğuna dünyanın dikkatini çekmeye çalıştığını, ancak bu konuda yeterli desteği görebildiğini söylemenin mümkün olmadığını belirtti. 
     TSK Barış İçin Ortaklık Eğitim Merkezi'nin BİOEM 2003-2004 eğitim-öğretim yılı, törenle başladı. 
     Genelkurmay İkinci Başkanı Orgeneral Başbuğ, törende yaptığı konuşmada, BİOEM Komutanlığı'nın, ortaklık ülkelerine, NATO ve barış için ortaklık genel prensipleri ile müşterek çalışabilirlik hedefleri doğrultusunda nitelikli öğretim ve eğitim desteğini verme görevini üstlendiğini hatırlattı. 
     40 yıl süren soğuk savaşın tarih olduğunu, ülkeleri ve halkları bölen duvarların yıkıldığını, bütün uluslar için savaşsız ve paylaşılan refah içindeki bir dünya görüşünün geliştirilebileceği yeni bir potansiyel bulunduğunu kaydeden Orgeneral Başbuğ, şöyle konuştu 
     ''Belirsizlik ve değişim günlerine tanıklık etmekteyiz. Küreselleşme düşüncesi ön plana çıkmış ve buna bağlı olarak tehdit algısı da değişmiştir. Soğuk savaş sonrası dönemdeki yeni politik ve askeri stratejik ortama, temelde uluslararası terörizm, kitle imha silahlarının yayılması, bölgesel çatışmalar, köktendincilik, etnik temizlik eğilimleri, yerlerinden edilmiş kişiler ve mülteci akımları, insan kaçakçılığı ve yasadışı uyuşturucu madde ve silah kaçakçılığından kaynaklanan istikrarsızlıklar ve belirsizlikler hakim olmaktadır. 
     Güvenlik politikaları yeni boyutlar kazandığından, yeni tehdit ve risklerin yalnızca bir ülke veya organizasyon tarafından bertaraf edilmesi mümkün görülmemektedir. Bu nedenle, uluslararası toplumun karşı karşıya gelebileceği ani gelişmelerle başa çıkmak ve yeni çatışma sebeplerini ortadan kaldırmak için daha aktif ve yakın uluslararası işbirliğine ihtiyaç vardır. Bu işbirliğine en çok ihtiyaç duyulan konuların başında, terörizmle mücadele gelmektedir. 
     
     ''TERÖRİZME ORTAK TANIM'' ÇAĞRISI 
     Terörizmden yıllardır muzdarip olan Türkiye, yıllardır insanlık aleminin terör konusunda ne büyük bir tehlike ile karşı karşıya bulunduğuna dünyanın dikkatini çekmeye çalışmıştır. Ne yazık ki, Türkiye'nin bu konuda yeterli desteği görebildiğini söylemek mümkün değildir.'' Orgeneral Başbuğ, teröre daha fazla kurban verilmemesi için ortak bir terör ve terörist tanımında fikir birliğine varılması, uluslararası hukukta terörizme yönelik boşlukların giderilmesi, BM Güvenlik Konseyi'nin terörizmle mücadele konusundaki Eylül 2001 tarihli kararının uygulanması, terörle mücadele için uluslararası bir organizasyon teşkil edilmesi, terör örgütleri listesinin oluşturulması, terörizmle mücadele konusundaki kararlara uymayan ve teröre destek veren devletlere karşı uygulanacak yaptırımların açıkça belirlenmesi gerektiğini ifade etti. 
     Dünyanın en çalkantılı bölgelerinden olan Kafkaslar, Ortadoğu ve Balkanlar'la çevrili Türkiye'nin, değişkenliğin ve istikrarsızlığın merkezinde bulunduğunu anlatan Orgeneral Başbuğ, hem büyük mücadeleler gerektiren hem de önceden kestirilmesi mümkün olmayan fırsatlar sunan yeni küresel ortamda, Türkiye'nin, barışı korumaya yönelik kolektif çabaları desteklemek için, Ulu Önder Atatürk'ün ''Yurtta barış, dünyada barış'' ilkesi ışığında elinden gelenin en iyisini yaptığını söyledi. 
     Orgeneral Başbuğ, NATO Taktik Sivil Asker İşbirliği Kursu ile başlayacak yeni eğitim ve öğretim yılında, BİOEM Komutanlığı'nca 21 kurs ile ''İpek Yolu General Amiral Semineri''nin icra edileceğini bildirdi. 
     
</TEXT>
</DOC>
