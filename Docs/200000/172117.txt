<DOC>
<DOCNO> 172117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko08.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyar lirayı aşan ödemeler artık bankalardan yapılacak.. 
</HEADLINE>
<TEXT>

     Kayıt dışı ekonomiyle mücadele çerçevesinde 5 milyar lirayı aşan bütün ödemelerin bankalar ya da özel finans kurumları aracılığıyla yapılması uygulaması, 1 Ağustos Cuma günü başlıyor. 
     Maliye Bakanlığı'nın daha önce yayımlanan Vergi Usul Genel Tebliği uyarınca, aybaşından itibaren birinci ve ikinci sınıf tüccarlar, kazancı basit usulde tespit edilenler, defter tutmak zorunda olan çiftçiler, serbest meslek erbabı ve ülkemizde oturmayan yabancılar dışındaki tüketicilerden mal ve hizmet bedeli olarak yapılacak 5 milyar lirayı aşan tahsilat ve ödemeler, bankalar ile özel finans kurumları aracılığı ile gerçekleştirilecek. 
     Söz konusu limiti aşan mal ve hizmet bedeli ödemelerinin banka veya özel finans kurumlarınca düzenlenen dekont ya da hesap bildirim cetvelleri ile belgelendirilmesi gerekecek. 
     
     5 MİLYARIN ALTINDAKİ ÖDEMELER 
     Bu tutarın altında kalan tahsilat veya ödemelerin banka ya da özel finans kurumları aracılığı ile yapılması ise isteğe bağlı olacak. 
     5 milyar lirayı aşan avansların da banka ya da özel finans kurumlarınca düzenlenen belgelerle gösterilmesi mecburiyeti bulunacak. 
     Söz konusu yükümlülüğe aykırı davranan ve 5 milyar lirayı aşan tahsilat ve ödemelerini bankalar ya da özel finans kesimleri aracılığı ile yapmayan mükelleflere her işlem için özel usulsüzlük cezası kesilecek. 
     
     PARAYI TAKİP DÖNEMİ 
     Bu arada Gelirler Genel Müdür Vekili Osman Arıoğlu, 1 Ağustos'tan yürürlüğe girecek uygulama ile birlikte artık parayı takip döneminin başlayacağını söyledi. 
     Kayıt dışı ekonomi ile mücadele için bugüne kadar çok şey söylendiğini, ancak ilk defa bu kadar somut bir adım atıldığını kaydeden Arıoğlu, enflasyon muhasebesi ile çek ve senet düzenlemelerinin de bu düzenlemeyi destekleyeceğini vurguladı. 
     Yıllardır sadece malı takip ettiklerini ve bu şekilde vergi kayıp ve kaçağına ulaşmaya çalıştıklarına dikkat çeken Arıoğlu, şunları söyledi 
     ''5 milyar liranın üzerindeki ödemelerin finans sistemi kanalıyla gerçekleştirilmesi zorunluluğu ile birlikte artık parayı da takip dönemi başlıyor. Artık nakit hareketleri izlenecek. Buna 5 milyar lirayı aşan posta havalelerini de ekleyeceğiz. Böylece belirli limiti aşan tüm ödemeler, idaremizce yakından takip edilebilecek. Her şey kayıtlı sistem içinde yürüyecek.'' 
     
     HERKES YARDIMCI OLMALI 
     Söz konusu düzenleme öncesi Türkiye Odalar ve Borsalar Birliği ile Türkiye Bankalar Birliği gibi meslek kuruluşlarıyla da görüşmeler yaptıklarını ve onların da onayını aldıklarını anlatan Gelirler Genel Müdür Vekili, şöyle devam etti 
     ''Artık kayıt dışı ekonomi ile amansız mücadele dönemi başlıyor. Bu konuda herkesin yardımını bekliyoruz. Herkes şunu anlamalı, kayıt dışı ekonomi, kayıt içinde çalışanlar için haksız rekabet yaratıyor. Bunu ortadan kaldırmak için herkes bize yardımcı olmalı. Bu aynı zamanda bir vatandaşlık borcudur. 
     2004 başında enflasyon muhasebesi de uygulamaya giriyor. Yani kayıt içine girmek mükellefin kendi yararınadır. İşletmeler, bu yıl kayıtlı sisteme girerek, kendilerini buna hazırlasınlar. 
     Diğer yandan yeni uygulamaya aykırı davrananlar, kayda girmeden çalışacaklar birinci sınıf tüccarsa 840 milyon lira, 2. sınıf tüccarsa 400 milyon, vergi mükellefi değilse 200 milyon lira özel usulsüzlük cezası ile karşı karşıya kalacak. Sonbaharda çıkaracağımız vergi reformuyla bu tür cezaları daha da ağırlaştıracağız.'' 
     
</TEXT>
</DOC>
