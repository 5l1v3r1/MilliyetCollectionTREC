<DOC>
<DOCNO> 186706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo03.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den neşter 
</HEADLINE>
<TEXT>

   Galatasaray Teknik Direktörü, Ergün, Hasan Şaş, Mondragon ve Arif gibi isimleri kenara çekecek, gençleri sahaya sürecek. Büyük ümit beslediği Frank de Boer'i ise sert bir dille uyaracak 
      ERHAN TELLİ 

   
   Yeni isimler 
   ÖNCE Real Sociedad yenilgisi, ardından da Akçaabat Sebatspor karşısında alınan sıkıntılı galibiyet, Galatasaray'da taşların oynamasına neden oldu. Sarı - Kırmızılı taraftar ilk kez bu kadar tepki gösterirken, Teknik Direktör Fatih Terim de takımı düzlüğe çıkarmanın formüllerini arıyor. Cim-Bom'u yeni bir kimlikle sahaya sürmeyi düşünen Terim'in, kimsenin gözünün yaşına bakmayarak gerekli yerlere neşter vuracağı ve takımın yaş ortalamasını düşüreceği belirtildi. 
   
   Yıldızlar kenarda 
   TERİM'İN başta, son haftalarda hatalı goller yiyen Mondragon, Konfederasyon Kupası'ndan sonra büyük düşüş yaşayan Ergün, şans vermediği Hakan Ünsal, bu sezon bekleneni ortaya koyamayan Hasan Şaş, ileride mücadele gücü düşük kalan Arif gibi eski oyuncularını dinlendireceği kaydedildi. Fatih hocanın, forvette Hakan Şükür'ün yanında oynatabilmek için Ümit Karan'ın dönüşünü beklediği ifade edildi. Bu süre içinde de Bratu'ya şans tanınacak. 
   
   Savunmada kriz 
   FATİH Terim'in en sert tepkisi ise, savunmada görev yapan iki tecrübeli futbolcusu Frank de Boer ile Kaptan Bülent'e olacak. Fatih hocanın da iki oyuncusunu uyaracağı, gerekirse Hollandalı oyuncunun yerine genç isimlerle sahaya çıkabileceği ifade edildi. Geldiği günden bu yana istenen verimi sağlayamayan Frank de Boer'e, devre arasına kadar şans verileceği, düzelmemesi durumunda gönderilebileceği iddia edildi. 
   
   Zor değil, çok zor    BÜNYAMİN OSMAN 

   İlk golü Terim'e 
   SEBATSPOR karşısında bir gol atıp, bir de asist yapan Bratu, "Kendimi fazla havaya sokmak istemiyorum. Abartmak tarzım değil" diye konuştu. Golden sonra yedek kulübesine doğru yaptığı hareketin Terim'e teşekkür olduğunu söyleyen Rumen oyuncu, "Bana güvendiği için ilk golümün Terim'e hediye olmasını istedim" ifadesini kullandı. 
   
   Yıldız adayları 
   BRATU, Hagi ve Popescu'dan sonra Galatasaray'da oynamanın zor değil, çok zor olduğunu belirtti. Rumen oyuncu şöyle devam etti "Onların kalitesini yakalamak ve onların Galatasaray'da elde ettiği başarılara şimdiden ulaşmak için erken. Ancak veliahtları olarak gösterilmek bizler için gurur verici." 
   
   Bülent Biraz anlayış lütfen    Kısmetsizlik savunması 
   TARAFTARIN büyük eleştirisini alan Galatasaraylı futbolcular kendilerini savundu. Akçaabat Sebat karşısında 3-0 öne geçtikten sonra yenen golleri tamamen kısmetsizliğe bağlayan Sarı - Kırmızılılar, seyircinin tepkisine, tepkiyle karşılık verdi. Kaptan Bülent, "Bu takım büyük başarılara imza attı ve Türkiye'ye büyük zaferler yaşattı. Seyircinin biraz daha anlayış göstermesi gerekirdi" dedi. 
   
   "Herkes savaşıyor" 
   ERGÜN ise, "Bu takımda herkes forması için savaşıyor ve ter akıtıyor. Kimse Galatasaray'ın yenilmesini istemez" ifadesini kullandı. Kızı Zeynep Sude ile birlikte Bahçelievler'de iş merkezinin açılışına katılan Hakan Şükür, taraftardan sabır istediklerini belirterek, "Şu an bir adaptasyon dönemi geçiriyoruz. Bunu atlattığımız zaman büyük başarıları hep birlikte yaşayacağız" diye konuştu. 
   
   Yedeklere fırsat    GALATASARAY Teknik Direktörü Fatih Terim, Akçaabat Sebatspor maçının ardından takımına iki gün izin verdi. Çaykur Rizespor maçının hazırlıklarına yarın başlayacak olan Sarı - Kırmızılılar, İngiltere milli maçı nedeniyle verilen süreyi en iyi şekilde değerlendirmeye çalışacak. Çarşamba günü bir hazırlık karşılaşması yapmayı planlayan Terim'in, burada özellikle yedek oyuncuların son durumu görmeyi planladığı öğrenildi. 
   
   Mondragon'un gözyaşları    CİM-BOM taraftarının tepkisiyle karşılaşan ve buna çok üzülen Mondragon, Akçaabat Sebatspor maçının ardından soyunma odasında ağladı. Arkadaşları tarafından teskin edilen Kolombiyalı file bekçisi, "Ben suçlu değilim. Kendime korkak dedirtmem" diyerek gözyaşı döktü. Futbolcuların ise Mondragon'a, "Hataları hep birlikte yaptık. Kendini yıpratma" diyerek moral vermeye çalıştığı öğrenildi. 
   
   
</TEXT>
</DOC>
