<DOC>
<DOCNO> 171312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yasam/ayas.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mengenli aşçının kepçesi dama .. 
</HEADLINE>
<TEXT>

   Yeditepe Üniversitesi, bu yıl 30 öğrenci alacağı 'Gastronomi ve Mutfak Bilimleri' bölümünde 'üniversiteli aşçılar' yetiştirecek 
      SİBEL KAHRAMAN İstanbul 
   
   Üniversiteler, kalifiye eleman ihtiyacını dikkate alarak hemen her alanda bölüm açmaya başladı. Yeditepe Üniversitesi de bu yıl bir ilke imza atarak Güzel Sanatlar Fakültesi bünyesinde Gastronomi ve Mutfak Bilimleri Bölümü açıyor. 
   Aşçılık eğitimi, hazırlık dahil olmak üzere beş yıl olacak. Eğitim, Türk mutfağının yanı sıra, Fransız, İtalyan, Japon ve Çin mutfak kültürünü de içerecek. 
   Bu bölümde eğitim alacak öğrenciler İngilizce, Fransızca, Almanca, İspanyolca, müzik, resim, sanat tarihi, estetik bilimi, gıda mühendisliği, teknik resim, mutfak dizaynı, dünya mutfak kültürü, pişirme sanatı, takdim ve servis sanatı, gıda satın alımı, muhasebe, şarapçılık, hijyen ve centilmenlik dersleri alacak. 
   Öğretim üyesi kadrosu İtalyan öğretim üyelerinden oluşacak olan Gastronomi ve Mutfak Bilimleri Bölümü'ne 25 burssuz, 5 de burslu öğrenci alınacak. Bölüm dersleri için de büyük otellerin aşçıları verecek. 
   
   Aşçı değil, sanatçı 
   Türk mutfağın dünyaya tanıtmak için o ülkelerin diline hakim aşçılar olması gerektiğini belirten Yeditepe Üniversitesi Rektörü Prof. Dr. Ahmet Serpil, şunları söyledi 
   "Türkiye'deki büyük otellere baktığınızda, çoğunun aşçılarının İtalyan, İngiliz veya Fransız olduğunu görürsünüz. Neden yurtdışındaki büyük otellerin mutfağında da Türk aşçılar olmasın Buradan mezun olan öğrencilerimiz bu şansı yakalayacaklar." 
   Bölüm Başkanı Tuğrul Şavkay ise, aşçı değil, sanatçı yetiştirmeyi hedeflediklerini belirterek şöyle konuştu "Bölümün en önemli özelliği Güzel Sanatlar Fakültesi'nin içinde bulunması. Programımız, pratik olarak aşçılığı öğretmenin yanı sıra ağırlıkla mutfak kültürünü aşılamak olacak. Sadece bir aşçı değil, sanatçı yetiştireceğiz. " 
   
   
</TEXT>
</DOC>
