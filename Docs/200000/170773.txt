<DOC>
<DOCNO> 170773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur10.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçaklara da para cezası uygulanıyor 
</HEADLINE>
<TEXT>

     Antalya'da, havalimanına erken ya da geç iniş yapan uçaklara para cezası uygulanıyor. 
     Devlet Hava Meydanları İşletmeleri Başmüdürü Osman Serdar, bazı dönemlerde Antalya Havalimanı'nda büyük sıkıntılar yaşandığını, bunun önüne geçmek için çeşitli önlemler aldıklarını söyledi. 
     Antalya'ya gelecek uçağa iki gün önceden iniş izni isteme ve kalacağı süreyi önceden bildirme zorunluluğu getirdiklerini bildiren Serdar, şöyle konuştu 
     "Antalya'ya gelecek uçak, iki gün önceden İstanbul Koordinasyon Merkezi'ni arayarak geleceği ve geri döneceği zamanı bildirecek. Koordinasyon Merkezi de bu listeyi bize verecek. Bildirdikleri zamana uymayan uçaklara para cezası uyguluyoruz. 20 dakika erken ya da geç iniş-kalkış yapan uçaklara ton başına aldığımız 2 euroluk park parasını 6 euro olarak alıyoruz ki bu da uçak başına 10-15 bin euro demek. Bu paranın üçte ikisi zamana uyulmadığından ödenen para olduğu için ortalama uçak başına verilen ceza 5-10 bin euroyu, hatta uçağın gecikme süresinin artması halinde 15 bin euroyu buluyor." Serdar, yolcularını havalimanına erken getiren acentelere de ceza uygulaması başlattıklarını kaydetti. 
     
</TEXT>
</DOC>
