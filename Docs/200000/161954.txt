<DOC>
<DOCNO> 161954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/yazar/ulagay.html </URL>
<DATE> 2003/06/09/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Klasik müzikte Festival sevinci 
</HEADLINE>
<TEXT>

     
Küresel jeopolitik değişirken ne yapmalı      Genelkurmay 2. Başkanı Org. Yaşar Büyükanıt'ın 29 Mayıs'ta yaptığı konuşma sonrasında yeniden tartışma gündemine giren "küreselleşme" olgusu aslında 1980'lerden bu yana yaşanmakta olan geniş kapsamlı küresel dönüşümün bir boyutunu oluşturuyor. Finanstan ekonomiye, kültürden siyasete pek çok alanda yeni gelişmeleri gündeme getiren bu büyük dönüşümde şimdi, mevcut küresel düzenin tüm kurumlarının ve kurallarının sınandığı ve ABD'nin tek başına hükmedeceği bir yeni küresel düzen kurma çabalarının öne çıktığı bir dönemden geçiyoruz. Bu dönemin belirleyici özelliği, uluslararası düzenin tüm kurumlarıyla birlikte küresel jeopolitik denklemin de bozulup yeniden kurulmak istenmesi. 
     
     ABD STATÜKOYU YIKMAK İSTİYOR 
     Evet, tarihte belki de sık rastlanmayan bir durumla karşı karşıyayız. Mevcut uluslararası düzenin kurulmasında belirleyici rol oynamış olan ve bugün gelinen noktada bu düzenin hakim gücü haline gelen ABD, şimdi bu düzeni korumak değil değiştirmek istiyor. ABD, kendi ulusal güvenlik önceliklerini tüm dünyaya kabul ettirme ve küresel güvenlik paradigmasını da buna göre yeniden belirleme çabasında. Yakın gelecekte adını daha çok duyacağımızı sandığım Philip Bobbitt'in The Shield of Achilles Aşil'in Kalkanı adlı kapsamlı çalışmasında geliştirdiği tezlere göre, bu yeni paradigma, ABD ordusu dışındaki ulusal orduların da ABD'nin belirlediği küresel strateji içinde onlara ayrılan rolü oynamalarını öngörüyor. Bush yönetiminin bu tezlere sıcak baktığını düşünürsek, her ülkedeki askerleri yakından ilgilendiren gelişmelerin gündemde olduğunu söyleyebiliriz. Bizim askerlerin bu gelişmeler karşısında duyduğu tedirginliği ve Org. Büyükanıt'ın konuşmasını da, öncelikle bu çerçeve içinde değerlendirmek doğru olur diye düşünüyorum. 
     En az askerler kadar sivilleri de yakından ilgilendiren bu gelişmeler karşısında keşke sivil kesimden ve özellikle siyaset kadrolarından da Org. Büyükanıt'ınki gibi kapsamlı değerlendirmeler gelse ve konuyu, askerlerin kimi saplantılarından arındırılmış olarak, enine boyuna tartışabilsek. Şimdilik İsmet Berkan, Gündüz Aktan, M. Ali Kışlalı, Cengiz Çandar ve Hasan Cemal gibi köşe yazarlarının katkısıyla gazete köşelerinde sürmekte olan bu tartışmayı geliştirirken, sorulması gereken bazı önemli sorular var. 
     
     SORULMASI GEREKEN SORULAR 

</TEXT>
</DOC>
