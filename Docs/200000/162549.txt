<DOC>
<DOCNO> 162549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur23.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de öldürülen kırtasiyeci kadının kocası serbest bırakıldı 
</HEADLINE>
<TEXT>

     İzmir'in Bornova İlçesi'ndeki evinde boğazı kesilerek öldürülen kırtasiyeci Zihniye Bıyıkoğlu'nun 43 gözaltında tutulan öğretmen kocası, serbest bırakıldı. 
     Zihniye Bıyıkoğlu'nun 43 , evinde boğazı kesilerek öldürülmüş halde bulunmasının ardından gözaltına alınan öğretmen kocası İrfan Bıyıkoğlu'nun 33 , Cinayet Büro Amirliği'nde 2 gündür süren sorgusu tamamlandı. 
     İrfan Bıyıkoğlu'nun ifadesinde, cinayetin kim ya da kimler tarafından, ne amaçla işlendiği konusunda bilgiye sahip olmadığını söylediği öğrenildi. 
     Bıyıkoğlu, cinayeti soruşturan Bornova Cumhuriyet Savcılığı'nın talimatıyla serbest bırakıldı. 
     Alınan bilgiye göre, Asayiş Şube Müdürlüğü, cinayeti soruşturmak için ''özel bir ekip'' oluşturdu. Bu ekibin, kadının İzmir dışında yaşayan ilk eşiyle görüştüğü, ancak ifadesine gerek duymadıkları belirtildi. 
     Öldürülen kadının oğlunun, bir süre önce ''kız kaçırdığı'' ve bu nedenle iki aile arasında bir husumetin doğmuş olabileceğini de dikkate alan ekipler, ancak yapılan araştırmada, oğlanın kaçırdığı kızla evlendiğini ve ailelerin barıştığını tespit etti. 
     Polis yetkilileri, kadının boynunu bıçakla kesmek suretiyle kolaylıkla öldüren katilin, bıçak kullanmayı iyi bildiğini belirlerken, katilin ''kasap'' olması ihtimalinin de göz önünde bulundurulduğunu kaydetti. 
     İncelemelerde ayrıca, evin banyosunda, olayın ardından ellerini yıkayan katile ait olduğu sanılan ''parmak izleri'', ''kıl'' ve benzeri deliler, uzmanlar tarafından toplandı. Kadının tırnaklarında boğuşma sırasında kalan deri parçaları da alınarak, incelenmek üzere Polis Kriminal Laboratuvarı'na gönderildi. 
     Zihniye Bıyıkoğlu, iki gün önce Çamdibi Semti'ndeki evinde boğazı kesilerek öldürülmüş, kadının cesedi, akşam saatinde eve dönen Çınarlı Endüstri Meslek Lisesi'nde öğretmen olan eşi İrfan Bıyıkoğlu tarafından bulunmuştu. Olay yerinde yapılan incelemede, evden herhangi bir hırsızlık yapılmadığı belirlenmişti. 
     
</TEXT>
</DOC>
