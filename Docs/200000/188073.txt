<DOC>
<DOCNO> 188073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/siyaset/siy06.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'e zafer partisi 
</HEADLINE>
<TEXT>

   İngiliz petrolcü Shahnavaz, 15 Ekim'deki Azerbaycan seçimlerini kutlamak için Türkiye'den uçak kaldıracak 
      YAŞAR ÇAKMAK 

   
   İstanbul'da yaşayan İran asıllı İngiliz vatandaşı Shery Shahnavaz, 15 Ekim'de Azerbaycan'da yapılacak Cumhurbaşkanı seçimlerinin favorisi olan arkadaşı İlham Aliyev için Bakü'de parti verecek. Rusya ve İran'da petrol işiyle uğraşan Shery Shahnavaz, seçimlerin yapılacağı 15 Ekim akşamı Bakü'de vereceği partiye İstanbul'dan ve Avrupa'dan arkadaşlarını özel bir uçakla götürecek. 
   Bakü'ye 14 Ekim'de gidip seçimlere katılan arkadaşı İlham Aliyev'e moral vereceklerini söyleyen işadamı, "Önemli olan arkadaşımın mutlu gününde yanında olmak, zaferini birlikte kutlamak. Kazandığı gece sabaha kadar şampanya patlatacağım. İlham Aliyev benim için çok değerli bir insan, onun seçimleri kazanacağına inanıyorum" dedi. 1996 yılında Chevadov ayaklamasında İlham Aliyev'in eşi Mihriban Hanım'ın İstanbul'da misafirleri olduğunu, isyan sırasında eşlerinden haber alamayınca sıkıntılı bir dönem geçirdiklerini söyleyen Ceyla Shahnavaz, "İlham Aliyev seçilirse, sanata düşkün olan eşi Mihriban Hanım Azerbaycan kadınlarına büyük destek verecektir" diye konuştu. 
   
   
</TEXT>
</DOC>
