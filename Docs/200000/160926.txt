<DOC>
<DOCNO> 160926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yasam/yas02.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
900'lü 'seksi' faturalara son 
</HEADLINE>
<TEXT>

Şanlıurfa'da bir mahkeme, Türk Telekom sözleşmesinde 'erotik canlı bağlantı' hükmü olmadığı gerekçesiyle, bir aboneye gelen 10 milyar liralık faturayı iptal etti... 
     Milyarlarca liralık 900'lü hat faturaları nedeniyle aboneleriyle sık sık başı derde giren Türk Telekom'a bu kez yargıdan darbe geldi. Şanlıurfa 1. Asliye Hukuk Mahkemesi, abonelerle yapılan sözleşmede 'erotik canlı bağlantı' hükmü bulunmadığı gerekçesiyle bir aboneye gönderilen 10 milyar liralık faturanın ödenmemesine karar verdi. 
     Karar, Şanlıurfa Barosu avukatlarından Mehmet Doğar'ın açtığı dava sonucu alındı. Doğar, küçük kardeşi Erhan'ın Türk Telekom'un 900'lü erotik hatlarından yaptığı görüşmelerine 10 milyar liralık fatura gelmesi üzerine dava açtı. Türk Telekom'la aboneler arasında yapılan sözleşmelerde 900'lü hatlardan sanat, kültür, edebiyat, bahçe kültürü konuları hakkında görüşme hükümleri bulunduğuna işaret eden Doğar, şunları söyledi 
     
     'Hizmet aboneden izinsiz' 
     "Sözleşmelerde, 'Erotik canlı telefon bağlantısıyla görüşme yapılabilir' hükmü yoktur. Telekom, abonelerinden izinsiz erotik hat hizmeti vermektedir. 18 yaşından küçüklerle görüşme yasaktır. Şanlıurfa 1. Asliye Hukuk Mahkemesi'nde görülen davada Mahkeme Başkanı, abonelerden izinsiz hizmet verildiği ve 18 yaşından küçük bir kişiyle görüşme yapıldığı için kardeşimin borçlu olmadığına, söz konusu görüşme ücretinin ödenmemesine karar verdi." 
     Doğar, kararı Yargıtay'ın da onaması durumunda, Türkiye'de ilk kez 900'lü erotik hatlarla ilgili açılan davalarda davacı lehine karar verilmiş olacağını belirtti. 
     
     

</TEXT>
</DOC>
