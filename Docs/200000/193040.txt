<DOC>
<DOCNO> 193040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko16.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz, alabalıkta da iddialı... 
</HEADLINE>
<TEXT>

     Karadeniz bölgesi, sadece Türkiye'nin hamsi balığı ihtiyacını değil, Alabalık talebinin de büyük çoğunluğunu karşılıyor. 
     Tarım ve Köyişleri Bakanlığının verilerine göre, ülke genelinde toplam 800 alabalık üretim tesisinden 211'i Karadeniz bölgesinde bulunuyor. Bu tesislerden yılda 7 bin 500 ton alabalık üretimi elde ediliyor. 
     Türkiye'de ilk olarak 1970 yılından itibaren başlayan kültür balıkçılığının gelişmesi yönünde Devlet Su İşleri DSİ ciddi adımlar atıyor. DSİ, 130 rezervuarda temel etüt çalışması tamamlandı, sulama amaçlı 173 baraj gölü ve 284 gölette balıklandırma çalışması yaptı. Üretime açılan bu rezervuarlarda yıllık su ürünleri üretiminin 6 bin 450 ton olduğu bildirildi. 
     Bunun dışında, özel ve tüzel kişiler tarafından Tarım ve Köyişleri Bakanlığı ile yapılan protokoller çerçevesinde 74 adet kafeste balık üretimi tesisi kuruldu. Bu tesislerden ise yılda yaklaşık 4 bin 860 ton balık üretiminin elde edildiği kaydedildi. 
     DSİ Genel Müdürlüğü, ekonomik değeri yüksek su ürünleri türlerini artırmak amacıyla 23 bin adet yavru aynalı sazan, pullu sazan, gökkuşağı alabalığı, ot sazanı, tatlısu levreği, yayın balığı ve gömüş sazanı üretimini gerçekleştirdi. Üretilen yavru balıklar iç bölgelerde bulunan sulama amaçlı baraj ve göletlere bırakıldı. 
     
</TEXT>
</DOC>
