<DOC>
<DOCNO> 199336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur09.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da füze düşen tarla nadasa bırakıldı... 
</HEADLINE>
<TEXT>

     Şanlıurfa'nın Merkez Dağyanı Köyü'ne bağlı Büyük Mürdesi Mezrası'nda, ABD'nin Irak'a müdahalesi sırasında savaş uçağından düşen ve 4 parçaya ayrılarak Ahmet Çakır'ın arazisine yayılan füze, bu yıl tarlanın nadasa bırakılmasına neden oldu. 
     Dağyanı Köyü Muhtarı Mustafa Karakuş, AA muhabirine yaptığı açıklamada, Ahmet Çakır'ın, füzenin düştüğü tarlaya geçen yıl buğday ektiğini ve haziran ayında hasat ettikten sonra buğdayı satarak 1 milyar 500 milyon lira gelir elde ettiğini söyledi. Köydeki gündemin hala düşen füzeler olduğunu, birçok çiftçinin Amerikalı yetkililerden tarlaya verilen zarar karşılığı 2 milyar lira alan Ahmet Çakır'ın bu işten karlı çıktığını konuştuğunu anlatan Karakuş, şöyle dedi 
     ''Füze, savaş döneminde Ahmet Çakır'ın tarlasına düşmüş ve 4 büyük parçaya ayrılarak ekili hububata zarar vermişti. Füze parçalarını almaya gelen Amerikalı yetkililer de, Çakır'ın mağdur olmamasını sağlamıştı. Çakır, bu yıl devam eden ekim döneminde 4 dönüm büyüklüğündeki tarlasını nadasa bırakmaya karar verdi. Nadasa bırakmasının nedenlerinden biri füzenin düşmesidir. Köylüler, füzenin düştüğü yerleri geziyor, o günü hatırlıyorlar.'' ABD, geçen mart ayında başlattığı Irak müdahalesinde, Şanlıurfa'nın Merkeze Dağyanı Köyü'ne bağlı Büyük Mürdesi Mezrası yakınlarına uçaktan tomahawk füzesi düşürmüş, füzeyi İncirlik Üssü'ne götürmek üzere bölgeye gelen Amerikalı uzman yetkililer de Ahmet Çakır'a 2 milyar lira hasar parası vermişti. 
     
</TEXT>
</DOC>
