<DOC>
<DOCNO> 164209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur10.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücut saatinize göre çalışın. Hangi saatler daha verimli.. 
</HEADLINE>
<TEXT>

     İnsan vücudunun aktivite gücünün en yüksek olduğu zamanın, salgılanan kortizon hormonu nedeniyle 10.00-11.00 saatleri arasında olduğu bildirildi. 
     Selçuk Üniversitesi Fizyoloji Anabilim Dalı Başkanı Prof. Dr. Neyhan Ergene, insan hayatında ve gelişiminde vücut hareketlerinin, ''sinir sistemi'' denilen beyin uyarıcıları ve kimyasal özellikler taşıyan hormonlarla kontrol edildiğini söyledi. 
     Herkesin vücudunun belli bir biyolojik ritme göre çalıştığını belirten Ergene, 24 saatin bir birim olarak kabul edildiği bu süreçte, güneşin doğmasının ve batmasının belirleyici olduğunu kaydetti. 
     Salgılanan hormonların işlevlerinden, insanın geceleri uyumak ve gündüzleri çalışmak için yaratılmış bir organizma olduğunun anlaşıldığını vurgulayan Ergene, yapılan araştırmaların, insan vücudunun aktivite gücünün gün içinde sabah 10.00-11.00 saatleri arasında doruk noktasına çıktığını ortaya koyduğunu kaydetti. 
     Neyhan Ergene, öğle saatlerinde azalan vücut aktivite gücünün, 13.00-14.00 saatlerinde en düşük seviyeye geldiğini belirterek, ''Vücut aktivitesinin ikinci en yüksek olduğu zaman ise sabahki kadar olmasa da 16.00-17.00 saatleri arasında yaşanıyor'' dedi. 
     
     YÜKSEK BEDENSEL VE ZİHİNSEL AKTİVİTE SAATLERİ 

     Sabah saatleri ile öğleden sonraki bu zaman aralığının, zihinsel ve bedensel aktivitenin gün içinde en yüksek olduğu vakitler olduğunu vurgulayan Prof. Dr. Ergene, bu durumun, böbrek üstü bezinden salgılanan ve ''kortizon'' ismi verilen hormonun etkisiyle gerçekleştiğini dile getirdi. 
     Vücuttaki glikozun yakılmasını sağlamanın yanı sıra tüm metabolizma üzerinde kontrol edici bir fonksiyonu olan kortizon hormonunun, davranışlarda yaşamsal bir fonksiyona sahip olduğunu anlatan Ergene, ''Kortizonlu ilaçlar, tıpta romatizma, alerji, karaciğer ve böbrek hastalıklarının yanı sıra zehirlenme gibi yüzlerce olayda kullanılıyor'' dedi. 
     Vücudun biyolojik ritmini tanımanın, günlük aktivitelerde başarıyı getiren etkenlerden biri olduğunu vurgulayan Prof. Dr. Ergene, vücut aktivitesinin yoğun olduğu saatlerin olumlu yönde değerlendirilebileceğini kaydetti. 
     
     ''ERKEN YATAN BÜYÜR'' 

     Böbreküstü bezinin kabuk kısmından salgılanan kortizon gibi birçok hormonun insan hayatında gizli bir öneme sahip olduğunu anlatan Prof. Dr. Ergene, çocukların sağlıklı gelişmesi için gereken büyüme hormonunun uyku sırasında salgılandığını kaydetti. 
     Gece 22.30-23.00 saatlerinde uykuda salgılanan büyüme hormonundan faydalanmak için çocukların uyku düzenine ve erken yatırılmasına çok dikkat edilmesi gerektiğini dile getiren Ergene, ''Avrupa ülkelerinde bu nedenle çocukların uyku saatine son derece dikkat edilir. Türkiye'de ise bu konuda ailelerde yeterince bilinç oluşmadığı için geç saatlerde çocukları televizyon başında film izlerken ya da bilgisayar karşısında oyun oynarken görmek mümkün'' diye konuştu. 
     
</TEXT>
</DOC>
