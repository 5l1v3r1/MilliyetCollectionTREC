<DOC>
<DOCNO> 193909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/siy02.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban mahkemede de yasak 
</HEADLINE>
<TEXT>

   Yargıtay 4. Ceza Dairesi Başkanı Fadıl İnan, duruşmaya türbanlı gelen sanığı mahkeme salonundan çıkardı. İnan, "Mayolu biri gelse dinleyecek miydik" diyerek kararını savundu 
      GÖKÇER TAHİNCİOĞLU Ankara 

   
   Yargıtay 4. Ceza Dairesi Başkanı Fadıl İnan, Ankara Büyükşehir Belediye Başkanı Melih Gökçek'in de aralarında bulunduğu 63 sanığın yargılandığı davanın sanıklarından türbanlı Hatice Hasdemir'i mahkeme salonundan çıkardı. 29 Ekim resepsiyonundan sonra mahkeme salonunu da kamusal alan sayan bu yorum yeni bir tartışma başlatırken, İnan "Mayolu biri gelse 'savunma hakkı kısıtlanıyor' diye dinleyecek miydik " sözleriyle kararını savundu. 
   Yargıtay 4. Ceza Dairesi'ndeki duruşmaya 63 sanıktan 43'ü katıldı. Ankara Büyükşehir şirketlerinden Belko'nun İhale Komisyonu üyesi sanık Hasdemir sanık sandalyesine oturduğu sırada İnan, mahkemelere ancak başı açık girilebileceğini belirterek, Hasdemir'den salonu terk etmesini istedi. Hasdemir'in duruşmaya "sanık" sıfatıyla geldiğini ifade etmesi üzerine İnan, "Fark etmez, salonu terk edin" dedi. Hasdemir de bunun üzerine salondan çıktı. 
   
   İlk kez oldu 
   Yargı çevrelerinde daha önce benzerinin yaşanmadığı belirtilen olay, duruşma salonlarının kamusal alan sayılıp sayılamayacağı tartışması başlattı. Daha önce Aczmendilerin yargılandığı davada Ankara 1 No'lu DGM, cüppe ve sarıklı sanıkların kıyafetlerinin değişmesini sağlamıştı. Ancak binlerce türbanlı sanık, tanık ve izleyicinin katıldığı duruşma salonlarına ilişkin bu yönde bir karar alınmamıştı. İnan, kararıyla ilgili şunları söyledi 
   "Duruşma salonuna eskiden beri başı açık girilir. Mahkeme salonu bir numaralı kamusal alandır. Adam kasketli gelse salon kapısında çıkarttırılır. Nasıl camiye başı açık girilemiyorsa, mahkeme salonuna da ona uygun girilmesi gerekir. Kimlik tespiti de böyle yapılmalıdır. Biz türbanı çıkarması için izin verdik. Çıkarmayınca salondan gönderdik. Hakkın kısıtlandığını düşünmüyorum." 
   
   'Savunma hakkı kısıtlanmamalı'    Ord. Prof. Dr. Sulhi Dönmezer Somut bir olay. Bağlayıcı yönü yok. Aynı h kim, başka bir davada türbanlı sanığı duruşmaya alabilir. 
   Başbakanlık İnsan Hakları Danışma Üst Kurulu Başkanı Prof. Dr. İbrahim Kaboğlu Bu karar, türban takan kişinin hiçbir resmi kuruma girememesi anlamına gelir. Savunma hakkının bu şekilde kısıtlanması kabul edilemez. 
   
   
   
</TEXT>
</DOC>
