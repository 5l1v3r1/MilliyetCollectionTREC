<DOC>
<DOCNO> 195721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun24.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ve NATO İstanbul'daki saldırıları kınadı 
</HEADLINE>
<TEXT>

     AB Komisyonu, İstanbul'daki terör eylemlerini kınadı. 
     Komisyon açıklamasında, ''İstanbul'da iki sinagoga yönelik dehşet verici saldırıların kurbanlarının aileleriyle dayanışma'' mesajı verildi. 
     Terör kurbanlarının ailelerine, Türk hükümetine ve Türk halkına başsağlığı dileyen AB Komisyonu, terörizmi her koşulda ve her şekliyle kınadığını ve terörizme karşı uluslararası mücadeleye öncelik vermeyi sürdüreceğini teyit etti. 
     Açıklamada, AB Komisyonu Başkanı Romano Prodi'nin, bugün Milano'daki sinagogu ziyaret ederek, Yahudi toplumuna bizzat başsağlığı dilediği de belirtildi. 
     Avrupa Konseyi Genel Sekreteri Walter Schwimmer, İstanbul'da bugün meydana gelen saldırıları şiddetle kınadığını bildirdi. 
     Schwimmer, ''nefret uyandıran ve korkakça'' nitelediği saldırılardan dehşete düştüğünü belirtti ve özellikle dini bir mekanın özel bir ibadet günü hedef alınmasının korkunç olduğunu ifade etti. 
     ''Hiçbir davanın bu tür barbar bir eylemi haklı çıkartamayacağını'' belirten Schwimmer, ''Türk yetkililere ve ölenlerin yakınlarına başsağlığı dilediğini'' bildirdi. 
     Bu arada, Avrupa Konseyi İnsan Hakları Temsilcisi Alvaro Gil-Robles, bugün İstanbul'da meydana gelen saldırıları sert bir biçimde kınadı. 
     Türk halkına başsağlığı mesajı gönderen Gil-Robles, Türk hükümetine de, bu zor durumda en derin sempati ve destek mesajlarını gönderdiğini bildirdi. 
     NATO Genel Sekreteri George Robertson, İstanbul'daki terör eylemlerini kınadı. 
     İstanbul'da, bu sabah çok sayıda insanın ölümüne ve yaralanmasına neden olan terörist saldırılar karşısında şok yaşadığını kaydeden Robertson, ''bu iğrenç saldırıların kabul edilemez kin ve hoşgörüsüzlük eylemleri olduğunu'' belirterek, ''masum insanlara yönelik bu barbar saldırıları şiddetle kınadığını'' duyurdu. 
     Robertson, NATO adına, Türk halkına ve terör eylemlerinin kurbanlarının ailelerine sempati ve başsağlığı mesajı ileterek yaralılara acil şifalar diledi. 
     
</TEXT>
</DOC>
