<DOC>
<DOCNO> 188503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun07.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki ABD askerlerinde intihar oranı arttı.. 
</HEADLINE>
<TEXT>

     Irak'ta görevli Amerikan askerleri arasında intihar oranının artması, Amerikan ordusunu alarma geçirdi. 
     USA Today gazetesinin haberine göre, ordu doktorlarından oluşan bir ekip, Irak'ta Amerikan askerleri arasında her geçen gün artan intihar oranının, savaş stresinden mi yoksa uzun süre evden uzak görev yapmaktan mı kaynaklandığını araştırmak üzere görevlendirildi. 
     İntiharları araştırmakla görevli ekipte yer alan, ABD Kara Kuvvetleri Üniformalı Hizmetler Üniversitesi Sağlık Bilimleri'nde psikiyatr olarak görev yapan Yarbay Elspeth Cameron Ritchie, ''İntihar oranının artması Kara Kuvvetleri'nin endişelenmesine yol açtı'' dedi. 
     Gazetenin haberine göre, son 7 ayda Irak'ta 11 Amerikan askeri intihar etti. Bunlardan 3'ü Amerikan deniz piyadesiydi. Ordunun, bir düzine kadar askerin ölümünü de, intihar olabileceği gerekçesiyle araştırdığı belirtildi. 
     Irak'ta görevli askerlerin intihar oranının, ''normalin üstünde'' olduğuna dikkat çeken uzmanlar, her 100 bin askerde 8-9 kişinin intiharını ''normal'' olarak değerlendirirken, Irak'ta bu oranın 17'ye çıktığını ifade ettiler. 
     Irak'a geçen ay gönderilen intiharları araştırma ekibi, psikolog, psikiyatr, sosyal yardım görevlileri ve ordu intihar önleme programından bir yetkiliden oluşuyor. Ekibin, şu ana kadar 700 askerle anket yaptığı belirtiliyor. 
     Gazeteye göre, ordudaki intiharların büyük bölümü 1 Mayıs tarihinden sonra, yani ABD Başkanı George W. Bush'un, Irak'ta savaşın bittiğini duyurduğu tarihten sonra gerçekleşti. 
     Uzmanlara göre, tehlikeli ve güç yaşam koşulları, uzun süreli evden uzak kalış, zaten varolan depresyonu kötüleştiriyor. Savaş alanında silahlara kolay ulaşımın bulunması da, hızla akıldan geçen bir düşüncenin eyleme dönüşmesini kolaylaştırabiliyor. 
     Amerikan ordusunun, şu ana kadar Irak'ta görevli 478 askerini, psikolojik sorunları yüzünden ülkelerine gönderdiği belirtildi. 
     
</TEXT>
</DOC>
