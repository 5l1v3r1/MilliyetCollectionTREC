<DOC>
<DOCNO> 188706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo06.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping dublörü 
</HEADLINE>
<TEXT>

   Vücut geliştirmeci Hakan İnan, milli takım seçmeleri sonrasında yapılan doping kontrolüne, kendisi de dahil tüm sporcuların başkalarını soktuğunu itiraf etti 
      AYŞE YEŞİN 

   
   Yeni bir iddia daha 
   YILLARDIR doping skandallarıyla çalkalanan, bu nedenle iki kez faaliyeti durdurulan Vücut Geliştirme Federasyonu, bu kez yeni bir iddiayla sarsıldı. Ay - Yıldızlı sporcu Hakan İnan, Sivas'ta yapılan milli takım seçme müsabakasında, dereceye giren tüm sporcuların doping kontrolüne "dublörlerini" soktuklarını iddia etti. İnan, bunu Gençlik ve Spor Genel Müdürlüğü'ne bir dilekçeyle bildirdi. 
   
   'Diğerleri de yaptı' 
   HAKKINDA şikayet olduğu için müfettiş nezaretinde yeniden doping kontrolüne girmesi ve parmak izinin alınması üzerine genel müdürlüğe bir dilekçe gönderen Hakan İnan, diğer milli takım sporcularının da yeniden kontrole alınmasını istedi. Milli sporcu ayrıca tahkikat sonuçlanıncaya kadar diğer sporcuların Hindistan'da yapılacak Dünya Şampiyonası'na gönderilmemesini istedi. 
   
   'Kurban ben seçildim' 
   SİVAS'TA il temsilciliği ve milli hakemlik yapan Hakan İnan, 11-24 Ağustos'ta yapılan seçmeleri kendisinin ve ekibinin organize ettiğini ifade etti. İnan dilekçesinde şunları belirtti "Nedense ben kurban seçildim. Oysa bay, bayan milli takıma seçilen herkes kendi yerine dublör kullanmıştı. Oradaki herkesin yaptığını ben de yaptım, bu suçsa herkes benim kadar suçlu." 
   
   
</TEXT>
</DOC>
