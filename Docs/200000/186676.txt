<DOC>
<DOCNO> 186676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/gun01.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her gelen bir taş alsa Truva yok olur, gider' 
</HEADLINE>
<TEXT>

   Almanya'daki Türk ve Avrupalı Girişim Platformu'na katılan Almanlar, Türkiye'nin Göttker davasında aldığı kararı, işte bu sözlerle onayladı... 
      MEHMET AKTAN Dortmund 

   
   Antalya Havalimanı'nda oğlunun valizinde antik bir taş parçası bulunduğu için tutuklanan Stefan Göttker'in davasında Almanlar da Türkiye'ye hak verdi. Almanya'nın Dortmund kentinde Türk turizmi tartışılırken, Göttker ailesinin durumu gündeme geldi. Alman Seyahat Acentaları Birliği Başkanı Klaus Laepple, "Her turist Truva'dan bir taş alsa, bir yıl sonra Truva diye bir şey kalmaz" dedi. Almanya'nın Türkiye Büyükelçisi Wolf - Ruthart Born da "Yasa da ceza da doğru. Ancak mahkemeler uzun sürüyor" açıklamasını yaptı. 
   
   'AKROPOLİS'TE DE BÖYLE' 
   Almanya'da gerçekleştirilen EUROKON 2003 Türk ve Avrupalı Girişim Platformu'nun son gününde turizmciler, olayla ilgili yaygara kopartan Alman basınını ve Türkiye'ye turizm boykotu yapma çağrısı yapan Alman Liberal Parti'yi eleştirdi. Alman Seyahat Acentaları Birliği DRV Başkanı Klaus Laepple, Yunanistan'da Akropolis çevresinden rastgele bir taş alanların da cezalandırıldığını hatırlatarak, tutuklama kararının normal olduğunu söyledi. Turistlerin tatile giderken sözlü ve yazılı olarak uyarıldığını vurgulayan Öger Holding İcra Kurulu üyesi Hüseyin Baraner de her ülkenin bu konuda yasası olduğunu hatırlatarak, "Almanya sınırında, bırakın tarihi eseri, bir karton fazla sigara getiren Türk işçisine bile ceza verilir" dedi. 
   
   'CEZA VERİLMELİ AMA...' 
   Almanya'nın Türkiye Büyükelçisi Wolf Ruthart Born ise, Ankara'da 3 Ekim Birleşme Günü nedeniyle verdiği resepsiyonda, "Tabii ki her gelen turist bir taş alırsa değerler kaybolur. Bunu onaylamıyorum, ceza verilmesinden yanayım" dedi. Son olayın masum bir olay olduğunu belirten Ruthart Born, "Türkiye tabii ki tarihi değerlerini korumalıdır. Ancak haftalardır tutuklu bulunan Göttker mağdur olmuştur. O bir baba ve işinden haftalardır uzakta. Ayrıca 9 bin euroluk kefalet de çok fazla" diye konuştu. 
   
   'Alınan karar doğru' 
   Stefan Göttker'in, solda oğlunun Türkiye'den aldığı taş yüzünden tutuklanması, Alman basınında eleştirilmişti. Ancak Alman Seyahat Acentaları Başkanı ve Almanya'nın Türkiye Büyükelçisi, antik değeri olan bir taş sözkonusu olduğu için kararı haklı bulduklarını dile getirdi... 
   
   
</TEXT>
</DOC>
