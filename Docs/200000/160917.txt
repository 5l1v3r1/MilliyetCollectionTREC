<DOC>
<DOCNO> 160917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/spor/spo05.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
49. Yılın Sporcusu ödül törenimiz yine göz kamaştırdı 
</HEADLINE>
<TEXT>
MUHTEŞEM GALA 
2002 yılında Türk sporuna damgasını vuranlar, ülkenin en eski anketinde zirveye çıkmanın büyük onurunu yaşadılar, ödüllerini unutulmaz bir gecede aldılar 
     Yolaşan sundu 
     MİLLİYET'in yarım asıra yakın bir tarihe sahip dev organizasyonu 49. Yılın Sporcusu Anketi'nde zirveyi paylaşanlar ödüllerini muhteşem bir törenle aldılar. Doğan Medya Center'in bahçesinde yapılan görkemli ödül törenine spor, siyaset ve iş dünyasının birçok ünlü ismi katıldı. Sunuculuğunu Mustafa Yolaşan'ın yaptığı tören, MİLLİYET Gazetesi İcra Kurulu Başkanı ve Genel Yayın Yönetmeni Mehmet Y.Yılmaz'ın açılış konuşmasıyla başladı. 
     
     Ayhan katılamadı 
     2002 yılında yılın sporcusu olarak kürsüye çıkan isim Avrupa pistlerinde tarih yazan ve Türk atletizminin gururu, altın kızı Süreyya Ayhan'dı. Bu ayın son haftasında Olimpiyat Stadı'nda yapılacak Milletler Kupası ile Ağustos'un son haftasındaki Dünya Atletizm Şampiyonası'na hazırlanan Ayhan, Erzurum'da yükseklik antrenmanına başladığı için törene gelemedi. Ödülünü kamp yolculuğuna çıkmadan Ankara'da alan başarılı atletimizin sinevizyondan yayınlanan teşekkür konuşması davetliler tarafından uzun süre alkışlandı. 
     
     Nihat'ın ödülü Doğan'dan 
     GELENEKSEL anketimizde futbolculuk yaşantısını İspanya'nın Real Sociedad takımında sürdüren ve attığı gollerle takımını şampiyonluk yarışında zirveye taşıyan başarılı temsilcimiz Nihat Kahveci, Yılın Futbolcusu ödülünü gazetemiz Sahibi Aydın Doğan'ın elinden aldı. Futbolculuk yaşamındaki başarıyı teknik adamlığa da taşıyan ve Denizlispor'a tarihinde ilk kez UEFA Kupası'nda dördüncü tur mutluluğu yaşatan, bu başarısından ötürü Yılın Antrenörü seçilen Rıza Çalımbay'ın ödülünü ise Spor Servisi Müdürümüz Necil Ülgen verdi. 
     
     Canaydın'a fairplay 
     FENERBAHÇE - Galatasaray derbisinde Sarı - Lacivertli ekibin attığı golleri alkışlayarak sporun "önce dostluk" olduğu mesajını çekinmeden futbol kamuoyuna verdiği için fair - play ödülüne layık görülen Galatasaray Kulüp Başkanı Özhan Canaydın ödülünü, TSYD Başkanı Onur Belge'nin elinden aldı. Onur Ödülü'nün sahibi Türkiye Otomobil ve Motor Sporları Federasyonu Başkanı Mümtaz Tahincioğlu yurt dışında olduğu için Federasyon Genel Koordinatörü Banu Başeren'e ödülü, MİLLİYET Reklam Grubu Başkanı Viki Habif verdi. 
     
     Alkışlar dinmedi 
     AVUKAT Doktor Levent Bıçakçı Yılın Spor Adamı ödülünü Gençlik ve Spor Genel Müdürü Mehmet Atalay'ın elinden aldı. Namık Sevik Ödülü'nün sahibi Cem Atabeyoğlu'na ödülünü MİLLİYET Gazetesi Mali İşler Grup Başkanı Bilen Böke verdi. Dünya Şampiyonası'nda Türkiye'ye üçüncülük hediye eden Milli Takımın'ın Şükran Ödülü'nü ise alkış yağmuru altında MİLLİYET Gazetesi İcra Kurulu Başkanı ve Genel Yayın Yönetmeni Mehmet Y.Yılmaz sundu. Gecenin sonunda kürsüye davet edilen Beşiktaş yönetimi şampiyonluğu şampanyayla kutladı. 
     

</TEXT>
</DOC>
