<DOC>
<DOCNO> 166221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo15.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan Hedefim tekrar Alman milli takımında oynamak 
</HEADLINE>
<TEXT>

     Fenerbahçe'den, Almanya Birinci Ligi'ne çıkan FC Köln takımına transfer olan Mustafa Doğan, hedefinin yeniden Almanya Milli Takımı'nda oynamak olduğunu söyledi. 
     Mustafa Doğan, Köln'de yayımlanan Express Gazetesi'ne yaptığı açıklamada, yavaş yavaş bu kişisel hedefine doğru ilerleyeceğini, bunun için henüz geç olmadığını bildirdi. 
     Doğan, yeni takımına alıştığını belirtirek, ''Yeni bir takımda olduğumu hiç hissetmiyorum. Bazı takım arkadaşlarımı Almanya Milli Takımı'nın kampından tanıyorum. Teknik direktör Friedhelm Funkel de Bayer Urdingen takımında oynarken antrenörümdü. Bu yüzden takımda yabancılık çekmiyorum'' dedi. 
     Köln kentini de çok beğendiğini, kent içinde birçok Türk ve Alman taraftarla konuştuğunu ifade eden Doğan, ''Gelecek sezon Köln takımının birçok Türk taraftarı olacağına inanıyorum. Bunu, yaptığımız antremanlara gelen seyircilerden görebilirsiniz'' diye konuştu. 
     Futbol kariyeri döneminde yalnızca 2 kez kırmızı kart gördüğünü belirten Doğan, ''Oyun sırasında agresif futbol oynuyorum ancak fazla sinirlenmiyorum. Ben kendi oyun tarzımla takıma yardımcı olmaya çalışacağım'' dedi. 
     
</TEXT>
</DOC>
