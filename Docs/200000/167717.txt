<DOC>
<DOCNO> 167717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/ekonomi/eko12.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     938 milyon dolar borç ödenecek 
     Hazine bu hafta, 938 milyon dolar dış borç servisi yapacak. Haftanın en yüklü borç ödemesini, 638.6 milyon dolar ile bugün yapacak olan Hazine, 7.6 milyon dolar, 9 Temmuz'da 1 milyon dolar, 10 Temmuz'da 169.4 milyon dolar, 11 Temmuz'da 121.5 milyon dolar dış borç ödemesi yerine getirecek. Geçen hafta 23.5 milyon dolar dış borç ödemesi yapan Hazine'nin, yılbaşından bu yana yaptığı dış borç ödemeleri tutarı ise 6 milyar 510.9 milyon doları buldu. 
     
     Hazine'den dolar cinsi ihale 
     Hazine, yarın 427 gün vadeli dolar cinsinden iskontolu tahvil ihalesi düzenleyecek. 10 bin dolar ve katları şeklinde teklif verilecek ihaleye katılımın yüksek olmaması bekleniyor. Hazine, en son 1 Temmuz tarihinde 413 gün vadeli iskontolu tahvil ihalesi ile 140 gün vadeli bono ihalesi düzenlemişti. 413 gün vadeli iskontolu tahvil ihalesinde, bileşik faiz yüzde 50.96, basit faiz de yüzde 52.5 olarak gerçekleşmişti. İhalede, nominal 6 katrilyon 667.3 trilyon liralık satış yapılırken net satış tutarı ise 4 katrilyon 178.3 trilyon lira olmuştu. 
     
     19 maden sahasına özelleştirme 
     Yeraltı maden kaynaklarının özel sektör eliyle işletilmesine yönelik yapılan çalışmalar çerçevesinde Eti Holding, 19 maden sahasını özel sektöre açtı. Özelleştirme kapsamındaki Eti Holding, programına aldığı 19 adet maden sahasının ruhsat haklarını ihale yöntemi ile üçüncü şahıs veya şirketlere devredecek. Konu ile ilgili olarak Eti Holding'in yaptığı ihale duyurusuna göre ilgili firmalar ilgilendikleri sahalar için hazırlayacakları teklif mektuplarını en geç 9 Temmuz'a kadar ilgili birime verebilecek. 
     
     KARDEMİR 29 milyon ödeyecek 
     Karabük Demir ve Çelik Fabrikaları KARDEMİR Yönetim Kurulu tarafından, fabrikanın borçlarının yapılandırılmasının sonuçlanması durumunda bu yıl 29 milyon dolar ve 2004'de ise 27 milyon dolar borç geri ödemesi yapılması gerektiği bildirildi. Şirketten yapılan yazılı açıklamada, toplu sözleşmede mutabakata varılmasının ardından, bu yıl şirketin personel giderlerinin 9 milyon dolarlık artışla 38 milyon dolara çıktığı kaydedildi. 
     

</TEXT>
</DOC>
