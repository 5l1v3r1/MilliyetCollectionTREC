<DOC>
<DOCNO> 189363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur11.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da öğrencisini okuldan kovan öğretmene suç duyurusu... 
</HEADLINE>
<TEXT>

     Kartal'da, bir ilköğretim okulu öğrencisinin, okulun boya parası bedeli olarak istenen 15 milyon lirayı getirmediği için öğretmeni tarafından okuldan kovularak evine gönderildiği iddia edildi. 
     Selma Akay İlköğretim Okulu 3. sınıf öğrencisi T.S'nin 9 babası Hüseyin Sunduvaç, kızının okulun boyanması için toplanan paradan payına düşeni getirmediği için sınıf öğretmeni Selma Alpay Erdal tarafından okuldan kovulduğunu ve evine gönderildiğini ileri sürdü. 
     4 çocuğunun bu okulda okuduğunu, şimdiye kadar istenilen bütün paraları gönderdiğini anlatan Sunduvaç, 15 milyon TL'yi gönderemeyince öğretmenin kızını tehdit ettiğini ve parayı getirmezse okuldan atacağını söylediğini belirtti. 
     Kızgın veli, öğretmeninin 15 gündür çocuğu sıkıştırdığını ve sınıf arkadaşlarının yanında azarladığını ileri sürerek, şunları anlattı 
     ''Çocuk, dün okula gidince öğretmeni parayı getirip getirmediğini sormuş. Kızım getirmediğini söyleyince okula almamış ve bağırıp çağırıp geri göndermiş. Kızım ağlayarak eve geldi. Ben kızımı alarak okula gittim. Müdür ve öğretmeni ile konuştum. Bana, 'Biz bu parayı almak zorundayız. Vermezseniz çocuğu okula alamayız' dediler. Çocuğumdan zorla para isteyen ve parayı getirmediği için okuldan kovan öğretmen hakkında Kartal Cumhuriyet Savcılığı'na suç duyurusunda bulundum. Ayrıca Kartal Kaymakamlığı ve İlçe Milli Eğitim Müdürlüğü'ne şikayet ettim.'' Selma Akay İlköğretim Okulu Müdürü Kenan Tortullu da, A.A muhabirinin sorularını yanıtlarken, ''Bu okulda yapılan işlerin bir bedeli var. Herkesin bu parayı ödemesi gerekiyor. Öğretmen 'eğitime katkı' istemiş. Para gelmeyince öğrenciyi eve göndererek veliyi çağırtıp sormak istemiş'' diye konuştu. 
     
</TEXT>
</DOC>
