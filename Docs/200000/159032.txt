<DOC>
<DOCNO> 159032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko23.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Faiz dışı fazla hesaplarımızda sorun yok 
</HEADLINE>
<TEXT>

     Maliye Bakanı Kemal Unakıtan, Türkiye Masası Şefi Juha Kahkonen başkanlığındaki IMF heyeti ile yürütülen görüşmelerde, önemli bir problemin ortaya çıkmayacağını tahmin ettiğini söyledi. 
     Bakan Unakıtan, Maliye Bakanlığı'ndan ayrılırken, basın mensuplarının sorularını yanıtladı. 
     Kahkonen ile bugün iki saate yakın bir görüşme yaptıklarını hatırlatan Unakıtan, görüşmenin çok yararlı olduğunu, müzakerelerin devam ettiğini bildirdi. 
     Maliye Bakanlığı uzmanları ile IMF heyetinin detay çalışmalar yaptığını kaydeden Unakıtan, görüşmelerin kısa zamanda sonaçlanacağını tahmin ettiğini bildirdi. Unakıtan, şöyle devam etti 
     
     FAİZ DIŞI FAZLA 
     ''Onlar ve bizim uzmanlarımız, kendilerine göre hazırlandılar. Şimdi masaya oturup, herkes kendi hesaplarını ortaya dökecek. En önemli konu, yüzde 6.5'lik faiz dışı fazla. Faiz dışı fazlada, bizim hesaplarımıza göre bir sorunumuz yok. Ancak bir de onları dinleyeceğiz. Onlar meseleye nasıl bakıyorlar ortaya koyup, karşılıklı çek edeceğiz. Tahmin ediyorum, önemli bir problem ortaya çıkmaz.'' 
     
     VERGİ BARIŞI'NDAN SAĞLANAN GELİR 
     Gazetecilerin, ''Vergi Barışı'ndan sağlanan gelirin kullanımına ilişkin görüş ayrılığı var mı'' şeklindeki sorusuna Unakıtan, ''Yok, önemli bir görüş ayrılığı yok'' yanıtını verdi. Unakıtan, devamla şöyle konuştu 
     ''Çünkü onlar da iyi biliyorlar, biz de iyi biliyoruz. Bu yıl Vergi Barışı'ndan 2.4 katrilyon lira bütçeye para koyduk. Onların tahminleri daha düşüktü. Şimdi onlar, kendi tahminlerini revize edecekler. Bütçeye konulan rakam, bütçe giderleri olacak. Vergi Barışı'ndan yüksek gelir elde ettiğimizde, onu ne yapacağız, onu da ilerde birlikte görüşürüz.'' Görüşmelerde, ''Irak Savaşı sırasında bütçeye konulan 4 katrilyon liralık blokajın ele alınıp alınmadığı'' konusunda Unakıtan, bu konuyu görüşmediklerini, bunun Irak Savaşı nedeniyle alınmış bir tedbir olduğunu söyledi. 
     ''Vergi Barışı'ndan tahsilatın yüzde 17'lerde kaldığı doğru mu'' şeklindeki soruya, Bakan Unakıtan, böyle bir şeyin söz konusu olmadığını, tahminlerinde herhangi bir değişiklik yapmadıklarını söyledi. 
     Bakan Unakıtan, gelir kalemi olarak bütçede 2003 yılı hedeflerinin tutturulacağı düşüncesinde olduklarını belirtirken, ''tahminlerimiz, ellerimizdeki rakamları kuvvetlendiriyor'' diye konuştu. 
     Unakıtan ayrıca, vergi reformu paketinin ikincisinin hazırlıklarının hemen hemen tamamlandığını, vergi reformu paketi içinde enflasyon muhasebesinin de olduğunu kaydetti. 
     
</TEXT>
</DOC>
