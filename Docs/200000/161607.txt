<DOC>
<DOCNO> 161607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/spor/spo04.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MEHMET SEVİNCİ 
</HEADLINE>
<TEXT>

Trabzonspor'un golcü futbolcunun bonservisini alması yüzleri güldürdü, Mehmet Yılmaz, "Hayallerim gerçek oldu, kiralık stresi sona erdi" dedi 
     BERKUK ÜNYAY 

     'Artık rahatladım' 
     BONSERVİSİ Sadettin Saran'da olduğu için sıkıntılı günler yaşayan Mehmet Yılmaz, rahat bir nefes aldı. Bordo - Mavili yöneticilerin, Saran ile anlaşıp, Mehmet'i tamamen renklerine bağlaması yüzleri güldürdü. Golcü futbolcu, "Hayallerim gerçekleşti. Uzun süredir kiralık oynamam nedeniyle stresliydim. Fakat konunun tatlıya bağlanması benim için çok önemli" diye konuştu. 
     
     İmza töreni bugün 
     MEHMET Yılmaz'ın bugün saat 11.00'de Bordo - Mavili kulüple 4 yıllık sözleşme imzalayacağı açıklandı. Gelişme Samet Aybaba'yı da rahatlattı. Bu arada Başkan Özkan Sümer, yurtdışında transfer çalışmalarını sürdürüyor. Sümer'in, Sparta Prag'tan Labant ve Michalik, Avusturya Wien'den Janacko ile Zürih'in kalecisi Konik için temaslara başladığı bildirildi. 
     
     Emrah için geri sayım 
     TRABZONSPOR anlaşmaya vardığı Emrah Eren'in sözleşmesindeki sorunun çözülmesi için 16 Haziran'ı bekliyor. Futbol Federasyonu'nun yapacağı toplantıda Emrah'ın takımı Kocaelispor'un itirazının görüşüleceği bildirildi. Hatırlanacağı gibi Körfez ekibi tecrübeli futbolcuyla 2004 yılına kadar mukavelesinin olduğunu belirtmiş ve bu transfere karşı çıkmıştı. 
     

</TEXT>
</DOC>
