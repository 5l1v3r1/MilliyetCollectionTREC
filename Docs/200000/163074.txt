<DOC>
<DOCNO> 163074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/ekonomi/eko04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap sermayesi avına çıkıyorlar 
</HEADLINE>
<TEXT>

Maliye Bakanı Unakıtan, Hazine Müsteşarı Çanakçı ve ÖİB Başkan Vekili Kilci, Körfez ülkelerine özelleştirme ve hisse senedine çevrilebilir tahvil gezisine çıkıyor 
     EKONOMİ SERVİSİ 

     Maliye Bakanı Kemal Unakıtan, Körfez ülkelerine yapacağı ziyarette, Arap sermayedarlarını özelleştirilecek kuruluşlara talip olmaya ve çıkarılacak hisse senedine çevrilebilir tahvilleri almaya çağıracak. 
     Unakıtan, pazartesi günü beraberinde Hazine Müsteşarı İbrahim H. Çanakcı, Özelleştirme İdaresi ÖİB Başkan Vekili Metin Kilci ve diğer bazı bürokratlarla birlikte Körfez ülkelerine gidecek. Gezinin ilk durağı Bahreyn'de önce resmi temaslarda bulunulacak, ardından da özelleştirilecek KİT'ler ve yeni bir borçlanma enstrümanı olarak nitelenen hisse senedine çevrilebilir tahvil tanıtım toplantılarına katılınacak. 
     Unakıtan ve beraberindeki heyet çarşamba günü Kuveyt'e, perşembe günü de Dubai'ye geçecek ve burada da KİT'ler ve tahviller için tanıtım toplantıları düzenlenecek. Unakıtan başkanlığındaki heyet, cuma günü Türkiye'ye dönecek. 
     Toplantılarda, Hazine Müsteşarı Çanakcı, Arap sermayesinin,Türkiye'ye çekilmesine yönelik alternatif yatırım yolları ve özellikle de tahviller konusunda bilgi verecek. Çanakcı, Türkiye'nin yeni dönemde yabancı sermayenin teşviki için aldığı ve alacağı önlemleri anlatacak. 
     Kilci ise özelleştirilecek kuruluşlar hakkında, kurumsal yatırımcılar ve Arap bankacılara açıklamalarda bulunacak. 
     
     Amaç, yabancı sermaye 
     Yetkililer, ABD ve Avrupa'da bulunan yaklaşık 1 trilyon dolarlık Arap sermayesi bulunduğunu ve 11 Eylül olaylarının ardından, ABD'de, Araplara yönelik bazı sermaye kısıtlamalarının gelmesi nedeniyle, bu sermayenin, yüzde 5'inin Türkiye çekilebilmesi halinde, Türkiye'ye 50 milyar dolarlık yatırım yapılması potansiyelinin olduğunu vurguluyorlar. 
     
Tekel'de ilk şartname satıldı      Metin Kilci, Tekel'in özelleştirilmesinde ilk şartnamenin salı günü satıldığını açıkladı. Kilci, Tekel'de salı günü yabancı bir yatırımcının 20 bin dolarlık bedeli yatırarak şartname almak istediğini söyledi. "Türkiye'ye çok uzak bir ülkeden'' gelen yatırımcının Tekel'in Alkollü İçkiler İşletmesi ile ilgili şartnameyi almak için 23 Haziran'a kadar bekleyecek olmasına karşılık, yine de şartname bedelini yatırdığını ifade etti. 
     
     Tapu sorununa kira yöntemi 
     Kilci, Tekel'in özelleştirilmesinde tüm fabrikaların satılacağını belirtirken, tapu sorunu olan fabrikalarının satışında kiralama yönteminin kullanılacağını ifade etti. Kilci, Petkim özelleştirilmesinde ihale sonucunun Rekabet Kurulu'na bildirildiğini hatırlatırken, Kurul'un görüşünün önümüzdeki hafta sonuna kadar gelmesini beklediklerini söyledi. 
     

</TEXT>
</DOC>
