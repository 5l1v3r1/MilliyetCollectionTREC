<DOC>
<DOCNO> 196626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo11.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Milli Takım Teknik Direktörlüğüne adayım" 
</HEADLINE>
<TEXT>

     Trabzonspor, Birinci Süper Futbol Ligi'nde hafta sonunda sahasında yapacağı Elazığspor maçının hazırlıklarını, bugünkü idmanla sürdürdü. 
     Teknik direktör Samet Aybaba, idman öncesi yaptığı açıklamada, haziran ayında Milli Takımlar Teknik Direktörü Şenol Güneş'in görev süresinin sona erdiğini hatırlatarak, ''Her Türk teknik direktörü gibi ben de Milli Takımlar Teknik Direktörlüğü'ne adayım. Ancak bunu konuşmak için çok erken, şu anda milli takımın başında çok başarılı bir teknik direktör var'' diye konuştu. 
     Aybaba, A Milli Takım'ın bu akşam Letonya ile yapacağı maçı farklı skorla kazanacağını da savundu. 
     Hafta sonunda Elazığspor ile yapacakları karşılaşmanın zor geçeceğini tahmin ettiklerini ifade eden Aybaba, şunları söyledi 
     ''Bu tür maçlar zor maçlardır. Elazığspor'un göreve yeni başlayan bir teknik direktörü var. Bu durum takıma yeni bir heyecan getirecektir. Ancak bizim de hedeflerimiz var. Futbolcularımın durumları iyi, milli maç nedeniyle meydana gelen boşlukta çalışmalarımızı sürdürdük. Maçı, iyi oynayarak kazanmak istiyoruz.'' Aybaba, Bursaspor maçında olduğu gibi bordo-mavili taraftarı tribünde görmek istediklerini de belirterek, ''Böyle maçlar zor maçlardır. Öncesi ve sonrasında herkesle bütünleşip, bu maçlara kenetlenmek lazım'' diye konuştu. 
     Bordo-mavili ekipte, sakatlıkları süren Fatih Tekke ve Mehmet Kahrıman ile A ve Ümit Milli Takımlarında bulunan Tayfun, Gökdeniz ve Tolga idmana katılmadı. Trabzonspor'un ünlü oyuncusu Yattara ise idmana geç geldi. 
     
</TEXT>
</DOC>
