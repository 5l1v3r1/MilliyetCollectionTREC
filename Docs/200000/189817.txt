<DOC>
<DOCNO> 189817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yazar/pulur.html </URL>
<DATE> 2003/10/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Döndüklerine pişman olanlar... 
</HEADLINE>
<TEXT>

   
   NE umutlarla gitmişlerdi "Almanya"ya... 
   Sirkeci'den davul zurna ile trene binmiş, Münih'te bando mızıka ile karşılanmışlardı. 
   Ama Başbakan Erhard, sanayicilerine verdiği sözü tutumuş "İşte size ucuz emek " diye Türkleri önlerine sürmüştü. 
   Türk başbakanları da mutluydu "canlı DM makineleri"nin yolladığı para, döviz açığını kapatacaktı. 
   Almanlar bir ellerine parayı veririz, öbür ellerinden de alırız, hesabı içindeydiler. 
   İstanbul'da, sanki panayırdan mal alır gibi dişlerine bakarak aldıkları Türkleri "hayımlara" kapatarak, üstün Alman toplumuna buluşturmayacaklardı. 
   Hesap tutmadı 
   Halk ozanı, bağlamasının tellerine "Alamanya, Almanya Benden aptal bulaman ya " diye duygularını basınca... 
   
   ELBETTE Almanya macerasından çok şey kazandık ama görülen o ki, en çok futbolcu kazandık... 
   Türkiye takımlarında ve hatta Milli Takım'da o kadar "Almancı" var ki, küçük yaşta orada başlamışlar, büyüyünce buraya gelmişler. 
   
   NEYSE olan oldu biten bitti, kalan kaldı dönen döndü. 
   Acaba dönenler ne alemde 
   Milliyet'in Avrupa Baskısı'nın 15 Ekim 2003 tarihli sayısının manşeti şuydu 
   "BİN PİŞMANIZ " 
   DHA'nın yaptığı bir araştırmanın sonucu buydu, döndüklerine pişmandılar. 
   Öyle bir ülkeden gelmişlerdi ki 
   İşler sistemli ve düzenli yürüyor, işsizlik derdi yok, olsa bile güvenceleri var, sağlık, öğretim hiç aksamıyor, enflasyon neredeyse yok 
   Öyle bir ülkeye gelmişlerdi ki 
   Ne sistem var, ne düzen, işler günübirlik yürüyor, hastane kapılarında sürünüyorlar, çocuklarını okutamıyorlar, torpil, rüşvet, enflasyon... 
   Hele bazılarının onlara "Alamancı" diye bakıp hor görmeleri var ya 
   En çok da, ağırlarına giden bu 
   Orada "Türkler dışarı" burada "Alamancı " 
   
   PEKİ, DHA'nın araştırmasında "döndüğüne memnun olan yok mu " 
   Olmaz mı, işte biri Abdullah Varlı 
   "Bir traktör firmasından emekli olup 1994 yılı Temmuz ayında kesin dönüş yapıp memleketim Konya'ya geldim. Sağlığım Avrupa'da bozuldu, emekliliğimi hak ederek kesin dönüş yaptım. Şu anda gayet iyiyim. Türkiye sağlığımı geri kazandırdı. 4 çocuğumdan biri Almanya'da. Seydişehir Park Kahvesi'ni satın aldım ve şu anda 17 çalışanım var. Yatırımımı memleketime yapmaktan memnunum. Türkiye'de tek kızdığım konu sağlık. Bir hastaneye gittiğimde doktordan ilk duyduğum söz muayenehaneme gel demesi oldu." 
   
   SAKIN "Döndüğüme pişmanım " diyenlere kızmayın... 
   Siz hayatınızdan, yaşantınızdan memnun musunuz 
   Üstelik de "Almanya görmüşlüğünüz" de yok 
   
      
   
</TEXT>
</DOC>
