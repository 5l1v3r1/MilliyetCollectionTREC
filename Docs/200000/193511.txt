<DOC>
<DOCNO> 193511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko25.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun 40 yıldır sürülen mazeretlerle rencide olmak istemiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ''AB'nin dost ülkeleri, Türkiye'nin hak ettiği durumları zaman zaman ertelemiş ve bu günlere gelmişiz'' dedi. 
     ''AB'ye Tam Üyelik Sürecinde Rekabet Politikasının Rolü ve Önemi'' konulu sempozyumun açılışında bir konuşma yapan Sanayi ve Ticaret Bakanı Ali Coşkun, rekabet politikalarının amacının, mal ve hizmet piyasalarındaki rekabeti engelleyici, bozucu veya kısıtlayıcı anlaşma, karar ve uygulamaları ve piyasaya hakim olan teşebbüslerin, bu hakimiyetlerini kötüye kullanmalarını önlemek olduğunu, bunun için gerekli düzenleme ve denetlemeleri yaparak, ekonomik rekabetin korunmasını sağladığını söyledi. 
     Coşkun, ancak rekabet kanunlarının, bir ülkenin rekabet politikasının tümünü ifade etmediğini belirterek, ''rekabet politikası, hukuki alt yapının yanı sıra teşvikler, iç ve dış ticaret, devlet tekelleri, kamu satın alımları ve özelleştirme politikalarını da içeren çok daha geniş bir kavramdır. Bu ülkede rekabet politikasının varlığından söz edebilmek için bu saydıklarımın tümünün uyum içinde olması gerekir'' dedi. 
     Konuşmasında, Türkiye'nin AB'ye tam üyelik başvurusu ile ilgili gelişmelere de değinen Bakan Coşkun, Türkiye'nin AB ile ortaklık ilişkisinin, 1963 Ankara Anlaşması ile başladığını hatırlattı. 
     Coşkun şöyle dedi 
     ''Ne yazık ki Türkiye, bütün vecibelerini yerine getirmesine rağmen, dış ticaretimizde yüzde 50'lik bir pay alan AB'nin dost ülkeleri, Türkiye'nin hak ettiği durumları zaman zaman ertelemiş ve bu günlere gelmişiz. Hükümetimiz göreve başladığı ilk günden itibaren, AB süreci konusunda üzerine düşeni fazlası ile yerine getirmiş ve bunları uygulamaya koymaktadır. 
     Hükümetimizin AB ile ilişkilerde, şu anda Maastricht ve Kopenhag kriterlerini hedef almış ve mutlak suretle bunları yerine getirmek için çalışmalarını sürdürmektedir. Çünkü AB masasına oturduğumuz gün artık 40 yıldır önümüze sürülen mazeretlerle, biz Türkiye olarak rencide olmak istemiyoruz.'' Bakan Coşkun, dünyadaki gelişmelere bağlı olarak Avrupa Birliği organlarının özellikle de komisyonun, rekabet konusunda yeni bir atılım içerisinde olduğunu gördüklerini belirterek, söz konusu atılımın rekabetle ilgili kuralların ekonomik ve teknik gelişmelere, Avrupa Birliği'nin genişlemesi ile oluşacak yeni duruma cevap verebilecek şekilde modernleştirilmesi olarak yorumlanabileceğini kaydetti. 
     
</TEXT>
</DOC>
