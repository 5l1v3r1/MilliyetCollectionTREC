<DOC>
<DOCNO> 165691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur25.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis komisyonunda af tartışması... 
</HEADLINE>
<TEXT>

     TBMM Adalet Komisyonu, ''Kaçakçılıkla Mücadele Yasa Tasarısı''nı değiştirerek kabul ederken, alt komisyon raporunda yer alan ve mercedes kaçakçıları ile hayali ihracatçıları da kapsayan af niteliğindeki öneri ise tartışmalara yol açtı. Öneri, komisyonun CHP'li üyeleri ile aralarında Komisyon Başkanı Köksal Toptan'ın da bulunduğu bazı AK Parti'li milletvekillerinin oylarıyla reddedildi. 
     TBMM Adalet Komisyonu, Köksal Toptan başkanlığındaki toplantısında Kaçakçılıkla Mücadele Yasa Tasarısı ile ilgili alt komisyon raporunu görüştü. AK Parti Manisa Milletvekili İsmail Bilen tarafından verilen önerge doğrultusunda alt komisyon raporunda yer alan öneri komisyonda tartışmaya yol açtı. 
     CHP Niğde Milletvekili Orhan Eraslan, tasarıya eklenmek istenen geçici madde ile mercedes kaçakçılığı ve hayali ihracat suçları ile kesinleşmiş cezaların da affedilmek istendiğini belirterek, ''Hükümet açıkça kaçakçılara ve hayali ihracatçılara genel af çıkarıyor. Düşünce suçu gibi konular varken bu tür cezaların affedilmesini vicdanımız kabul etmiyor. Ayrıca her tür af domino etkisi yaratır ve genel affa dönüşür. Bir konuyu affederseniz herkesi af beklentisine sokarsınız'' dedi. 
     AK Parti Kastamonu Milletvekili Hakkı Köylü de tasarı ile gelen lehte hükümlerin kesinleşmiş ancak infaz edilmemiş cezalarda da ''iadeyi muhakeme'' yoluyla uygulanacağını belirterek, dolayısıyla af diye adlandırılabilecek bir düzenlemeye gerek olmadığını söyledi. Köylü, ''Hayalicileri affetmeyelim'' dedi. 
     CHP Adana Milletvekili Ziya Yergök de lehte gelen hükümlerden sanıkların zaten yararlanacağını belirterek, ''Ayrıca bir af çıkartarak kamuoyunun vicdanını rahatsız etmeyelim'' diye konuştu. 
     AK Parti Van Milletvekili Hacı Biner ise kendisinin de benzer yönde bir yasa teklifi bulunduğunu belirterek, ''Hükümet kimleri affetmiyor ki niye bunları affetmesin Mahkum olanlar neden afdan yararlansın deniyor. Mahkum olanların yüzde 80'i masum insanlardır'' dedi. 
     Bu öneriye tek destek veren CHP'li üye olan Hakkari Milletvekili Esat Canan, 5 kilo çaydan dolayı gümrük depolarında çürümeye terk edilen binlerce araç bulunduğunu belirterek, ''Bu madde toplumsal bir talepten çıkmıştır'' diye konuştu. 
     Canan, Eraslan'ın CHP'li milletvekillerinin bu öneriye karşı olduğunu bildirmesi sırasında ise partisine mensup çok sayıda milletvekilinin olumlu oy vereceği görüşünü savundu. 
     
     ''MERCEDES SAHİPLERİ DE BU ÜLKENİN İNSANLARI'' 
     AK Parti Manisa Milletvekili İsmail Bilen, düzenlemeye mercedes sahipleri de yararlanacak diye karşı çıkmanın doğru olmadığını ifade ederek, ''Mercedes sahipleri de bu ülkenin insanları. 17 bin insan ülkesine, kurumlarına güvenerek mercedes satın almışsa, vergisini ödemişse suçu ne Bu ülkede yıllardır hayali ihracat iddiaları yapılır ama ben bir tane doğru dürüst yargılanan ve mahkum olan hayali ihracatçı görmedim'' dedi. 
     Bu sözler üzerine CHP'li Eraslan'ın, ''Evet siz de mahkum olmasın diye elinizden geleni yapıyorsunuz'' demesi Bilen'in tepkisine yol açtı. Bilen, ''Bizi, hayali ihracatçıyı korumakla suçlamayın. Daha önce de ikaz etmiştim, bir daha etmek istemiyorum. Katiyen hayali ihracatçıyı korumak gibi bir niyetimiz yoktur'' görüşünü dile getirdi. 
     CHP'li Eraslan, kesinleşmiş mahkumiyetlerin de affedilmesinin istenildiğini belirterek, ''Peşin olarak kimseye suçlu muamelesi yapmıyoruz. Geçici 5. madde kesinleşmiş cezaları kapsıyor. Sen nasıl yargılama sonucunda suçu kesinleşmiş, mahkum olmuş insanı masum diye nitelendirebilirsin Yargının suçlu bulduğu birini kendi vicdanında aklama hakkına sahip değilsin. Bu, ülkenin yasalarına, yargısına saygısızlık olur'' dedi. 
     AK Parti'li Bilen ''Bizim kimseye, hele hele hayali ihracatçıya af gibi bir düşüncemiz yok. Ancak bir tek masum insanı bile kurtaracaksak bazı suçlular da af kapsamına girsin'' diye konuştu. 
     
     BAKAN DA DESTEKLEDİ 
     Komisyon toplantısına Hükümet adına katılan Devlet Bakanı Kürşat Tüzmen, gümrük depolarında bekleyen müsadere edilmiş binlerce araç bulunduğunu, açılan davaların da önemli bölümünün sanıklar lehine sonuçlandığını belirterek, kesinleşmiş mahkumiyetlerin de sonuçlarıyla birlikte yok sayılmasına ilişkin geçici madde önerisine destek verdi. Tüzmen, hayali ihracatçıların affedildiği yolundaki eleştiriler üzerine de hayali ihracatçıları tanımlayan maddenin düzenleme dışında tutulmasına ilişkin de öneride bulundu. Kaçak mercedes ile ilgili iddialar konusuna değinirken de Tüzmen, ''1997-2000 yılları arasında ithal edilen araç sayısı 14 bin 506. Mahkeme kararıyla bunlardan 705'ine el konulma kararı alınmış, 407'sine el konulmuş'' dedi. 
     Görüşmelerin ardından CHP'li Eraslan ve arkadaşlarının geçici maddenin tasarıdan çıkarılmasına ilişkin önerisi, aralarında Komisyon Başkanı Köksal Toptan'ın da bulunduğu AK Parti'li Recep Özel, Ramazan Can ve Hakkı Köylü ile CHP'li Orhan Eraslan, Fahri Ballı ve Ziya Yergök'ün oylarıyla 6'ya karşı 7 oyla kabul edildi. 
     Bunun üzerine bazı AK Parti milletvekilleri konunun Genel Kurul'da yeniden gündeme getirilebileceğini ifade ederken, Bakan Tüzmen de ''Arkadaşlarla görüşeceğim ona göre getirilebilir'' dedi. 
     Komisyonda tartışmaya yolaçan ve mercedes kaçakçıları ile hayali ihracatçıları affettiği ifade edilen geçici 5. madde şöyle 
     ''Bu kanunun yürürlüğe girdiği tarih itibariyle 1918 sayılı Kaçakçılığın Men ve Takibine Daire Kanun uyarınca yürütülmekte olan soruşturmalar, görülmekte olan davalar ile kesinleşmiş olup henüz infaz edilmemiş kararlarden bu kanunun 3. maddesinin b bendi ile 6. maddesi kapsamına giren suçlar hariç olmak üzere 1918 sayılı kanunun ilgili maddelerinde belirtilen para cezalarının asgari haddinin ihracat suçlarında ise ayrıca temin edilen haksız menfaatin soruşturma giderleriyle birlikte cumhuriyet savcılığı tarafından yapılacak tebligat tarihinden itibaren 30 gün içinde ödeneceğinin yazılı olarak bildirildiği ve 90 gün içinde ödendiği takdirde yapılmakta olan takibatın durdurulmasına, açılan davaların ortadan kaldırılmasına, suça konu eşya ile kaçak eşya naklinde kullanılan araçların sahibine iadesine karar verilir.'' 
     
</TEXT>
</DOC>
