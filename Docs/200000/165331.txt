<DOC>
<DOCNO> 165331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun06.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'daki bir Türk'ün büyük başarısı... 
</HEADLINE>
<TEXT>

     Hollywood'da yaşayan Türk reklamcı Emrah Yücel, ''Frida'' filmi için hazırladığı uluslararası kampanyayla film reklamcılığı dünyasının Oscar'ı sayılan ''KeyArt'' ödülünü ikinci kez kazandı. 
     Hollywood'daki Uluslararası Kültür Merkezi'nde bu yıl 32'ncisi düzenlenen KeyArt ödül töreniyle ödüller sahiplerini buldu. 
     Film stüdyoları yöneticileriyle sinema sanayiinin önde gelen firmalarının temsilcilerinin bulunduğu, 1800 kişinin katıldığı törende ödülleri oyuncu Sharon Stone, Tobey McGuire ve Rob Schneider dağıttı. 
     
     KEYART ÖDÜLLERİ NEDİR 
     ''KeyArt ödülleri'' her yıl uluslararası alanda sinemanın tanıtımı konusunda çalışan kişilerin yaratıcılıklarını ödüllendirmek amacıyla dağıtılıyor. 
     Filmlerin tanıtımı ve pazarlanması amacıyla yapılan afişler, ilan panoları ve fragmanların yaratıcıları bu yarışmaya katılabiliyor. 
     Emrah Yücel ve kurduğu ''İconisus'' şirketi de bu kapsamda Beverly Hills'deki pek çok uluslararası kampanyaya imza atmış bulunuyor. 
     ''Frida'' filminin yanı sıra, ''Head in the Clouds'', ''Four Feathers'', ''Jersey Girl'' ve ''The Hours'' gibi filmlerin kampanyalarında da başarı sağlayan Emrah Yücel, A.A'ya yaptığı açıklamada, ''Hollywood'da Meksikali sanatçı Frida'nin hayatını konu alan bir film ile ödül almak beni özellikle sevindirdi. Amerikan sineması, kendi kültürünün dışında da kültürler olduğunu anlamaya başlıyor'' dedi. 
     
     CEM YILMAZ İLE ORTAK PROJE 
     Yücel, halen üzerinde çalıştığı projeler arasında, Jet Li'nin 'Hero' adlı filmi, Tarantino'nun Uma Thurman ile çevireceği yeni filmi Kill Bill'in bulunduğunu, ayrıca Cem Yılmaz ile bir Türk kurgubilim filmi olan Gora üzerinde çalıştıklarını da belirtti. 
     
</TEXT>
</DOC>
