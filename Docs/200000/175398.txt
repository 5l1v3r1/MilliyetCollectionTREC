<DOC>
<DOCNO> 175398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yasam/yas06.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çivi yazılı mektup Truva'nın kanıtı 
</HEADLINE>
<TEXT>

   M.Ö. 1500'den kalma çivi yazılarını çözen Alman profesörün buldukları, Truva uygarlığı tartışmalarına yeni bir boyut getirdi 
      FRANKFURT Milliyet 
   
   Almanya'nın Tübingen Üniversitesi öğretim üyesi Prof. Dr. Frank Starke, Ankara'da bir müzede sergilenen ve Yunanistan'dan Anadolu'ya gönderilen çivi yazısı mektupların, M.Ö. 15'nci yüzyılda yazıldığını ortaya çıkardı. 
   Alman Haber Ajansı'nın DPA haberine göre Prof. Starke'nin içeriğini çözmeyi ve tarihlemeyi başardığı mektuplar, Yunanistan ile Anadolu arasındaki siyasi ilişkilerin M.Ö. 15. yüzyıldan beri var olduğunu gösteriyor. Şimdiye kadarki bilgilere göre Yunanistan - Anadolu arasındaki ilişkilerle ilgili bilinen en eski belgenin tarihi M.Ö. 1300 idi. Çivi yazısı mektupların, Achijawa Kralı'ndan Hitit Kralı'na gönderildiğini ve içeriğinin de M.Ö. 15. yüzyıldaki olayları içerdiğini belirten Starke, Achijawa'nın, Yunanistan'daki Miken Krallığı olduğunu ileri sürdü. 
   
   Achijawa'dan Hitit'e 
   Anadolu ve çivi yazısı uzmanı Starke, 1998'de antik yazışmalarda geçen Wilusa'nın, Truva olduğunu ortaya çıkarmıştı. Bu buluşların, 1988'den bu yana Truva'da kazılar yapan Prof. Manfred Korfmann'ın tezlerini doğruladığı belirtiliyor. Korfmann, Truva savaşlarının gerçekleştiği bölgeyi bulduğunu ve bu bölgede, Yunanistan'dan çok önce büyük bir uygarlığın kurulmuş olduğunu savunmuştu. 
   
   
</TEXT>
</DOC>
