<DOC>
<DOCNO> 188857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur08.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada ağaçlandırılıyor... Yarın fidan dikimi var... 
</HEADLINE>
<TEXT>

     Çevre ve Orman Bakanı Osman Pepe, Burgazada'da yanan 40 hektar orman alanına ilk fidanı ada halkıyla birlikte yarın dikecek. 
     Çevre ve Orman Bakanlığı'ndan yapılan yazılı açıklamada, 7 Ekim'de Burgazada'da çıkan orman yangınının olumsuz hava koşullarına rağmen en kısa sürede söndürüldüğü ifade edilerek, yangında 40 hektar orman alanının zarar gördüğü anımsatıldı. Söndürme çalışmalarından sonra yanan bölgenin eski haline getirilmesi için temizleme ve arazi hazırlığı çalışmalarına hemen başlanıldığını belirtilen açıklamada, yanan alanın tamamının en kısa sürede ağaçlandırılacağı kaydedildi. 
     Çevre ve Orman Bakanı Pepe'nin yanan alana ilk fidanı yarın ada halkıyla birlikte dikeceği bildirilen açıklamada, fidan dikme çalışmalarına tüm İstanbullular davet edildi. Açıklamada, saat 13.00'te Bostancı İskelesi'nden ve saat 15.30'da Burgazada'dan kalkan şehir hatları vapurunun, Akbil'i olanlara yüzde 50 indirimli olduğu belirtildi. 
     
</TEXT>
</DOC>
