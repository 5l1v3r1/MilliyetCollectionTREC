<DOC>
<DOCNO> 185617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur14.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Grup Başkanvekili YSK iyi bir sınav vermemiştir 
</HEADLINE>
<TEXT>

     CHP Grup Başkanvekili Oğuz Oyan, Yargıtay'ın DEHAP yöneticileriyle ilgili kararından sonra YSK'nın seçimler konusunda vereceği kararın aynı zamanda siyasi olacağını belirterek, ''Biz YSK'nın yeni bir yanlış yapmayacağını ummak istiyoruz'' dedi. 
     Oyan, TBMM'de düzenlediği basın toplantısında, gazetecilerin sorularını yanıtlarken, Yargıtay'ın DEHAP yöneticileri hakkındaki kararının sürpriz olmadığını, seçim öncesinde ortayı çıkmış bir tavır olduğunu dile getirdi. Oyan, şöyle konuştu 
     ''Ama YSK, bu uyarıya kulak vermeden 3 Kasım seçimini gerçekleştirdi. Daha sonra Çorum seçiminde bunun aksini yaptı. Dolayısıyla YSK yara almıştır bu süreçte, iyi bir sınav vermemiştir. 
     Şimdi alınacak karar sadece hukuki olmayacaktır. 3 Kasım seçimlerinde hukuki bir karar vermekten kaçınanlar, onun gereğini yapmayanlar bugün verecekleri kararın aynı zamanda siyasi bir karar olacağı bilinciyle bunu verecekler. Biz yeni bir yanlış yapmayacağını ummak istiyoruz.'' 
     
     ''YSK SEÇİM KARARI VEREMEZ'' 
     Oğuz Oyan, YSK'nın başvuruları kabul edip etmeyeceğinin, ederse nasıl karar vereceğinin bilinmediğini belirterek, olasılıklar ve varsayımlar üzerinde konuşularak sonuç çıkarılmak istendiğini söyledi. Oyan, şunları kaydetti 
     ''O olasılıklardan bir tanesi, YSK seçim kararı verebilir mi Veremez. YSK seçim kararı verebilecek bir organ değil. Ancak Meclis'in verdiği seçim kararının koşullarını yerine getirir, onun yapılmasını sağlar. Sonra da kendi kararını açıklar, o kesin bir karardır. Dolayısıyla YSK'nın 3 Kasım seçimleri konusunda verdiği karar kesin bir karardır. Geriye döndürülebilir bir karar değildir. YSK'nın, bu seçimler üzerine bir gölge düştüğü konusunda bir şeyi varsa, bunu ancak TBMM'ye bildirebilir. TBMM bu konuda bir karar verir.'' Oyan, YSK'nın oyların yeniden dağıtımı yönünde yetkiyi kullanmasının da ''önemli bir hukuki ve siyasi aykırılık oluşturur'' düşüncesinde olduklarını söyledi. Oğuz Oyan, ''Seçime katılmış bir partinin katılmadığı varsayımından yeni bir oy dağıtımı yapmanın hukuki ve siyasi bir dayanağının olması pek mümkün gözükmez'' dedi. 
     
     SEÇİMİN YENİLENMESİ OLASILIĞI 
     YSK'nın konuyu Meclis'e gönderme, başvuruları kabul etmeme ya da seçim sonuçlarını değiştirecek bir durum olmadığı şeklinde bir sonuca varabileceğini belirterek, şöyle konuştu 
     ''Seçimlerin yenilenmesi bir zorunluluk olarak gündeme gelir ise CHP'nin bundan kaçacak bir durumu yok. Ama bunun doğru olmadığını düşünürüz. Bir seçim sonuçlarını ilanihaye tartışan bir ülkenin siyasi istikrar kazanması mümkün değildir. O zaman her seçimde bir parti, seçime bir şekilde hile karıştırmayı düşünebilir duruma gelebilir.'' Oğuz Oyan, YSK'nın görevinin, kesin kararı açıkladıktan sonra bittiğini ifade ederek, bu karardan geriye dönüşü gündeme getirecek her türlü uygulamanın bundan sonraki seçimlerin üzerine şaibe düşüreceğini ve yeni sahteciliklerin kapısını açacağını kaydetti. Oyan, ''Bu konuda çok hassas olunması gerektiğini düşünüyoruz. Türkiye 3 Kasım seçimlerini şaibesiz biçimde yapabilmiştir. Bu kararlar üzerinden geri dönmek ancak kişisel durumlar için söz konusu olabilir'' diye konuştu. 
     
</TEXT>
</DOC>
