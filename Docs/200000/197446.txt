<DOC>
<DOCNO> 197446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/soneko01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt kredisi, en gözde kredi... 
</HEADLINE>
<TEXT>

     Yılın ikinci döneminden itibaren taşıt kredi faizlerinin yüzde 4'lerden 2'lere kadar düşmesi sonucu, kredi alım miktarı yüzde 100'lerin üzerine çıkarken, taşıt kredileri, bireysel krediler içinde en gözde kredi oldu. 
     Yapı ve Kredi Bireysel Bankacılık Ürün Tasarım ve Geliştirme Bölüm Yönetmeni Sinem Şanlı, taşıt kredilerinin, tüketici kredileri içinde önemli paya sahip olduğunu, hem faiz oranlarındaki düşüş hem de yıl sonuna yaklaşılması nedeniyle taleplerde belli bir artışın gözlendiği belirtti. 
     Faiz oranlarının bir düşüş trendi içerisine girdiğini kaydeden Şanlı, Haziran ayında genel olarak aylık yüzde 3,80'in üzerinde seyreden taşıt kredileri faiz oranının, Kasım ayında yüzde 2,5 seviyelerine gerilediğini söyledi. 
     Anlaşmalı otomobil firma ve bayileri için standart faiz oranından düşük oranların uygulandığını ifade eden Şanlı, şunları söyledi 
     ''Firmalar ve bayilerinin satışını yaptığı otomobiller için kullanılacak kredilerde, bankamız standart faiz oranından daha düşük oranlar uygulamaktadır. Bu oran standart faizin altında olmakla birlikte, her firma için değişiklik gösterebiliyor. Otomobil kredilerinde, faiz oranı indiriminden kaynaklanan fark, sözleşme koşullarına bağlı olarak, firma ve banka tarafından karşılanmaktadır.'' 
     
     TAŞIT KREDİSİ OCAK AYINA GÖRE YÜZDE 125 ARTTI 
     Türkiye İş Bankası Bireysel Krediler Müdürü Ömer Çelebi ise yılın ilk aylarında 12 ay vadeli taşıt kredilerine uygulanan faiz oranının yüzde 3,60 iken, Nisan ayında yüzde 4,10'a kadar yükseldiğini, daha sonra istikrarlı bir şekilde düşüşe geçip, halen uygulanan 2,40 seviyesine gerilediğini belirtti. 
     Çelebi, Ocak 2003 döneminde 1 trilyon 219 milyar lira düzeyinde olan taşıt kredileri bakiyesinin, Ekim 2003 sonu itibariyle yüzde 125'lik artışla 2 trilyon 747 milyar liraya ulaştığını, bu dönemler içinde taşıt kredilerinin toplam bireysel krediler içindeki payının yüzde 40 seviyelerinde olduğunu söyledi. 
     Faiz oranlarında düşüşün bireysel kredi talebinde artışa neden olduğunu kaydeden Çelebi, şunları söyledi 
     ''Ülkemizdeki genel ekonomik göstergelerdeki iyileşmeyle birlikte, sosyal ve politik konjonktürün de etkisiyle faiz oranlarında yaşanan düşüş, bireysel kredi talebinin artmasında etkili oldu. Hükümetin taşıt alımını özendirmeye yönelik uyguladığı teşvik politikaları da taşıt kredisi talebinin canlanmasında önemli rol oynadı. Genel olarak her yılın son aylarında artan taşıt kredisi talebinin bu yıl da aynı seyri izlediği görülmektedir.'' Çelebi, otomotiv firmalarının önemli bölümü ile yapılan özel anlaşmalar sayesinde müşterilere belirlenen vadelerde yüzde 0'a kadar inen faiz seçenekleri ile kredi imkanı sağladıklarını da bildirdi. 
     
     ''YIL SONLARINDAKİ ARTIŞ NORMAL'' 
     Oyak Bank Adana Bölge Müdürlüğü Bireysel Pazarlama Müdür Yardımcısı Zeynep Canan Bozer ise taşıt kredileri talebinde diğer kredilere göre önemli bir artış olduğunu vurguladı. 
     Bozer, bu artışın her yılın son aylarında gerçekleştiğini, ancak, faiz oranlarındaki düşüşün de kredi taleplerindeki artışa destek olduğunu belirtti. 
     Taşıt kredilerinde 36 ay vade yaptıklarını kaydeden Bozer, ''Türk Lirası üzerinden 60 aya kadar vade uygulayabiliyoruz. Kasım ayındaki faiz oranının yılın ilk aylarındaki orana göre gözlenebilir bir düşüş sergilemesi hem bizlerde hem de otomotiv şirketlerinde taleplerin artmasına neden oldu'' dedi. Bozer, Oyak Bank'da faiz oranının yüzde 2.36'ya kadar düştüğünü vurguladı. 
     
     ''ARTIŞLAR NORMALİN ÇOK ÜSTÜNDE'' 
     Akbank Çukurova Bölge Müdür Yardımcısı Sercan Büyükbayram da taşıt kredilerindeki faiz oranlarındaki düşüş ile kredi taleplerindeki artışların yılın ilk ayına göre normalin çok üstünde olduğunu belirtti. 
     Büyükbayram, Kasım ayı itibarıyla 0 kilometre otomobil için kredi faiz oranlarının maaşlarını Akbank'dan almayıp, kaskolarını bankadan yaptıranlar için 2.25, maaşlarını alıp, kaskolarını yaptırmayanlar için 2.30, maaşlarını alıp, kaskolarını da bankadan yaptıranlara 2.20 olduğunu kaydetti. 
     İkinci el otomobiller için ise faiz oranlarının aynı sıralamayla 2.35, 2.40, 2.30 olduğunu vurgulayan Büyükbayram, Mayıs sonu itibariyle bu oranların bireysel şahıslar için 3.75, 3.80, 3.70, ticari firmalar için de 3.85, 3.90, 3.80 düzeyinde olduğunu bildirdi. 
     Büyükbayram, kendilerinin krediyi verdiklerini ancak, kredi alımlarındaki artışlar nedeniyle otomotiv firmaları ve bayilerinin araçları teslim için 2 ay sonraya kadar süreler verdiklerini söyledi. 
     Büyükbayram, şu an itibariyle taşıt kredilerinde 48 aya kadar vade yapma imkanlarının olduğunu da sözlerine ekledi. 
     
     BAYRAM ÖNCESİ İŞLER YOĞUN 
     Adana Galericiler Odası Başkanı Ali Çırak da, özellikle bayram öncesinde piyasada bir hareketliliğin olduğunu, vatandaşların bayram gezileri sırasında araç sahibi olmak için kısa süreli de olsa ikinci el otomobil aldıklarını söyledi. 
     İşlerinin yılın son aylarında ilk aylara göre daha hareketli olduğunu anlatan Çırak, ''Bu yoğunluğunun gelecek ay sonuna kadar devam etmesini bekliyoruz. Ancak gelecek yıl ne getirir, ne götürür bilemiyoruz. Umarız Hükümet'in kararlı ve etkili politikaları devam eder, teşvikler sektörü ateşlemeye devam eder'' dedi. 
     
</TEXT>
</DOC>
