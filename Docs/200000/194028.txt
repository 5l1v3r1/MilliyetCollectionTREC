<DOC>
<DOCNO> 194028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko36.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Heyeti, Ekonomik ve Sosyal Konsey toplantısını terketti 
</HEADLINE>
<TEXT>

     Süleyman Çelebi başkanlığındaki 3 kişilik DİSK heyeti, Başbakan Recep Tayyip Erdoğan başkanlığında devam eden Ekonomik ve Sosyal Konsey toplantısından ayrıldı. 
     DİSK Başkanı Çelebi, Başbakanlık'tan ayrılırken yaptığı açıklamada, yaptıklarının bir protesto olmadığını, toplantının şekline itiraz ettiklerini söyledi. 
     Çelebi, Odalar Birliği'nin toplantıda 6 kişiyle temsil edilmesinin Anayasaya aykırı olduğunu öne sürerek, bu konuda itirazlarını dile getirdiklerini vurguladı. 
     Çelebi, Başbakan'ın değişik kurumlardan temsilcileri çağırabileceğini, ancak TOBB'un 6 kişiyle temsil edilmesini doğru bulmadıklarını bildirdi. 
     Toplantıya yeni kurumları katmanın mümkün olduğunu belirten Çelebi, buna örnek olarak Barolar Birliği, Türkiye Tabipler Birliği ile Türk Mimar ve Mühendisler Odaları Birliği'ni gösterdi, bu kurumların çağrılabileceğini söyledi. 
     Bu önerilerinin dikkate alınmadığını ifade eden Çelebi, şunları söyledi 
     ''Ama TOBB, iki toplantıdır karşımıza 6 kişilik heyetle çıkıyor. Sunuşta da yazılı metne baktık, TÜSİAD'ın konuşması olarak bir sunuş var. Biz TÜSİAD Başkanı'nın konuşmasına karşı değiliz, TÜSİAD da toplantıya katılır ama bu işlere hile karıştırılmasını doğru bulmuyoruz. Yasa dışılığa biz DİSK olarak ortak olamayız.'' Cumhuriyetin 80. kuruluş yıldönümünün kutlandığına da işaret eden Çelebi, 80. yılı kutlarken sorunları da gündeme getirmek gerektiğini söyledi. 
     Gündem konusundaki önerilerinin de dikkate alınmadığını savunan Çelebi, ''bu ülkede işsizlik, yoksulluk, açlık sorunu var. Gündeme ilişkin önerilerimizin hiç birisinin dikkate alınmadığını gördük. Sayın Başbakan'ın Tabipler Birliği ve SES'in Sağlık Emekçileri Sendikası eylemi karşısında ortaya koyduğu davranış tarzı, muhalefetin bu konudaki yaklaşımlarına ilişkin tepkisi ortadadır'' şeklinde konuştu. 
     Usule ilişkin söz aldığını ve bu konuları toplantıda dile getirdiğini anlatan Çelebi, buna karşılık Başbakan Erdoğan'ın ''o sizin tercihiniz'' şeklinde ifadesi olduğunu, bunun üzerine kendilerinin tercihlerini bu şekilde kullandıklarını söyledi. 
     Çelebi, ''bunlar düzelmediği, böyle devam ettiği sürece bu toplantılara katılmayacağız'' dedi. 
     ''Bu konuda destek gördünüz mü'' şeklindeki soruya karşılık Çelebi, görmediklerini söyledi. 
     DİSK Başkanı, ''demek ki bu yaklaşıma herkes uyuyor ama biz uyamıyoruz, içimize sindiremiyoruz'' şeklinde konuştu. 
     Odalar Birliği'nden 6 temsilcinin katılması konusunda Başbakan'ın kendi yetkisi olduğunu ifade ettiğini vurgulayan Çelebi, ancak kendilerinin böyle düşünmediklerini kaydetti. 
     Bir başka soru üzerine Çelebi, toplantıdan ayrılırken Başbakan'ın ''gitmenizi istemeyiz ama gidiyorsanız bu sizin tercihiniz'' dediğini de aktardı. 

     
</TEXT>
</DOC>
