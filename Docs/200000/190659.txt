<DOC>
<DOCNO> 190659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun15.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
L.A.T Irak'a Türk askeri gönderme çabaları boşa çıkacak gibi... 
</HEADLINE>
<TEXT>

     Los Angeles Times gazetesi, ABD'nin Irak'taki sivil yöneticisi Paul Bremer'ın, ''Irak'a Türk askeri gönderilmesi planından vazgeçilmesini kuvvetle önerdiğini ve ABD Başkanı George Bush yönetiminin, Türk askeri göndermek için harcadığı yoğun çabanın boşa çıkacağa benzediğini'' yazdı. 
     ''Iraklıların güçlü muhalefetinin bu çabalara engel oluşturduğu'' belirtilen haberde, ''bazı yetkililerin Bremer'ın Irak'a Türk askeri gönderilmesi planından vazgeçilmesine ilişkin kuvvetli tavsiyesi üzerine plandan şüpheye düştükleri'' görüşü dile getirildi. 
     Haberde, ''Çok zor kazanılan bu yardımın geri çevrilmesi, ABD için büyük hayal kırıklığı olacak. Çünkü Türkiye, yararlı olması beklenen bir Müslüman güvenlik gücü oluşunun yanı sıra, yüksek sayıda asker göndermeye istekli birkaç ülkeden biriydi'' yorumunda bulunuldu. 
     ''Irak Geçici Hükümet Konseyi'nde GHK Türk askerine karşı seslerin daha çok Iraklı Kürtlerden geldiğine'' işaret edilen haberde, ''Türkiye Dışişleri Bakanlığı'nın bir yetkilisinin, Pazartesi günü Reuters haber ajansının muhabirine, Türk askerinin Irak'a gideceğini zannetmediğini söylediği'' hatırlatıldı. 
     Haberde, ''ABD'nin stratejisini, Iraklı Kürtlerin karşı çıkmasını bir yana bırakıp, Türk askeri isteyen başka bir grupla uzlaşma sağlanıp sağlanamayacağına yöneltebileceği'' kaydedildi. 
     
</TEXT>
</DOC>
