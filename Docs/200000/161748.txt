<DOC>
<DOCNO> 161748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/dunya/dun01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatıdan girdi, garaja indi 
</HEADLINE>
<TEXT>

Hollywood yakınlarında tek motorlu bir uçak üç katlı apartmana burun üstü çakıldı 
     DIŞ HABERLER SERVİSİ 

     ABD'nin Los Angeles kentinde küçük bir uçağın üç katlı bir apartmanın üzerine düşmesi sonucu ilk belirlemelere göre, 4 kişi öldü, 3 kişi de yaralandı. İtfaiye yetkilileri, Hollywood yakınlarında meydana gelen olayın kaza olduğuna inandıklarını belirttiler. Yetkililer, pilota ait olduğu sanılan bir cesedin uçağın enkazı içinde, üç kişinin cesedinin de binanın yanan enkazı altında bulunduğunu söyledi. Üç cesedin yolculara mı, yoksa bina sakinlerine mi ait olduğu konusu araştırılıyor. 
     Uçağın, kent üzerinde bir süre uçtuktan sonra burun üstü çakıldığı apartmanın giriş katının garajına kadar indiği belirtilirken, kazanın çevre sakinleri ve turistler arasında korku yarattığı kaydedildi. Uçağın çakıldığı 14 daireli binada çıkan şiddetli yangın yarım saatte kontrol altına alınırken, binanın yarısının tamamen yandığı bildirildi. 
     Federal Havacılık Kurumu yetkilileri, 6 kişilik tek motorlu Beechcraft Bonanza BE - 36 tipindeki uçağın 10 kilometre uzaklıktaki Santa Monica Havaalanı'ndan kalktığını, uçakta kaç kişinin olduğunu bilmediklerini söyledi. 
     

</TEXT>
</DOC>
