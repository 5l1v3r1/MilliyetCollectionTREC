<DOC>
<DOCNO> 182671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko20.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen DTÖ'nün müzakere süreci ağır bir yenilgi aldı 
</HEADLINE>
<TEXT>

     Devlet Bakanı Kürşad Tüzmen, Dünya Ticaret Örgütü toplantılarında bir sonuç alınamamasıyla, örgütün müzakere sürecinin ağır bir yenilgi aldığını söyledi. 
     Meksika'nın Cancun kentinde düzenlenen Dünya Ticaret Örgütü 5. Bakanlar Konferansı'na katılan Devlet Bakanı Tüzmen, yurda döndü. 
     Tüzmen, Atatürk Havalimanı VIP Salonu'nda yaptığı açıklamada, 146 ülkenin katıldığı toplantının yoğun müzakerelere sahne olduğunu, ancak bir uzlaşma sağlanamadığını kaydetti. 
     Gelişmiş ve gelişmekte olan ülkelerin toplantılardan bir yarar sağlayamadığını ifade eden Tüzmen, şöyle dedi 
     ''Aslında müzakereleri tamamıyla başarısızlıkla sonuçlandırarak adlandırmak, belki biraz haksızlık olabilir. Oldukça önemli ilerlemeler sağlanmış olmasına rağmen tarım konularının öne alınması, tarım dışı ürünlerin daha sonraya bırakılması, bizim çok önem verdiğimiz Singapur konuları olarak adlandırdığımız yatırımlar, teşvikler, kamu ihalelerindeki şeffaflık ve pazara giriş engellerinin azaltılması, ticaretin kolaylaştırılması konuları bu sefer daha arkaya atılmış oldu. 
     Dünya Ticaret Örgütü'nün müzakere sürecinin önemli bir yenilgi aldığını söyleyebiliriz. 146 ülkeyi tek bir ses haline getirmek kolay bir iş değil. Ancak, 2001 yılında Doha'da gelişmekte olan ülkelerin isteklerine cevap verileceği vurgulanmıştı. Fakat geçen zaman süresinde gelişmiş ülkeler bu konularda çok büyük adımlar atmadılar.'' 
     
     ÖRGÜTÜN YAPISI SORUMLULUĞUNU KALDIRMAKTAN UZAK 
     Türkiye açısından tarım, ihracat ve ürün sübvansiyonlarının kaldırılmasının önemli olduğunu, tarife açısından bakıldığında ise tarifelerin mümkün olduğu kadar en alt seviyeye indirilmesinin önem taşıdığını vurgulayan Tüzmen, konuşmasını şöyle sürdürdü 
     ''Tarım ithalatı için tarifelerin aşağıya doğru indirilmesiyle ilgili herhangi bir ilerleme sağlanamadı. Şu aşamada biraz zaman kazanmış oldu. Sanayi ürünlerine baktığımız zaman pazar esneklikleri aynı şekilde davem ediyor. Yalnız burada herhangi bir kazanç olduğunu söylemek zor. Çünkü er ya da geç bu konular yine gündeme gelecek. Biz hazırlıklarımızı sürdüreceğiz. 
     Ancak, müzakere sürecinin uzaması gelişmekte olan ülkelerin yararına değil. Çünkü baktığınız zaman belki tarım ürünleri konusunda tarifeleri aşağıya doğru çekmemek önemli sayılabilir. Ancak bir diğer açıdan bakıldığı zaman, gelişmiş ülkeler de sübvansiyonlarını, desteklemelerini devam ettireceklerini söylediler. Dolayısıyla bir ilerleme sağlanamadı. Aslında Dünya Ticaret Örgütü'nün şu anda sahip olduğu sorumluluk çok büyük. Ancak örgütün yapısı, mevzuatı bu sorumluluğu kaldırmaktan oldukça uzak'' Toplantının, örgütün karar alma mekanizmalarını daha hızlı çalıştıracak şekilde yapılandırması için bir ders olduğunu ifade eden Tüzmen, ''Gelişmiş ülkelerin, gelişmekte olan ülkelerin taleplerine değer vermeleri gerekliliği bir kez daha ortaya çıkmıştır'' dedi. 
     Toplantılarda, ayrıca, İngiltere, İtalya, Fransa, Meksika, Ukrayna, Çin ve Tayvan'ın tarım ve ticaret bakanlarıyla görüşme imkanı bulduğunu belirten Tüzmen, Fas, Fransız ve İtalyan Ticaret bakanlarıyla yapılan ayrı bir oturumda da Türkiye'nin serbest ticaret anlaşmalarının dengesizliğinden kaynaklanan sıkıntıları gündeme getirdiğini söyledi. 
     
     KAZANAN TARAF YOK 
     Dünya Ticaret Örgütü toplantılarında elde edilen sonucun tüm dünya için bir kayıp olduğunu ve kazanan tarafın bulunmadığını vurgulayan Tüzmen, ''Bizim amacımız, 8 trilyon dolar seviyesindeki dünya ticaret hacmi içerisinde çok daha fazla payımızı artırmaktı. Bunu sağlamaya çaba sarfettik'' dedi. 
     Soruları da yanıtlayan Devlet Bakanı Tüzmen, kotaların 2005 yılında kaldırılması konusunda bir sorun olup olmadığına ilişkin soru üzerine şunları söyledi 
     ''O daha önce planlanmış bir karar. Açık söylemek gerekirse bu şekildeki çok taraflı ticaret sistemlerinin sekteye uğraması, bu şekilde engellerle karşılaşması, ülkeleri ikili bazda çeşitli anlaşmalar yapmaya doğru itecektir. Zaten gelişmiş ülkelerin stratejilerini arkasında da bu var. İki taraflı ticaret anlaşmalarını özellikle ABD çok önemli bir koz olarak kullanıyor. 
     Burada müzakereler, tarife indirimleri konusunda belki biraz zaman vermiştir. Ancak, gelişmekte olan ülkelerde bir işçi, gelişmiş ülkelerdeki bir ineğe yapılan sübvansiyonun yedide biri oranında bir ücret alırken buna seyirci kalmak da çok zor. Dolayısıyla burada tüm gelişmekte olan ülkelerin vurgulamaya çalıştıkları esas konu bu olmuştur.'' 
     
</TEXT>
</DOC>
