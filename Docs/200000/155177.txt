<DOC>
<DOCNO> 155177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur13.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Wolfowitz'in kişisel hayal kırıklığını yansıtıyor" 
</HEADLINE>
<TEXT>

     CHP Genel Başkanı Deniz Baykal, ABD Savunma Bakan Yardımcısı Paul Wolfowitz'in, ''Türkiye'nin özür dilemesi'' gerektiğine ilişkin sözlerini, ''Bu ifadeler Wolfowitz'in kişisel hayal kırıklığını yansıtıyor olabilir'' şeklinde değerlendirdi. 
     Baykal, TBMM'da kurulan geçici kan merkezinde bir gazetecinin, Wolfowitz'in sözlerini nasıl değerlendirdiğini sorması üzerine, ABD'li Bakan Yardımcısı'nın, ''Geçmişi silerek yeni bir gelecek içinde ABD ile Türkiye arasında yakın bir dayanışma ihtiyacı olduğunu'' ifade ettiğini kaydetti. 
     Türkiye'nin demokratik bir ülke olduğunu, hukuk devletinin, anayasa kurallarını özenle uyguladığını belirten Baykal, ''Türkiye'de gerçek demokrasiye değer veren herkesin bu işleyişi saygıyla karşılaması gerektiğini'' vurguladı. 
     CHP Genel Başkanı Baykal, şöyle konuştu. 
     ''Bundan sonra ABD ile Türkiye arasında yakın bir işbirliği ihtiyacını ifade etmesi doğaldır. Böyle bir işbirliğinin sağlanmasının ön koşulu Türkiye'nin rejimine, hukukuna ve bugüne kadar aldığı kararların kendi ulusal yararlarıyla ilgili ve kendi anayasal rejiminin gereği doğrultusunda almış olduğu kararlar olduğunu kabul etme ihtiyacı vardır. 
     Bu tartışmanın artık çok büyük önem taşımadığını düşünüyorum. Bu ifadeler Sayın Wolfowitz'in kişisel hayal kırıklığını yansıtıyor olabilir.'' 
     
</TEXT>
</DOC>
