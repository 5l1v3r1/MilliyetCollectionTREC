<DOC>
<DOCNO> 191766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yazar/cemal.html </URL>
<DATE> 2003/10/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Vitrin süsü mü, yoksa... 
</HEADLINE>
<TEXT>

   
   Bizim siyasal partilerde bir alışkanlık vardır. Seçim zamanı vitrin temizliği, vitrin süslemesi yaparlar. Sonra da "Bakın benim cicilerime " diye çıkarlar seçim meydanlarına. 
   Seçim geçince vitrin tozlanır, süsler unutulur, genellikle eski hamam eski tas yola devam edilir. 
   1991 seçimlerini anımsıyorum. 
   Demirel'in DYP'si de köylü partisi imajını silebilmek, büyük şehir oylarına göz kırpmak için seçim öncesi kendine vitrin süsleri aramıştı. Cem Boyner yanaşmayınca Tansu Çiller İstanbul'dan milletvekili adayı yapmıştı. 
   Demirel seçim kampanyası boyunca Çiller'i yanından hiç eksik etmemiş, meydan meydan dolaştırmıştı. Çiller büyük kentlerde yapılan mitinglerde Baba'nın yanında beşuş bir çehreyle dikilip öyle hanım hanımcık boy göstermişti. 
   CHP'de de vardır bu gelenek. 
   Acaba Kemal Derviş son seçimlerde kendini vitrin süsü olarak hissetmiş olabilir mi 
   Bilemiyorum. 
   Geçen yıl derin CHP'liliği ağır basıp Baykal'ın yanında saf tutmuştu. 
   Hem de büyük umutlarla... 
   Derviş, birinci yılın sonunda düş kırıklığına uğramış olabilir mi 
   Bir ihtimal öyle. 
   Milletvekillerine yazmış olduğu açık mektuba bakıldığında, Derviş'in CHP'deki ilk yılının hiç de verimli geçmediği anlaşılıyor. Çünkü CHP'de ağır basan zihniyete, partinin örgütsel anlayışıyla çalışma tarzına birinci yılın sonunda yönelttiği eleştiriler yenir yutulur cinsten değil. 
   Derviş'in başına yine aynı şey gelebilir mi Bir yıl önce vitrinde yer almış, CHP'nin oylarını yükseltmişti. Ama geçen bir yılda umduğu değişimi yaşayamadı CHP'de... 
   Bu kez değişebilir mi 
   Türkiye yine bir seçime giderken, CHP lideri Baykal bu defa Derviş'i yönetime alıyor, Genel Başkan Yardımcısı yapıyor. Niye acaba Derviş'in Kurultay öncesi CHP'li milletvekillerine göndermiş olduğu mektuptaki görüşleri benimsediği için mi 
   Yoksa vitrin süsü oyunu mu 
   Geçen hafta yapılan CHP'nin sönük kurultayıyla ilgili olarak olumlu haber ve yoruma rastlamak gerçekten güçtü. Bunun tek istisnası, o da sınırlı olmak kaydıyla Derviş'ti. Sınırlı diyorum, çünkü Derviş de eleştirilerden payını aldı. 
   Özellikle blok liste, genel başkanlığa aday gösterilmesine getirilen sınırlama ve tüzük değişikliğindeki açık oylama gibi parti içi demokrasiyi yaralayan üç konuda almış olduğu tutum, Derviş'in de haklı olarak eleştirilmesine yol açtı. 
   Ama yine de bir tek Derviş olumlu haber konusuydu. 
   Baykal'ın Derviş'e ihtiyacı var. 
   Çünkü seçime gidiyor. 
   Bu kez de Derviş 3 Kasım'daki gibi Baykal'ı kurtarabilir mi Kurtaramazsa ne olur Bu kez Derviş'in kendisi liderliğe soyunabilir mi 
   Derviş'in oyun planı bu mu 
   Yoksa Derviş hala Baykal'la da CHP'de bir şeyler yapılabileceğini mi umuyor Birlikte CHP'yi değiştirebileceklerini mi sanıyor 
   Son bir yıl içinde de Derviş'i herhalde düş kırıklığına uğratan Baykal bunca yıl sonra değişebilir mi Derviş'i içine sindirebilir mi Yoksa vitrin süsü oyunu devam edip gider mi CHP'de .. 
   Soru çok, siz ne dersiniz 
   
      
   
   
</TEXT>
</DOC>
