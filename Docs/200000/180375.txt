<DOC>
<DOCNO> 180375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/dunya/dun02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Komuta tartışması 
</HEADLINE>
<TEXT>

   ABD'nin Irak'taki güvenlik gücüne BM şemsiyesi sağlama çabası olumlu tepki alırken, gücün komutasında anlaşma sağlanamadı 
      YASEMİN ÇONGAR Washington 

   
   Bush yönetiminin, Irak'taki güvenlik gücüne Birleşmiş Milletler BM şemsiyesi sağlama ve buna bağlı olarak da, daha fazla ülkenin bu güce katılımının önünü açma girişimi, BM Güvenlik Konseyi ülkelerinden ilk aşamada "olumlu" tepki aldı. 
   Bu çerçevede Rusya, BM şemsiyesindeki bir güce asker gönderme niyetini ilk açıklayan ülke oldu. Ancak gerek Moskova, gerekse diğer başkentler gücün komutasını ABD'nin üstlenmesi konusundaki itirazlarını dile getirmekten geri durmadılar. 
   ABD'nin BM nezdindeki Büyükelçisi John Negroponte tarafından Güvenlik Konseyi'ne dağıtılan yeni karar taslağı, Irak'taki güvenlik gücü ve yeniden inşa çalışmasına geniş uluslararası katkı öngörüyor. Ancak taslak ABD'nin, Irak'ın askeri ve siyasi denetimini, bu aşamada diğer ülkelerle paylaşma niyetlisi olmadığının da açık bir göstergesi. ABD'li yetkililer, oluşturulacak uluslararası gücün Amerikan komutasında olmasında ısrarlılar. 
   Oysa Fransa başta olmak üzere, Güvenlik Konseyi üyesi ülkelerin temsilcilerinden yansıyan ilk tepkiler, "BM'nin uluslararası bir güce yetki vermesi halinde, Irak'ta istihbarat, otorite ve karar alma süreçlerinin de içinde yer alması gerekeceği" yönünde. 
   Nitekim dün Fransa Cumhurbaşkanı Jacques Chirac, Berlin'de Almanya Başbakanı Gerhard Schröder ile görüşmesi ardından düzenlenen ortak basın toplantısında, "Tasarının ayrıntılarını inceleyeceğiz. Ancak bunu genel olarak görüşlerimize uygun bulmuyoruz. Çünkü Irak halkına kendi hükümetini kurma imk nı vermiyor. Yine de nihai kararımızı, ortak çabalarımızdan dolayı Almanya ile görüşerek vereceğiz" dedi. Schröder de, tasarının "dinamik ve yeterli olmadığını" savunarak, Chirac'la bu konuda çok yakın istişareler sonunda karar vereceklerini kaydetti. 
   
   
</TEXT>
</DOC>
