<DOC>
<DOCNO> 164903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun30.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
5 El Kaide militanı yakalandı, 2'si Türk... 
</HEADLINE>
<TEXT>

     Afrika ülkesi Malavi'de, El Kaide terör örgütü üyesi 5 kişinin yakalandığı bildirildi. 
     Malavi Savcısı Fahad Assani, Reuters ajansına yaptığı açıklamada, Malavi Ulusal İstihbarat Bürosu ve göçmen yetkililerinin, ABD güvenlik yetkililerinin desteğiyle 5 zanlıyı yakaladığını kaydetti. 
     Assani, ''Zanlılar başkent Lilongwe'de gözaltında. Amerikan hükümeti sınır dışı edilmeleri için sıkıştırıyor'' dedi. 
     
     2 TÜRK MİLİTAN... 

     Afrika ülkesi Malavi'de, yakalanan 5 El Kaide zanlısının arasında 2 Türk vatandaşının da bulunduğu bildirildi. 
     Zanlıların avukatı Sabir Latif, müvekkilleri Suudi Arabistanlı Fahid el Bahli, Türk vatandaşları Arif Ulusam ve İbrahim Habacı, Kenyalı Halife Abdi Hassam ve Sudanlı Mahmud Sardar İsa'nın önceki gün Blantyre'de, evlerinde polis tarafından gözaltına alınarak uzun süre sorgulandıklarını açıkladı. 
     Avukat Latif, Malavi yüksek mahkemesinin, zanlıların sınırdışı talebine karşı çıktığını belirtti. 

     
</TEXT>
</DOC>
