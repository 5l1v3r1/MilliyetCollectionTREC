<DOC>
<DOCNO> 184793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko20.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Asaf Savaş Akat Enflasyonun belkemiği kırılmıştır 
</HEADLINE>
<TEXT>

     Bilgi Üniversitesi İktisat Bölümü Öğretim Üyesi Prof. Asaf Savaş Akat, enflasyonun belkemiğinin kırıldığını savundu. 
     İstanbul Sanayi Odası İSO Dergisi'nin Ekim sayısında ekonomideki son durumu değerlendiren ve 2004 yılına ilişkin beklentilerini açıklayan Akat, hükümetin sıkı maliye politikası üzerine inşa edilen IMF programını uyguladığını anımsattı. 
     Enflasyonun düştüğüne işaret eden Akat, ''Türkiye 2004'ün ilk çeyreğinde toptan eşya fiyatlarında ve özel imalat sanayiinde geçmiş yıl enflasyonunun tek haneye düştüğünü, yani yıllık enflasyonun yüzde 10'un altına indiğini görecektir'' dedi. 
     Enflasyon beklentileri ve dolayısıyla enflasyonun belkemiğinin kırıldığı görüşünü dile getiren Akat, ''Büyük bir bedel ödeyerek, büyük bir krizle mali sektörün, bankaların batması pahasına, 3 milyon insanın işsiz kalması pahasına kırılmıştır, ama nitecede kırılmıştır'' dedi. 
     
     ''SERMAYE KAÇAĞI TERSİNE DÖNÜYOR'' 
     Türkiye'de bir ''fazilet dairesi''nin başladığını belirten Akat, ''Güven geldikçe, sermaye kaçağı tersine dönüyor. Sermaye kaçağının tersine dönmesi enflasyonu düşürüyor. Enflasyonun düşürülmesi faizleri düşürüyor. Faizlerin düşmesi devlet borcunun çevrilmesi ile ilgili tereddütleri azaltıyor. Korku kalkınca da, TL faizleri cazip olduğu için daha fazla insan dövizden TL'ye dönüyor'' dedi. 
     Asaf Savaş Akat, bu yıl yüzde 6 büyüme ve yüzde 20'nin altında enflasyon tahmininde bulundu. 
     ''AK Parti'nin geçen yıl netleşen temel tavrı devam ederse, 2004 yılının ilk yarısında da dövizin yatay seyredeceğini, enflasyonun bugün tahayyül etmediğimiz şekilde hızlı düşeceğini, dolayısıyla ekonomide hızla insanların hissetmeye başladıkları bir canlanmanın da olacağını düşünmemiz lazım'' diyen Akat, canlanmanın 2000 yılında olduğu gibi ciddi bir iç talep artışına dönüşmesinin, 2004'ün ikinci yarısından önce olamamayacağı görüşünü dile getirdi. 
     ABD'de sağlanan krediye ilişkin görüşlerini de açıklayan Akat, şu anda Amerika'dan gelecek olan 8.5 milyar dolara Türkiye'nin ihtiyacı bulunmadığını kaydetti. 
     
</TEXT>
</DOC>
