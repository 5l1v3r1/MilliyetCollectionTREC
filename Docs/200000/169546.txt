<DOC>
<DOCNO> 169546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko13.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam Doğru cam kullanımıyla 1 milyar dolar tasarruf sağlanırdı 
</HEADLINE>
<TEXT>

     Türkiye Şişe ve Cam Fabrikaları A.Ş. Şişecam Düzcam Grup Başkanı Alev Yaraman, düzcamın enerji tasarrufunda etkin bir ürün olduğuna işaret ederek, ''Türkiye, mevcut binalarda doğru camları kullansaydı yılda 1 milyar dolar tasarruf sağlardı'' dedi. 
     Yaraman, Şişecam'ın 2000'li yılların başında ''çok odaklı üretim'' vizyonunu benimsediğini anımsatarak, bu vizyonla sadece bulunduğu noktada üretim yaparak ihracatla gelişmek değil, üretimin farklı odaklardaki pazarlarında hakimiyet kurma ilkesini benimsediklerini söyledi. 
     Çok odaklı üretim ve bunu takip eden çok kültürlü erişimle Şişecam'ın, iddialı bir şekilde yer aldığı dünya sıralamasındaki yerini daha da yukarılara çıkaracağını vurgulayan Yaraman, ''Yani biz, Avrupa'ya değil dünyaya açılma felsefesiyle hareket ediyoruz. Ürün gruplarımıza göre talebin gelişme potansiyelini gördüğümüz pazarlarda olacağız. Doğru zamanda doğru pozisyon alarak, biz de dünyada iddia taşıyan kurumların arasında kendi iddiamızı pekiştirmek istiyoruz'' şeklinde konuştu. 
     Yaraman, cam ev eşya sektöründe Şişecam'ın Avrupa'da 2., dünyada ise 3. sırada yer aldığına işaret ederek, 2005 yılı sonuna kadar yurtiçi, yurtdışı, portföy ve büyüme olmak üzere toplam 750 milyon dolarlık yatırım yapmayı planladıklarını bildirdi. 
     Şişecam'ın geçen yıl 1.2 milyar dolar olan cirosunun 2005'te 1.5 milyar dolara çıkarılmasının hedeflendiğini belirten Yaraman, 2002 sonu itibariyle 500 milyon dolar olan ihracatın da 2005 yılında 600 milyon dolara çıkarılmasının öngörüldüğünü kaydetti. 
     Şişecam ürün gruplarında ihracatın toplam üretim içindeki payının yüzde 30 ile 50 arasında değiştiğine, bunun cam elyaf ürünlerinde yüzde 70-80'lere kadar çıktığına dikkat çeken Yaraman, ihracatta Avrupa ülkelerinin payının yüzde 60-65 civarında olduğunu ifade etti. 
     
     DÜZCAMIN ÖNEMİ... 
     Yaraman, Şişecam'ın alt ürün gruplarından biri olan düzcamın enerji tasarrufunda son derece etkin rolü bulunduğuna değinerek, şunları kaydetti 
     ''Dünyada tüketilen enerjinin yüzde 50'si binalarda kullanılıyor. Eğer binalarda doğru bir camlamayla etkin bir enerji tasarrufu yapılabilirse hem çevre daha az kirlenir hem de tasarruf potansiyeli çok daha yüksek olur. Bu iki olgu, düzcamın temel girdi verdiği inşaat ve otomotiv sektörlerinde çok önemli. Yeni model arabalarda giderek daha fazla cam kullanılıyor. Çünkü katma değerli bu özel camlar araçlarda benzin tasarrufu sağlıyor. Tasarruf inşaat sektöründe de geçerli. Türkiye mevcut binalarda doğru camları kullansaydı, her yıl 1 milyar dolar tasarruf sağlardı.'' Alev Yaraman, Şişecam'ın yurtdışında çok odaklı üretim ilkesi doğrultusunda yatırımlarını yaparken, genişleme ve büyüme alanları da dahil olmak üzere yurtiçindeki yatırımlarına hiç ara vermeden devam edeceğini ifade etti. 
     Bugün Lüleburgaz'da Şişecam'a ait Trakya Cam Sanayii A.Ş. fabrikasının 2. fırın yenileme ve modernizasyon yatırımının törenle açılacağına da değinen Yaraman, bu yatırım için 35 milyon dolar harcandığını bildirdi. 
     Şişecam Düzcam Grubu içinde yer alan ve Avrupa'nın en büyük beş üreticisinden biri olan Trakya Cam, yapı sektörü, otomotiv, beyaz eşya, enerji, tarım, mobilya gibi pek çok sektöre önemli girdiler sağlıyor. 
     
</TEXT>
</DOC>
