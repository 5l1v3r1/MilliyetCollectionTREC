<DOC>
<DOCNO> 193145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/guncel/gun01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopark mafyasına genelge de vız geldi 
</HEADLINE>
<TEXT>

   Bakan Aksu'nun genelgesine rağmen otopark mafyası hız kesmedi. Ana caddeleri bile işgal eden değnekçiler, park parası alamadıkları zaman araçlara zarar veriyor... 
      Bülent Özdemir 
   
   İçişleri Bakanı Abdülkadir Aksu'nun imzasıyla 81 il valiliğine gönderilen genelgede kaçak otopark işleten, araç sahiplerinden zorla ücret alan kişi ve gruplara engel olunması istendi. Genelgenin etkisini, emniyet ve belediyelerce uygulanıp uygulanmadığını görmek için otoparkları dolaştık ve genelgenin hiçbir şey değiştirmediğini gördük. 
   Uğruna kanların döküldüğü, tarihi binaların yakıldığı otopark rantı, özellikle büyük şehirlerin kanayan yarası. 10 araca bir park yerinin düştüğü İstanbul'da, özellikle Etiler, Beyoğlu, Ortaköy, Bebek gibi semtler, otopark çetelerinin en yoğun çalıştığı yerler. Ana caddeleri bile parselleyen çetelerin 'değnekçi' olarak adlandırılan adamlarının çoğu ya makbuzsuz çalışıyor ya da sahte makbuz veriyor. 
   
   MAKBUZ VERMİYORLAR 
   Taksim Gümüşsuyu Parkı'nın yanı başındaki alan, değnekçiler tarafından otopark haline getirilen yerlerden biri. Otomobilimizi park etmemizle birlikte iki genç yanaşıp, "Ne kadar kalacaksınız " diye sordu. İstenen 3 milyon lirayı verdik, makbuz alamadık. Niçin makbuz vermediklerini sorduğumuzda, "Ne işine yarayacak ki" diye yanıt verdiler. 
   Beyoğlu Meşrutiyet Caddesi'nde de yolun bir tarafını belediye, diğer tarafını ise değnekçiler işletiyor. Belediye görevlisi yerinden ayrıldığında, değnekçi devreye girip yardımcı oluyor. 
   
   ÇOĞU, AKŞAM ÇIKIYOR 
   Tophane Amerikan Pazarı'nın çevresi de otopark cenneti gibi. Yasal olarak bir şirket hizmet verirken, çok sayıda kaçak çalışan var. Üstelik fiyatlar da ateş pahası. Birçoğu makbuz vermediği gibi, 15 dakika ile üç saat arasındaki parklardan 3 milyon lira isteniyor. 
   Tarlabaşı ve İstiklal Caddesi arasında kalan tüm ara sokaklar da değnekçilerin kontrolünde. Burada daha çok Güneydoğu ve Doğuluların etkin olduğu öne sürülüyor. Özellikle 19.00'dan sonra ortaya çıkıyorlar. Belediyenin işlettiği otoparklar da gece saatlerinden itibaren bu grupların eline geçiyor. Ücreti vermeyenlerin araçlarını cezalandıran bu kişilere sadece Karayolları Trafik Kanunu'nun 79. maddesi kapsamında para cezası kesilebiliyor. 
   
   İşte o genelge    Genelgede, büyük şehirlerde gelişigüzel park yerleri oluşturulduğu, bazı kişilerin araçlarını park edenlerden zorla ücret aldığı, ücret ödemeyenlerin araçlarına zarar verildiği belirtildi. Yetkisiz kişi ve grupların otopark olarak işlettikleri yerlerin belediye, emniyet ve trafik birimlerince denetim altına alınamadığına işaret edilen genelgede, "Belediyeler ile asayiş ve trafik birimleri arasında işbirliği ve koordinasyon sağlanarak denetimlere ağırlık verilecek, gerekli yasal işlemler titizlikle yapılacak" denildi. 
   
   
   
</TEXT>
</DOC>
