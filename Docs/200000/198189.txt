<DOC>
<DOCNO> 198189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo07.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlik hem itibar, hem para 
</HEADLINE>
<TEXT>

     Futbol Federasyonu Merkez Hakem Kurulu MHK Üyesi Mahmut Çetiner, futbol hakemliğinin her geçen gün gelişerek, cazip hale geldiğini, mesleğin hem itibar hem de para kazandırdığını söyledi. 
     Çetiner, Türkiye genelinde toplam 7 bin 489 hakemin bulunduğunu bildirdi. 
     Hakemlerin iyi konuma sanıldığı gibi kolay gelmediklerini, Birinci Süper Lig'de görev alabilmek için en az 10-15 yıl çaba göstermeleri gerektiğini anlatan Çetiner, ''Adayların en az lise mezunu, 18 ile 26 yaş arasında, sağlığı hakemlik yapmaya elverişli olmaları gerekiyor. Aday hakem kursuna girerek, yazılı, sözlü ve atletik sınavlarda başarılı sonuç almaları durumunda hakem oluyorlar. Daha sonra kendi bölgelerinde her sezon yapılan değerlendirme sonucunda klasman yükseliyorlar'' dedi. 
     Türkiye'de ilk kez futbol hakemliğinin Çukurova Üniversitesi Beden Eğitimi ve Spor Yüksekokulu'nda seçmeli ders olarak okutulmaya başlandığını belirten Çetiner, daha sonra Selçuk Üniversitesi'nde de bu uygulamaya başladığını bildirdi. 
     Çetiner, hakemleri yakın gelecekte üniversitelerden bilimsel olarak yetişen öğrenciler arasından tercih edeceklerini de kaydetti. 
     
     İTİBARLI MESLEK 
     Spor kamuoyu tarafından yakından izlenen hakemlerin özel yaşamlarına dikkat etmeleri gerektiğini belirten Çetiner, şunları söyledi 
     ''Hakemler, kıyafetleri, bilgisi, ilişkileri, güvenilir ve inanılırlığı ile örnek insan olmalı, kulüp yöneticileri ve sporcularla ilişkilerini dengede tutmalıdır. Özel yaşamına, beslenme ve sağlığına dikkat etmeli, her zaman fiziksel ve zihinsel olarak maç yönetmeye hazır bulunmalıdır. Hakemliğe, verilen temel bilgilerle başlanır, ancak hakemler yönettikleri maçlardaki deneyimleriyle kendilerini geliştirirler. İyi maç çıkarttıkça her geçen yıl itibarları artar.'' 
     
     GELİR İYİ 
     Süper Birinci Lig'de maç yöneten hakemlerin büyük sorumlulukları bulunduğunu belirten Çetiner, şöyle devam etti 
     ''Birinci Süper Lig'de 31 özel hakemimiz bulunuyor. Bunları seçerken çok önemli kriterlerimiz var. Futbol Federasyonu hakemlerin gelişmesi için çok önemli bütçeler ayırıyor. Birinci Süper Lig'deki hakemlere antrenman harcamaları ve beslenme adı altında her ay 300 milyon lira katkıda bulunuyoruz. Her maça uçakla gidiyorlar, ayrıca ellerine her maç için net olarak 600 milyon lira para kalıyor. Ayrıca yurtdışında yönettiği maçlardan da 2 milyar liraya yakın ücret almaktadırlar. Elbette, hakemlik kesinlikle kazanç kapısı değildir. Bunun manevi hazzı çok büyüktür. Hakemin bir düdüğü ile binlerce insan hop oturup, hop kalkabiliyor. Gazeteler ve televizyonlara günlerce konu olabiliyorlar.'' Çetiner, spor medyasının hakemlerle ilgili acımasız eleştirilerine üzüldüklerini, hakemlere daha hoşgörülü bakılması gerektiğini sözlerine ekledi. 
     
</TEXT>
</DOC>
