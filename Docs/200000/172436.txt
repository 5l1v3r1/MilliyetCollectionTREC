<DOC>
<DOCNO> 172436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/gun01.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer asker göndermeye karşı 
</HEADLINE>
<TEXT>

   Cumhurbaşkanı NATO kararının yeterli olmayacağını, "uluslararası meşruiyet" için BM kararının gerektiğini konusundaki görüşünü sürdürüyor 
   HABER MERKEZİ 

   
   Cumhurbaşkanı Ahmet Necdet Sezer'in, Türkiye'nin Irak'ta kurulacak istikrar gücüne asker göndermesine karşı çıktığı belirtiliyor. 
   Henüz ABD'nin Irak operasyonu başlamadan önce, Irak'a asker gönderilmesi tartışılırken NATO kararının yeterli olmayacağını, "uluslararası meşruiyet" için Birleşmiş Milletler kararı gerektiğini savunan Sezer'in, ABD'nin talebi üzerine gündeme gelen istikrar gücünü asker sevki konusunda da aynı yönde düşündüğü ifade ediliyor. 
   Sezer, İstanbul'da Harp Akademileri Komutanlığı'nda yapılan Milli Güvenlik Kurulu'nun toplantısının ardından Posta Gazetesi yazarı Yazgülü Aldoğan'a yaptığı değerlendirmede de, "Irak'a asker gönderilmesine karşıyım" dedi. 
   Dışişleri Bakanı Abdullah Gül'ün Washington'daki temasları sırasında ABD yönetiminin istikrar gücüne katkı için Türkiye'den resmen talepte bulunmasının tezkere tartışmaları yeniden gündeme gelirken, Cumhurbaşkanı'nın hergün birkaç Amerikan askerinin öldürüldüğü Irak'ın riskli bölgelerine Türk askeri gönderilmesi için Meclis'ten mutlaka yeni bir tezkere çıkarılmasının şart olduğu görüşünde olduğu kaydediliyor. Sezer'in ABD'nin Irak operasyonu öncesinde olduğu gibi, Irak'a asker gönderilebilmesi için "uluslararası meşruiyet" koşulunun bulunması ve Birleşmiş Milletler'in bu yönde alacağı kararın beklenmesi gerektiği düşüncesinde olduğu ifade ediliyor. 
   
   Asker göndermek iki ülkenin de çıkarına    İHSAN DÖRTKARDEŞ DHA 

   ABD Temsilciler Meclisi üyesi ve Türkiye Dostluk Grubu Eşbaşkanı Robert Wexler, Türkiye'nin Irak'a asker göndermesinin iki ülkenin karşılıklı çıkarlarına uygun olacağını ve ilişkilerini güçlendireceğini savundu. Dışişleri Bakanı Abdullah Gül ile görüşen Wexler, Amerika'nın Sesi Radyosu'nu yanıtlarken, Türkiye ile ABD'nin Irak'ın yeniden imarı ve istikrarı konusunda işbirliği yolları aradığını kaydetti. Wexler, "ABD Irak'taki güce uluslararası nitelik kazandırma konusunda zorluk yaşıyor." dedi. 
   
   
</TEXT>
</DOC>
