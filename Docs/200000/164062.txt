<DOC>
<DOCNO> 164062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/akyol.html </URL>
<DATE> 2003/06/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bir 'sivil' örnek 
</HEADLINE>
<TEXT>

     Şimdi CHP'li Kemal Derviş'le birlikte çalışıyorlar 
     Dün Arı Hareketi'nin bünyesinde oluşturulan "Ekonomi ve Dış Politika Forumu" EDPF adlı çalışma grubunun gazetecilerle yaptığı toplantıya gittim. 
     Türkiye'nin Avrupa Birliği üyeliğine katkıda bulunmak için oluşturulmuş bir forum... Türkiye'nin şu alanlarda AB ülkeleriyle ilişkilerini yoğunlaştırmasını gerekli buluyorlar 
     "Siyasi, Bürokratik, Akademik" çevreler ve "Sivil Toplum ve düşünce kuruluşları..." 
     Çünkü artık uluslararası alanda sadece siyasi ve bürokratik ilişkiler yetmiyor Çağımızda, "akademik" camiayla ve "sivil toplum ve düşünce kuruluşları"yla ilişkiler de bir o kadar önemli 
     Yakın tarihimizde bile akademik ve sivil ilişkiler hiçbir dönemde bu kadar önemli olmamıştı gerçekten. 
     
     ÜLKELERİN içinde devletin müdahale alanını sınırlamak nasıl toplumsal gelişme için zorunluysa, milletlerarası ilişkilerde de artık 'sivil' ilişkiler büyük önem kazanıyor. 
     Bir Kemal Alemdaroğlu'nun bilimsel etik hakkında Oxford'da, Kemal Gürüz'ün akademik özgürlük hakkında Harvard'da konferans vermesi ne kadar güzel olurdu değil mi .. 
     EDPF daha sivil, çünkü tam bir 'gönüllü kuruluş' örneği. Bu tip oluşumlar çağımızda daha inandırıcı oluyor... EDPF'nin Koordinasyon Kurulu'ndan Prof. Şule Kut haklı olarak diyor ki 
     "Eski dönemlerden kalma politika yürütme alışkanlıkları artık pek etkili olmuyor... Türkiye için Avrupa'da ve AB kurumlarında her kesimle yoğun çalışmalar yapmamız gerekiyor..." 
     Avrupa'nın akademyasına, düşünce ve sivil toplum kuruluşlarına girmek, oralarda etkili olmak yani... Çünkü onlar da hükümetleri etkiliyorlar. 
     Yine çağımızın bir fotoğrafı Sivil inisiyatiflerin artan uluslararası önemi... 
     
     KEMAL Derviş AB üyeliği konusunda iyimser, işlerin iyi gittiğini söylüyor. Tabii çantada keklik değil... Ve bir de Kıbrıs meselesi... 
     Ve gazetecilerden Derviş'e sorular 
     - CHP'nin belli görüşleriyle çelişirseniz ne yaparsınız Topluluğunuz sosyal demokrat ağırlıklı, niye başkaları yok 
     Kemal Derviş çeşitli siyasi görüşlerden AB üyeliği konusuna önem verenlerin birlikte çalıştığını söylüyor. AKP'li Mehmet Dülger "Danışma Kurulu" üyesi mesela... Derviş, "Kemal Köprülü'nün sosyal demokrat olmadığını" belirtiyor, Köprülü de "ben sosyal demokrat değilim" diyerek doğruluyor. Çünkü Köprülü liberaldir. 
     Çağımızın bir fotoğrafı daha Siyasi görüşler bir arada çalışmayı engellemeyecek kadar esnektir artık... Siyasi tercihleri farklı olanlar, benimsedikleri "belli konularda" beraber çalışabiliyorlar. 
     Çağımızda milletlerin gelişmesinde esas dinamo olan "toplumsal dinamizm" ve "toplumsal uzlaşma" ancak böyle mümkün oluyor. 
     Sağdan Necmettin Erbakan'ı, soldan Vural Savaş'ı böyle bir esneklik içinde görmek mümkün mü 
     İdeolojik katılık çağ dışıdır. 
     EDPF'ye başarılar diliyorum. 
     
     

</TEXT>
</DOC>
