<DOC>
<DOCNO> 190564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/eko03.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güven kazandınız, şimdi sıcak parayı kontrole alın 
</HEADLINE>
<TEXT>

   Ünlü iktisat profesörü Krugman, "Türkiye güven kazandı, para geliyor. Sıcak parayı kontrol altına almak için tam fırsat" dedi 
   EVRİM ERGİN 
   
   Ünlü iktisat profesörü Paul Krugman, "Sıcak para, istikrar kazanmamış ekonomilere büyük zarar veriyor. Şirketleri çökertiyor, kontrol edilmesi gerekir" dedi. 
   Görüşleri bütün dünyada ilgi ile izlenen Krugman, Eczacıbaşı Menkul Kıymetler'in 20'nci kuruluş yıldönümü kapsamında düzenlenen 'Küresel Ekonomi' konulu bir konferans verdi. Krugman, "Sıcak paranın kontrolü önemli. Ekonomi istikrara kavuşana kadar bunu yapmak gerekiyor. Çin bunu başardı. Sıcak para giriş çıkışları çok büyük zarar yaratabiliyor. Şirketlerin bilançoları çöküyor. Kendisini pek sevmiyorum ama Malezya liderinin bu amaçla yaptıklarını destekliyorum, aptal değil" diye konuştu. 
   
   'Bush samimi değil' 
   Türkiye'de de benzer olaylar yaşandığını ve 'fazlasıyla sıcak para giriş çıkışları olduğunu' belirten Krugman, "Bunu kontrol etmek konusunda Türkiye'de şu an doğru zaman. Çünkü para gelmeye başladı. Güven konusunda iyi bir noktadasınız, zor kararlar için iyi bir fırsat" dedi. 
   Clinton yönetiminin serbest ticaret konusunda çok daha ciddi olduğunu belirten Krugman, "Bush yönetiminin böyle olduğunu düşünmüyorum. Seçimleri kazanabilmek için bölgesel sübvansiyonlar uyguluyor. ABD'nin çılgınlık içinde olduğunu söyledim. Çünkü, çok ürkütücü bir siyasi atmosfer var" dedi. Krugman, Türkiye - AB ilişkileri konusunda da şunları belirtti "Türkiye'nin hazır olduğunu düşünmüyorum. Yapısal olarak çok farklı bir ülke. Para biriminde ciddi sıkıntılar var. Ekonomik olarak çok dar bir ceket giyeceği açık ve iki haneli enflasyon rakamları ile bunu yapması zor. Tabii bunun en büyük nedeni demografi. Çünkü etrafta çok fazla Türk olacak ve bunların iş gücü piyasasına girdiğini düşünürseniz ciddi problemler yaratacak. " 
   
   'En önemli iktisatçı'    Dünyanın en iyi ekonomistleri arasında gösterilen ve 'Keynes'den bu yana gelmiş en iyi yorumcu' olarak nitelendirilen Paul Krugman, 'yeni ticaret' teorisinin kurucularından. Princeton Üniversitesi'nde iktisat dersleri veriyor, New York Times'a makale yazıyor. Yirmiye yakın kitabı olan Krugman, Amerikan Ekonomi Birliği'nin 'John Bates Clark' madalyasına sahip. Son araştırma konusu ekonomik krizler ve döviz krizleri. 
   
   
   
</TEXT>
</DOC>
