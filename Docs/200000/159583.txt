<DOC>
<DOCNO> 159583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/dunya/dun01.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Top Türkiye'de 
</HEADLINE>
<TEXT>

TÜSİAD heyetinin görüştüğü ABD'li yetkililer, 'Türk - Amerikan ilişkilerinin tamiri için Ankara'dan bölgeyle ilgili stratejik bir bakış oluşturmasını beklediklerini' söyledi 
     YASEMİN ÇONGAR Washington 

     Bush yönetimi, Türk - Amerikan işbirliğinin yeniden canlanmasının koşulunu, Ankara'nın, bölgesine ilişkin stratejik bir vizyon oluşturmasında ve bunu Türk kamuoyuyla açıkça paylaşmasında görüyor. Bu mesaj, ABD yetkilileri tarafından Washington'da bulunan Türkiye Sanayicileri ve İşadamları Derneği TÜSİAD heyetine de iletildi. 
     TÜSİAD Başkanı Tuncay Özilhan, bu mesajı, "ABD, Türkiye'nin yeni Ortadoğu ile ilgili vizyonunu bir an evvel öğrenmek istiyor" diye aktardı. 
     
     'İlişkiler bunlarla düzelmez' 
     Özilhan ve TÜSİAD Yönetim Kurulu üyeleri, önceki gün, ABD Savunma Bakan Yardımcısı Paul Wolfowitz, dün de Dışişleri Bakan Yardımcısı Marc Grossman ve Hazine Bakan Yardımcısı John Taylor ile bir araya geldiler. Wolfowitz'in önceki gün TÜSİAD heyetine, "Top Türkiye'nin sahasında" dediği öğrenildi. 
     TÜSİAD heyetinin Irak'ta kendilerinin yapabileceği bazı somut jestleri sıralaması sırasında, "İlişkiler bunlarla düzelmez" diye sözlerini kesen Wolfowitz, Türkiye'den Ortadoğu konusunda bütüncül bir yaklaşım beklediklerini ifade etti. 
     Tuncay Özilhan da, dünkü basın toplantısında, "ABD kendi politikalarının oluşumu sürecinde Türkiye'nin katkılarını bekliyor. Bizim bir an evvel bu konuda toplumun her kesimini tatmin edecek bir vizyonun tasarımını tamamlamamız gerekiyor" dedi. 
     
     ABD ziyarete hazır değil 
     TÜSİAD Başkarı Özilhan, "ABD ile ilişkilerdeki yıpranma son derece açık. Diyalog eksikliği kuvvetli derecede hissediliyor" demesine karşın, Dışişleri Bakanı Abdullah Gül'ün Washington'a gelmeyi planladığının hatırlatılması üzerine, "Yüksek seviyeden bir ziyaretin faydalı olduğu kanaatinde değilim. Amerikan tarafının buna hazır olmadığını hissediyorum. Türk hükümetinin bir vizyon oluşturması ve kamuoyuyla paylaşması sonrasında gelinebilir" diye konuştu. 
     Özilhan, bu aşamada ziyaretlerin müsteşar ve daha alt yetkililer düzeyinde tutulması gerektiğini söyledi. 
     
     'İran'a baskı gerekli' 
     TÜSİAD Başkanı, ABD'nin Ankara'dan beklediği tavır çerçevesinde İran'ın da ön plana çıktığına dikkat çekti ve "Elimizde terör desteği konusunda istihbarat varsa bunun gereği olarak da İran'a baskı yapmalıyız" dedi. 
     Özilhan, Türkiye'nin Kuzey Irak'taki oluşumdan korkmayarak inisiyatifi ele alması gerektiğini de savundu. 
     

</TEXT>
</DOC>
