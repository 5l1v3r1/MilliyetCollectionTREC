<DOC>
<DOCNO> 168254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun15.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Stoiber "Türkiye'nin AB üyeliği için Almanya'da oylama yapılabilir" 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, Türkiye'nin AB üyeliğiyle ilgili olarak Almanya'da halkoylaması yapılabileceğini savundu. 
     Stoiber, AB Konvansiyonu tarafından hazırlanan anayasanın Almanya'da halkoylamasına sunulması gerektiğini belirterek, aralarında Türkiye'nin AB üyeliğinin de bulunduğu diğer bazı konularda da halkoylamaları yapılabileceğini söyledi. 
     Türkiye'nin AB üyeliği konusunda ayrıntılı şekilde düşünülmesi gerektiğini kaydeden Stoiber, ''Bunun çok iyi düşünülmesi gerekir. Bu konuda halkoylaması da yapılabilir'' dedi. 
     Avrupa anayasasının Almanya'da halkoylamasına sunulmasını isteyen Stoiber, ''Euro'nun yürürlüğe girmesi, AB'nin, halkoylamaları yapmadan aldığı son önemli karar olarak kalması gerekir. Bizler Almanya'da, demokrasi anlayışımızın olduğunu çoğu kez ispatlamışızdır'' şeklinde konuştu. 
     
</TEXT>
</DOC>
