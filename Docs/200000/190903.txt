<DOC>
<DOCNO> 190903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/spo15.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Miting gibi 
   HERKES için Spor Federasyonu'nun yurt genelinde düzenlediği sağlıklı yaşam yürüyüşlerine Nevşehir, Aksaray ve Kapodokya'da devam edildi. Başkan Göksel Arsoy, tüm yürüyüşlerde, sporun sağlık üzerindeki etkisinden ve günlük yaşamdaki hareketsizliğin tek çözüm olduğundan söz etti. Nevşehir ve Kapadokya'da yürüyüşlere 5 bin kişi katılırken, Aksaray'da bir rekora imza atıldı ve 12 bin kişi yolları doldurdu. 
   
   Hido'dan 9 sayı 
   NBA'DE devam eden hazırlık maratonunda San Antonio Spurs, Hidayet'in 30 dakika oynadığı maçta New Orleans Hornets'ı 103 - 79 yendi. Hido, 2 5 iki sayı, 1 2 üç sayı, 2 2 serbest atış, 6 ribaund, 1 asist ve 1 blokla oynadı. 
   
   Mirsad fırtınası 
   RUSYA'NIN CSKA Moskova takımında forma giyen milli oyuncumuz Mirsad Türkcan, takımının Samara'yı 93 - 57 yendiği maçta 13 sayı ve 13 ribaundla alkış aldı. Eski Efes Pilsenli Marcus Brown da CSKA'nın 15 sayısına imza attı. 
   
   Asım Tuborg'ta 
   BASKETBOL Ligi'nin güçlü ekiplerinden Tuborg Pilsener, Milli basketbolcu Asım Pars ile 1 yıllık sözleşme imzaladı. Dinamo Moskova takımıyla anlaşan, ancak burada oynama şansı bulamayan genç yıldız dün imza attı. 
   
   İlk ders 
   VESTEL Manisaspor Teknik Direktörü Mustafa Denizli, Celal Bayar Üniversitesi CBÜ Beden Eğitimi ve Spor Yüksekokulu'nda BESYO ders vermeye başladı. Denizli ilk gününde "Özel Antrenörlük Bilgisi" isimli derse girdi. 
   
   Emre'ye müjde 
   INTER'İN yeni teknik direktörü Alberto Zaccheroni, ideal on birinde Emre Belözoğlu'nun da yer aldığını açıkladı. Tecrübeli teknik adam, "Emre, bence orta sahada oynaması gereken çok iyi bir santrfor oyuncusu" diye konuştu. 
   
   Rüştü beklemede 
   RÜŞTÜ Reçber, İspanya'da düzenlediği basın toplantısında Barcelona'da yedek kaldığı için üzüntü duyduğunu söyledi. Milli kaleci, ilk başta bunlarla karşılaşacağını ummadığını belirterek, "Başkanın bu konuda suçu yok, teknik direktörümüzün farklı sistemine saygı duymalıyım. Durumumda bir düzelme olmazsa, ara transferde bir başka takıma gidebilirim" dedi. 
   
   Ayhan iddialı 
   AVRUPA Şampiyonu atletimiz Süreyya Ayhan, 15 gün sonra 2004 Atina Olimpiyatları için hazırlıklara başlayacağını açıkladı. Ayhan, "Bu spor için kış koşullarında salon gerekir. Bu konuyu Başbakanımız ve bakanlara ilettik" dedi. 
   
   Gençler sessiz 
   B Genç Milli Takımımız, Karabük'te oynanan özel maçta Rusya ile 0 - 0 berabere kaldı. 90 dakika baskılı bir futbol sergileyen genç Milliler, 21. dakikadan itibaren 10 kişi oynayan rakibini devirmeyi başaramadı. 
   
   Zafer Randa'nın 
   15. Bodrum Kupası Uluslararası Yelkenli Ahşap Yat Yarışları sona erdi. Yarışı genel klasmanda "Randa" isimli yat birinci bitirirken, "Bodrum Yelkenli Okul Gemisi" ikinci, "Ayaz" isimli yat ise üçüncü oldu. 
   
   Klasik zevki 
   YUNANİSTAN - Türkiye Klasik Otomobil Rallisi'nin 5. gününde araçlar İstanbul caddelerinde boy gösterdi. 1919 - 1978 yılları arasında üretilmiş otomobillerin katılabildiği ralli, izleyenleri büyüledi. 
   
   Dalkılıç evleniyor 
   DÜNYA Serbest Dalış Rekortmeni Yasemin Dalkılıç, antreneörü Rudi Castineyra ile yarın dünya evine girecek. Uzun zamandır birlikte olduğu Kübalı sevgilisiyle Miami'de evlenecek olan Dalkılıç bu şehirde yakın arkadaşlarının katıldığı ufak bir kutlama düzenleyecek. Dalkılıç ve Castineyra çifti 5 Mart tarihinde ise Ankara'da bir düğün yapacaklar. 
   
   
   
   
</TEXT>
</DOC>
