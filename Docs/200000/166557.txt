<DOC>
<DOCNO> 166557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yazar/cemal.html </URL>
<DATE> 2003/07/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ateşkes Cehennemden çıkış mı 
</HEADLINE>
<TEXT>

     "Amerika bir yerde dördüncü dünya savaşı açmış durumda. İlk muharebeler Afganistan'la Irak'ta verildi. Aynı yöntemlerle olmasa da sıra Suriye'ye, İran'a geliyor. Uluslararası ortamdaki bu değişim ister istemez İsrail'i, Filistinlileri ve Arapları da bir noktaya doğru itiyor. HAMAS bile bölgedeki değişim rüzgarlarını hissetmeye başladı." 
     Yine geçen hafta Ramallah'taki karargahında Başkan Arafat, kendisine HAMAS'a ilişkin ne düşündüğünü sorunca şu yanıtı vermişti 
     "HAMAS, öyle umut ediyorum ki, bugünkü uluslararası ortamı anlayacak ve bizim imzalamış olduğumuz barış anlaşmalarının gereğini göz önünde tutacaktır." 
     İsrailli bir meslektaşımın geçen haftaki sözlerine gelince 
     "Amerika bu kez barış konusunda ciddi ve bunu gerçekten istiyor. Öyle bölgeye has ince ayrımlara falan karnı tok bir Amerika ve yönetim var Ortadoğu'nun karşısında. Yani pabuç bu defa pahalı. Kimsenin oyun bozan taraf olmak isteyeceğini sanmıyorum." 
     Yine geçen hafta Ramallah'ta bölgeyi yakın markajda tutan bir Alman vakfının temsilcisiyle adı Stone's olan bir kahvede sohbet ediyordum. 
     Şöyle dedi 
     "Bir yıldır buralardayım. HAMAS ve İslami Cihat eylemleri dışında sivil direniş söz konusu değil. Birinci İntifada'da 1987 - 93 olduğu gibi bir sivil direniş yok Filistin tarafında. Gençler arasında sivil iteatsizlik, organize bir direniş gözükmüyor. Bir işgal kültürü oluşmuş. İnsanlar geçen yılın nisan ayından beri İsrail işgaline alışmış. Sosyal yaşantı kalmamış. Rıza göstermiş olana..." 
     Şöyle devam etti 
     "Bu işgal kültürüne rağmen insanlar günlük olağan yaşantılarına kavuşmak istiyorlar. Komşuya, misafirliğe gitmeyi, sinemaya gitmeyi özlüyorlar. Filistin tarafı herhangi bir koşul öne sürmeden kabul etti Yol Haritası'nı. Başka alternatif olmadığını, çözümün Amerika'sız yürümeyeceğini, Amerika'nın silahı İsrail'in alnına dayaması gerektiğini söylüyorlar. İsrail, günlük yaşamı cehenneme çevirmek için kolektif cezalandırma yöntemlerinin tümünü kullanıyor. Filistinli elit, bu planda herhangi bir yenilik olmadığını, bunun yüz sekseninci baskı olduğunu belirtiyor. Ama aynı zamanda yeni bir başlangıç için bir itici güç olabileceği kanısındalar Yol Haritası'nın..." 
     Bu aktarmaları, İsrail ve Filistin tarafındaki havayı yansıtmak için yaptım. Çünkü bütün bu sözlerden üç dört gün sonra ateşkes geldi. 
     HAMAS, İslami Cihat ve Arafat'ın El Fetih örgütü bazı koşullarla altı aya kadar uzanan ateş kes ilan ettiler. 
     Önce tek çatlak ses El Aksa Şehitleri Tugayı'ndan geldi, ateşkese hayır dedi. Ama bir süre sonra bu örgütten de "Ateşkese saygılıyız" açıklaması yapıldı. 
     İsrail'e gelince... 
     Filistin tarafının açıkladığı ateşkesi reddetmedi. Ancak kabul etmek için de bazı koşullar öne sürdü. Ama bu arada Gazze'nin kuzeyinden çekilmeye başladı. Aynı zamanda Filistinlilerin bazı başka isteklerini de yerine getireceğine ilişkin ilk sinyalleri verdi. 
     Elbette olumlu bir gelişme. 
     Evet, Amerika bastırıyor. 
     Bu yüzden hiç kimse oyunbozan taraf olmak istemiyor. 
     Ateşkes böyle geldi. 
     İkinci İntifada'nın başladığı 2000 yılı eylül ayından bu yana geçen bin günde 810 İsrailli, 2330 Filistinli yaşamını kaybetti. 
     Bu bir cehennem 
     Bundan çıkış ancak silahların, şiddetin noktalanmasıyla mümkün. Ateşkesle birlikte atılan ilk adımla Yol Haritası'nda çark işlemeye başlıyor. Malum, kalıcı ve hakça barışa giden yol çok uzun ve mayınlarla dolu bir halde. Ama her yolculuk bir ilk adımla başlar. 
     Ateşkes olumlu bir gelişme... 
     Trajediye doymayan topraklarda dolaşınca, insanın içinden iyimser dileklerde bulunmak geliyor. 
     
     

</TEXT>
</DOC>
