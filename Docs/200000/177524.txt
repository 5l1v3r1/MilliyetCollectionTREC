<DOC>
<DOCNO> 177524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur33.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın yoğun Irak trafiği... 
</HEADLINE>
<TEXT>

     Irak'a asker gönderilmesi konusunun gündemini meşgul ettiği günlerde Türkiye, gerek Ankara'ya gelecek aşiret liderleri ve geçici hükümet konseyi üyeleri, gerekse Bağdat'a gidecek heyetlerle Irak halkının Türk askerine karşı eğilimini belirlemeye çalışıyor. 
     Dışişleri Bakanlığı yetkilileriyle önceki gün biraraya gelen Irak'taki Sünni nüfus üzerinde etkisi olan Ulema temsilcilerinin ardından, Irak'taki önemli aşiretlerden Ubeydi aşiretinin lideri ve Aşiretler Konseyi üyelerinin Ankara'ya gelmesi bekleniyor. 
     Öte yandan, davet edilen Irak'taki Geçici Hükümet Konseyi'nden bazı üyelerin de Ankara'da Türk yetkililerle biraraya gelebileceği belirtiliyor. 
     Ankara, Irak'a asker göndermek için geçici hükümet konseyinin davetini bir ön şart olarak görmezken, böyle bir davetin Türkiye'nin kararı üzerinde kolaylaştırıcı etkisi olabileceği bildiriliyor. 
     Bu arada, ABD Kongresi'nden iki ayrı heyet de, önümüzdeki günlerde Türkiye'yi ziyaret ederek, İstanbul'da temaslarda bulunacak. 
     Edinilen bilgiye göre, heyetlerin, programlarında bir değişiklik olmaması durumunda, çıktıkları bölge turu çerçevesinde İstanbul'da temaslarda bulunması bekleniyor. 
     İstanbul'da hafta sonunda temaslarda bulunacak ABD Senato heyetine, Cumhuriyetçi Parti Arizona Senatörü John McCain, 28-30 Ağustos'ta İstanbul'a gelecek ABD Temsilciler Meclisi heyetine de Tom Davis başkanlık edecek. 
     Bu arada, bugün Irak'a geçiş yapan milletvekili heyetinin yanı sıra Türkiye'nin eski Bağdat Büyükelçisi Selim Karaosmanoğlu başkanlığındaki Dışişleri Bakanlığı, MİT Müsteşarlığı ve Genelkurmay Başkanlığı heyetinin önümüzdeki günlerde Irak'a gitmesi de öngörülüyor. 
     
</TEXT>
</DOC>
