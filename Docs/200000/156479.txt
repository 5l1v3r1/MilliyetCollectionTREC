<DOC>
<DOCNO> 156479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaklıkta paralar Türk Telekom'dan 
</HEADLINE>
<TEXT>

Aria'nın İtalyan ortağı TİM'in Başkanı Benedetti, 'Aria ile Aycell'in birleşmesinde mali yükümlülük T. Telekom'a ait olacak' dedi. Türk Telekom ise 'Payımız kadar para koyarız' açıklaması yaptı 
     ŞÜKRÜ ANDAÇ 

     Aria'nın İtalyan ortağı Telecom Italia Mobile'nin TİM Başkanı Marco De Benedetti, Aria - Aycell birleşmesinde imzaların haziran sonuna kadar atılacağını, birleşme konusundaki mali yükümlülüklerin Türk Telekom tarafından karşılanacağını söyledi. 
     Önceki gün Başbakan Erdoğan ile İtalya Başbakanı Berlusconi'nin Ankara'da başlatıp, İstanbul'da bitirdikleri pazarlıkla sonuçlanan Aria, Aycell birleşmesinin yankıları dün de sürdü. Anlaşmanın ayrıntıları da netleşmeye başladı. Yeni şirkette Aycell ve TİM'in payı yüzde 40'ar olacak. Aria'nın ortağı İş Bankası'nın ise yüzde 20 payı bulunacak. 
     
     İkincilik iddiası 
     Türkiye'de en büyük cep telefonu operatörünün pazarın yüzde 70'ine sahip olduğunu söyleyen Benedetti, "Biz, ikinci büyük operatör olma olasılığına sahibiz" dedi. Benedetti, "Anlaşmayla birlikte 5 bin 500 baz istasyonuna sahip olacağız. İlk sıradaki operatörün 6 bin istasyonu var. Baz istasyonunda eşit ağa sahip olmakla, hemen aynı düzeyde kaliteye ulaşacağız" diye konuştu. 
     
     'Artık kazanacağız' 
     Birleşmenin taraflarından TİM'in Başkanı Benedetti, "Aria ile Aycell'in birleşmesinde mali yükümlülük Türk Telekom'a ait olacak" derken, bu ifadenin ne anlama geldiğinin önümüzdeki günlerde netleşeceğini söyledi. Türk Telekom yetkilileri ise "Biz yüzde 40'a sahip olacağız. Payımız kadar para koyarız" dedi. 
     TİM'in CEO'su, Aycell ile imzalanacak son anlaşma sonrasında TİM ve Türk Telekom'un yüzde 40'ar, İş Bankası'nın da yüzde 20 payı olacağını açıkladı. 
     De Benedetti, Aycell ile Aria arasında anlaşma sonrasında kendilerinin k ğıt üzerinde tüm yasal haklara sahip bir şirket haline dönüşeceklerini ve bu şekilde Türkiye'den kazanç elde etmeye başlayabileceklerini savundu. 
     TİM - Aycell birleşmesinde yönetimin kimde olacağı ile ilgili olarak ise Benedetti, "Yönetimin sorumluluğu ile endüstri ortağı olacağız" dedi. 
     
     Tahkimden vazgeçildi 
     Benedetti, Aycell ile birleşmeleriyle tüm sorunlarını kökten çözdüklerini ve problemlerin sona erdiğini belirtti. De Benedetti, Aria ile ulusal dolaşımdan roaming kaynaklanan yapısal sorunlardan dolayı Paris'teki Uluslararası Ticaret Odası Tahkim Kurulu'na açtıkları tazminat davasının da artık geçersiz olduğunu söyledi. Benedetti, "Bu operasyon ile Türkiye'deki problemlerimizi yasal yollarla değil, kökten çözdük" dedi. 
     
Bu operasyonla Aycell'i özelleştirmiş olduk      Türk Telekom Genel Müdürü Mehmet Ekinalan, "Aria ile birleşerek, bir anlamda Aycell'i özelleştirmiş olduk' dedi 
     Türk Telekom Genel Müdürü Mehmet Ekinalan, Aria ile birleşmenin Aycell için bir anlamda özelleştirme olduğunu söyledi. Telecom Italia Mobile, Aycell ve İş Bankası'nın birlikte oluşturacağı yeni GSM operatörünün, Türk Telekom için avantajlı bir gelişme olduğunu belirten Ekinalan, "Değeri az olan büyük bir şirkete sahip olmaktansa, büyüme potansiyeli olan ve güçlü bir partnerle yeni bir şirketteki yüzde 40 pay çok daha iyi" dedi. 
     Aycell'in bir kamu şirketi olmasından dolayı olumsuz bir tarafı olduğunu, bu anlaşma ile bu önyargının ortadan kalkacağını belirten Ekinalan, birleşme sonrası gelişmeler konusunda da şunları söyledi 
     "Çalışmalar devam ediyor. Nasıl bir yapıda birleşilecek bu görüşülüyor. İsim konusunda ise her iki ismin de korunabileceği bir yapıyı görüşüyoruz. Ancak şunu söylemeliyim ki, cep operatörü sayısının üçe düşmesi pazarı olumlu etkiler. Dört operatörün fazla olduğunu herkes gördü. Artık rakamlar daha gerçekçi olacak." 
     
     'Türk Telekom'da aksama olmaz' 
     "Bu birleşme bizim için bir anlamda özelleştirme oldu" diyen Ekinalan, yeni durumun Türk Telekom özelleştirilmesini ne yönde etkileyeceği konusunda şu açıklamaya yaptı 
     "Türk Telekom'un özelleştirmesinde hiç bir aksama olmayacak. Yüzde 100'üne sahip olduğumuz Aycell'in yerini yüzde 40'ına sahip olduğumuz yeni bir şirket alacak. Biz bu şirketin büyüme ve gelişme potansiyelinin çok daha fazla olacağını düşünüyoruz. Özelleştirme de Türk Telekom'a değer katacaktır." 
     TIM Başkanı Benedetti'nin "Tüm yükümlülük Türk Telekom'a ait olacak" sözünün ne anlama geldiğini sorduğumuz Ekinalan, "Şu an detaylar konuşulmadı. Üzerinde çalışılıyor. Ancak yeni kurulacak olan şirkette ortaya para konulacaksa Türk Telekom olarak payımız olan yüzde 40'lık bölümü karşılarız" dedi. 
     
Paksoy İlk hedef 5 milyon abone      Aycell Genel Müdürü Cahit Paksoy, 'Hedefimiz yıl sonuna kadar 5 milyon aboneye ulaşmak. Birleşme sonrası marka isimlerimizi koruyacağız' dedi 
     EKONOMİ SERVİSİ 

     Aycell ile Aria'nın birleşmesine yönelik ön mutabakatın tamamlandığını belirten Aycell Genel Müdürü Cahit Paksoy, "Birleşme modelinin teknik detayları üzerinde çalışmalar başladı. İşin hukuki çalışmaları muhtemelen 30 Haziran'a kadar tamamlanmış, bitmiş olacak" dedi. 
     Aycell'in abone sayısının 750 - 800 bin civarında olduğunu bildiren Paksoy, "Ama, kayıtlı abonelerin sayısı daha yüksektir. Yani devreye alınacak aboneler şekli vardır. Bizim tek başımıza 1.5 milyondan fazladır" dedi. Paksoy, bu yıl sonunda 5 milyon aboneye ulaşabileceklerini kaydetti. 
     
     'İsimler korunacak' 
     Cahit Paksoy, birleşme sonrasında yeni bir şirket çatısı altında biraraya gelineceğini, marka isimlerinin ise korunacağını ifade etti. 
     
     Paksoy, şöyle konuştu 
     "Bu iki şirket de yatırımlarını büyük oranda tamamlamışlardı. Birleşmeden sonra büyük bir güç kazanmış olacaklar. Çünkü, yatırımlar birleştirilecek, Türkiye'nin tamamını en iyi kapsama alanına bu şirket sahip olacak ve yabancı ortaklığın getirdiği bir sinerjiyle müşterilere verilen hizmetin kalitesi yukarıya çekilecek." 
     Aria'nın ortağı İş Bankası'ndan, konu ile ilgili olarak Borsa'ya gönderilen açıklamada ise şöyle denildi "İş Bankası'nın Aria adıyla faaliyet gösteren iştiraklerinden İş - Tim ile Aycell'in faaliyetlerinin ortak bir yapı altında toplanması ve güçlerinin birleştirilmesi konusunda mutabakat sağlandı ve bir ön anlaşma yapıldı." 
     

</TEXT>
</DOC>
