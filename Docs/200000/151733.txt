<DOC>
<DOCNO> 151733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/eko02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de koruma zırhı geliyor 
</HEADLINE>
<TEXT>

AKP, kendi kadrolarını atadığı kamu bankaları yönetimlerine yasal koruma getirerek, kararlarında daha rahat hareket etmelerini sağlamaya hazırlanıyor 
     ANKARA Milliyet 

     Kamu bankalarına, faizsiz bankacılık yapan özel finans kurumlarından ve Başbakan Erdoğan'ın Büyükşehir Belediye Başkanlığı dönemindeki kadrosundan isimleri atayan AKP hükümeti, şimdi de bu kadrolar için 'koruma zırhı' getirmeye hazırlanıyor. 
     Bilindiği gibi 57'inci hükümetin ekonomiden sorumlu Devlet Bakanı Kemal Derviş, 'kamu bankaları yöneticilerinin, özel banka yöneticileriyle aynı hukuk hükümlerine tabi olmasını' öngören bir kanun değişikliği ile bu yöneticilerin daha cesur kararlar almasının yolunu açmaya çalışmış ancak bunda başarılı olamamıştı. 
     
     Önce kadrolaşma 
     Şimdi aynı temelde bir yasayı AKP hükümeti gündeme getirmeye hazırlanıyor. Ancak kamu bankalarında önce kadrolaşmaya gidildiği için, yöneticilere sağlanacak bu koruma zırhının amacı konusunda kuşku doğdu. 
     Devlet Bakanı Ali Babacan, dün toplanan Ekonomik Sorunları Değerlendirme Kurulu ESDK toplantısı sonrası yaptığı açıklamada kamu bankaları yöneticilerinin sorumluluklarını yeni baştan düzenleyen bir tasarı üzerinde çalışıldığını söyledi. Babacan, "Amaç İstanbul Yaklaşımı'nda etkin rol almaları. Özellikle takipteki alacaklarıyla ilgili gayrimenkul alabilmeleri düzenlenecek" dedi. 
     Bu arada ESDK'da Doğu ve Güneydoğu'daki yatırımlara teşvik getirilmesini düzenleyen 4325 sayılı yasa da ele alındı. DPT'nin bu iki bölgeye yerel bazda teşvik getirmeyi sağlayacak bir plan üzerinde çalıştığı ifade edildi. 
     Yeni düzenlemenin hayata geçmesiyle teşvik kapsamına girecek şehirler ve uygulanacak teşvikler, gelir seviyesine göre değil bölgesel kriterlere göre verilecek. Babacan, bununla ilgili yasal düzenlemenin mayısta Meclis'ten geçirileceğini kaydetti. 
     
İhracatçı istedi, Merkez 'olmaz' dedi      Öte yandan dün yapılan ESDK toplantısında kambiyo mevzuatında yapılacak değişiklikler de ele alındı. Merkez Bankası bürokratları, ihraç edilen mal bedeli dövizin, 180 gün içinde bozdurulması süresinin uzatılmasına karşı görüş bildirdi. Bürokratlar bunun dolarla iş yapmayı artıracağını söyledi. Özel sektör temsilcileri ise ihracatçılar arasında 180 gün şartını yerine getirmeyenler olduğunu ve bu nedenle başka kaynaklardan para bularak işlem yaptıklarını dile getirdiler. İhracatçılar, "Bu durumlarda ihracatçılar, Hazine tarafından hileli işlem yapmakla suçlanıyor" dediler. 
     
Nema yasası komisyonda kabul edildi      Meclis Plan ve Bütçe Komisyonu'nda, zorunlu tasarruf hesabında biriken anapara ve nemaların ödeme planına ilişkin yasa tasarısı kabul edildi. 
     Devlet Bakanı Ali Babacan, zorunlu tasarruf hesabındaki yaklaşık 1.4 katrilyon lira ana paranın bu ay hak sahiplerine ödenmesi için gerekli nakit planlamasının yapıldığını söyledi. Babacan, yarın Genel Kurul'da görüşülecek olan tasarının yasalaşması durumunda, Cumhurbaşkanı Ahmet Necdet Sezer'in yasayı onaylamasının ardından ödemenin hemen yapılacağını bildirdi. Tasarıya göre ana para bu ay, nemalandırılan tutar ise mart, haziran, eylül ve aralık aylarında olmak üzere 2004 ve 2005'te dörder, 2006'da ikişer olmak üzere toplam 10 taksitte ödenecek. 
     


SİYASET 






















</TEXT>
</DOC>
