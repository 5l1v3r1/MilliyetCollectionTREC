<DOC>
<DOCNO> 186489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur20.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal kazanan film bir babanın dramını anlatıyor... 
</HEADLINE>
<TEXT>

     40. Antalya Altın Portakal Film Festivali'nde En İyi Film Ödülü'nü kazanan, Ömer Kavur'un yönettiği, ''Karşılaşma''da bir motosiklet kazasında yitirdiği oğlunun ölümünden kendisini sorumlu tutan bir mimarın öyküsü anlatılıyor. 
     Alfa Film'in yapımcılığını üstlendiği, Ömer Kavur'un yönettiği filmin senaryosu da Ömer Kavur ile Macit Koper'e ait. Görüntü yönetmenliğini Ali Utku'nun, Sanat Yönetmenliğini Tamer Çıray'ın yaptığı filmde, Uğur Polat, Lale Mansur, Çetin Tekindor, İsmail Hacıoğlu ve Aytaç Arman rol aldı. 
     Filmin öyküsü şöyle Sinan ile Mahmut ölümcül bir hastalığın terapi seansında tanışırlar. Mimar olan Sinan, yitirdiği oğlunun ölümünden kendisini sorumlu tutmaktadır. Karanlık işlere karışmış olan Mahmut ise gençliğinde işlediği bir günahın acısını çekmekte ve bu yüzden yaşamına son vermek istemektedir. Ancak aradığı kişi hakkında aldığı bir haber O'nun İstanbul'dan gitmesine neden olur. Sinan aranan kişinin, fotoğrafını gördüğü bir kadın olduğunu sezinler. Kısa bir süre sonra Mahmut'un ölüm haberi gelir. Bir adada meçhul bir cinayete kurban gitmiştir. Sinan, dostunun ölümünü araştırmak için adaya gider. Önce yitirdiği oğlunun imgesini bulduğu bir delikanlıya, sonra da fotoğraftaki kadına rastlar. Adada ölümle yaşam arasındaki ince çizgide yürüyen Sinan için yeni bir yaşam sunulur. Bu bir mucizedir adeta... 
     
</TEXT>
</DOC>
