<DOC>
<DOCNO> 181870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun04.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ABD Kuvvet Komutanı "Türk askerlerini aramızda istiyoruz" 
</HEADLINE>
<TEXT>

     Irak'taki Amerikan kuvvetlerinin komutanı Korgeneral Ricardo Sanchez, Irak'ta barış ve istikrarı sağlama için yürüttükleri misyona Türk askerlerinin de katılımından büyük memnuniyet duyacaklarını söyledi. 
     Sanchez, Bağdat Uluslararası Havaalanı yakınlarında, savaştan sonra bir Amerikan üssüne dönüştürülen El Ridvaniye Sarayı'nda düzenlenen 11 Eylül saldırılarını anma töreni sırasında, AA muhabirine yaptığı açıklamada, Türkiye'ye ve Türk halkına bir çağrıda bulunarak, Irak'ta barış ve istikrarı sağlama çabalarına katkıda bulunmalarını istedi. 
     Irak halkına yardım etmek isteyen her ülkeye kapılarının açık olduğunu belirten Sanchez, ''Burada sürdürdüğümüz misyona Türk askerlerinin de katılımından kesinlikle büyük memnuniyet duyarız'' dedi. 
     Sanchez, sözlerine söyle devam etti 
     ''Irak'ta yürüttüğümüz misyon çok önemli. Tüm dünyanın, Irak'ın geleceği ve istikrarıyla ilgilendiğini göstermek için uluslararası toplum adına da önemli bir misyon. Uluslararası toplumun desteğiyle barış ve istikrara ulaşabiliriz.'' Sanchez, Victory Üssü'ndeki törende, yemin ederek astsubaylığa terfi eden askerlerle ilgili olarak da, ''Bu gençler ileride ordunun başına geçecekler ve önümüzdeki 20-25 yıl süresince genç askerlerimize liderlik edecekler. Bu kişilerin, kendilerinden, gelecekteki savaşlarda orduya komuta etmelerinin beklendiğini kavramaları çok önemli'' diye konuştu. 
     
</TEXT>
</DOC>
