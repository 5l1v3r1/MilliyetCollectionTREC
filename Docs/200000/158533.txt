<DOC>
<DOCNO> 158533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo26.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesi 'Devler' dış dünyaya kapandı... 
</HEADLINE>
<TEXT>

     Birinci Süper Futbol Ligi'nde şampiyonluk mücadelesi veren ve 25 Mayıs Pazar günü karşı karşıya gelecek Beşiktaş ile Galatasaray, dev maç öncesi dış dünyaya kapılarını kapattı. 
     Şampiyonlukta ezeli rakibinin 5 puan önünde bulunan Beşiktaş, Teknik Direktör Mircea Lucescu yönetiminde çalışmalarını sürdürüyor. Siyah-beyazlılarda, önemli maç öncesi cezalı ve sakat oyuncu bulunmaması teknik heyeti sevindiriyor. Beşiktaş, Galatasaray maçı hazırlıklarını akşam saatlerinde basına kapalı gerçekleştireceği antrenmanla sürdürecek. 
     Bu arada, Beşiktaş Teknik Direktörü Mircea Lucescu, maçın yapılacağı BJK İnönü Stadı'nda incelemelerde bulundu. 
     Rumen teknik adam, saha zeminini dikkatli biçimde inceledi. Stat görevlileri, 19 Mayıs Atatürk'ü Anma, Gençlik ve Spor Bayramı törenleri nedeniyle saha zemininde yer yer bozulmalar olduğunu, ancak maç gününe kadar bu bozuklukların giderileceğini söylediler. 
     
     GALATASARAY CEPHESİ 
     Derbi maçı öncesinde kampa girmeyecek olan Galatasaray ise bugünden itibaren antrenmanları medyaya kapattı. 
     Sarı-kırmızılılarda, sakatlıkları nedeniyle Berkant, Hasan, Baliç, Pinto, Ümit Davala ve Batista, Beşiktaş karşısında forma giyemeyecek, Xavier'in durumu ise maç öncesi netlik kazanacak. Galatasaray'da cezalı futbolcu ise bulunmuyor. 
     Öte yandan Kulüp Başkanı Özhan Canaydın, şampiyonluk mücadelesine son saniyeye kadar devam edeceklerini belirterek, ''Galatasaray şampiyonluklara ve şampiyonluk kovalamaya alışkın bir ekiptir. Son 10 yılda 7 kez şampiyon olduk. Sonuna kadar devam edeceğiz'' dedi. 
     Canaydın, Teknik Direktör Fatih Terim'in her zaman arkasında olduklarını da kaydederek, yaptıkları uzun anlaşmanın yürürlükte olduğunu vurguladı. 
     
</TEXT>
</DOC>
