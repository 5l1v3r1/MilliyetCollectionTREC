<DOC>
<DOCNO> 184698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy20.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Sivas sanıkları 'eve dönüş'e başvurdu    TÜRKER KARAPINAR Ankara 

   Sivas katliamı davasının Almanya'da yaşayan firari 6 sanığı, Topluma Kazandırma Yasası'ndan yararlanmak için başvuruda bulundu. Ankara 1 No'lu DGM'nin Sivas davasında hüküm giyen 49 kişinin yasadan yararlanma talebiyle yaptığı başvuruyu değerlendirmek için dün yaptığı ilk oturuma, aralarında Ankara Barosu Başkanı Semih Güner'in de bulunduğu dokuz müdahil avukat katıldı. Oturumda, dava sonuçlanmadan Almanya'ya iltica eden firarilerden idam cezasına mahk m olan Ethem Ceylan, Metin Ceylan, Mehmet Yılmaz, Harun Kavak, Sedat Yıldırım ve 7.5 yıl hapis cezası alan Adem Ağbektaş'ın da yasadan yararlanmak için başvurduğu anlaşıldı. Avukat Güner, "Başvuru reddedilmelidir" dedi. Mahkeme, başvuruların İçişleri'nin görüşünden sonra değerlendirilmesine karar verdi. 
   
   Hizbullahçılardan tek dilekçe çıktı    ÖZGÜR CEBE Diyarbakır DHA 

   Terör örgütü Hizbullah adına 156 kişinin öldürülmesi, 80 kişinin de yaralanması eylemlerine katıldıkları iddiasıyla yargılanan ve aralarında örgütün üst düzey yöneticilerinin de bulunduğu 24'ü tutuklu 25 sanıktan sadece biri Topluma Kazandırma Yasası için başvuruda bulundu. Diyarbakır 3 No'lu DGM'deki duruşmaya tutuklu sanıklardan 15'i katıldı. Oturumda müebbet hapis istemiyle yargılanan Feysel Bozkuş, yasadan yararlanmak istediğini belirterek 2 sayfalık yazılı dilekçe verdi. Bu sırada mahkeme başkanının, tüm sanıklara "Son çıkan topluma kazandırma yasasından haberiniz oldu. Faydalanmak isteyen var mı " sorusuna sanıklardan hiçbiri cevap vermedi. Bozkuş'un yasadan yararlanma talebiyle ilgili olarak İçişleri'ne yazı yazılmasına karar veren mahkeme, sanıkların tutukluluk hallerinin devamına karar verdi. 
   
   
</TEXT>
</DOC>
