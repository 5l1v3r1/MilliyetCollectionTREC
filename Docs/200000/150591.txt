<DOC>
<DOCNO> 150591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/agun.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
5 tümenlik Irak gücü kuruluyor 
</HEADLINE>
<TEXT>

ABD, NATO'dan Irak'ta istikrar ve güvenlik için beş tümenlik istikrar gücü istedi. Ankara, NATO şemsiyesi altında bu kuvvete katılmaya sıcak bakıyor 
     UTKU ÇAKIRÖZER, BARKIN ŞIK Ankara 

     ABD yönetimi, NATO'dan Irak'ta istikrar ve güvenlik için beş tümenlik istikrar gücü stabilitiy force kurulmasını istedi. Türkiye'nin de kuvvete NATO şemsiyesi altında katılmaya sıcak baktığı bildirildi. Ankara'nın Kosova modelinde olduğu gibi, Türk birliklerinin Türkmenlerin yoğun olduğu bölgelerde görev almasını istediği kaydedildi. 
     Diplomatik kaynaklara göre, Washington Irak'ta istikrarın sağlanması için uluslarası bir güç oluşturulması yönündeki talebini NATO'ya önceki gün iletti. 
     Türkiye'nin de katıldığı toplantıda ABD'li yetkililer, "Beş tümenlik bir istikrar gücü kurmak istiyoruz. Koalisyon ülkeleri ABD ve İngiltere'nin yanı sıra NATO'nun da bu güce katılmasını isteriz" dedi. 
     
     TÜRKİYE SICAK 
     Üst düzey bir Dışişleri yetkilisi de, Türkiye'nin NATO şemsiyesi altında kurulacak güce katılmak istediğini açıkladı. Kaynaklar, Dışişleri Bakanı Abdullah Gül'ün de Türkiye'nin böyle bir oluşumda yer almaya istekli olduğunu Brüksel'deki temaslarında ilettiğini bildirdi. Askeri yetkililer de, Kosova'da kurulan KFOR benzeri bir yapılanmanın gündemde olduğunu ifade etti. Irak bölgelere ayrılacak ve her bölgenin güvenlik sorumluluğu istikrar gücüne katılan ülkelerden birine ait olacak. Türkiye'nin, bu güçte Türkmenlerin yoğun yaşadığı bölgelerde görev almak istediği kaydedildi. 
     
     
     
     


GÜNCEL 


















</TEXT>
</DOC>
