<DOC>
<DOCNO> 190966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun33.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten haber okuma alışkanlığı artıyor... 
</HEADLINE>
<TEXT>

     Dünyada gazete tirajlarının ve gazetelerin reklam piyasasındaki payının sürekli düştüğü belirtildi. 
     Dünya Gazeteler Birliği WAN tarafından yapılan araştırmaya göre, dünya ölçeğinde gazete tirajı geçen yıl bir önceki yıla göre yüzde 0.35 düştü. 
     WAN'ın Ekim ayı basın bülteninde sonuçları yayımlanan araştırmada 70 ülkedeki veriler incelendi. 
     Araştırmanın kapsadığı 11 Avrupa Birliği ülkesinde, son 5 yılda olduğu gibi geçen yıl da tiraj kaybı oldu. 
     AB'de yayımlanan günlük gazete sayısı da düştü ve 10 gazetenin yayın hayatına son vermesi sonucu, AB'deki günlük gazete sayısı geçen yıl 1100'den, 1090'a indi. AB ülkelerinde 1998'den bu yana 40 günlük gazete yayın hayatına son verdi. 
     ABD'de tiraj kaybı ise 2002'de yüzde 0.7 oldu, 1998-2002 arasında ABD'deki gazete tirajlarında yüzde 1.8 azalma oldu. 
     En çok gazetenin satıldığı Japonya'da bile gazete tirajları geçen yıl yüzde 1.2 düştü. Japonya'da gazete tirajları 6 yıldır sürekli düşüyor. 
     Ancak inceleme kapsamındaki ülkelerin yüzde 28'inde gazete tirajlarında artış görüldüğü belirtildi. 1998-2002 dönemi dikkate alındığında ise, tiraj artışı görülen ülkelerin araştırma yapılan ülkelere oranı yüzde 35 olarak tespit edildi. 
     Genel eğilim aksine, Çin'de tirajlar arttı. 2001 yılı verilerine göre Çin'de gazete tirajı yüzde 8.5 arttı. 1997-2002 arasındaki tiraj artışı ise toplam yüzde 30.3 oldu. 
     
     EN YÜKSEK TİRAJLAR 
     Çin, günlük 82 milyonla dünyada gazete tirajlarının en yüksek olduğu ülke. Çin'i 70 milyon 815 binle Japonya, 57 milyon 884 binle Hindistan ve 55 milyon 186 binle ABD izliyor. 
     Rusya'da ise yayımlanan günlük gazete sayısında yüzde 83 gibi büyük bir artış görüldü ve 2001'de 238 olan günlük gazete sayısı geçen yıl 436'ya çıktı. 
     
     EN ÇOK GAZETE ALAN VE OKUYANLAR 
     Norveç bin kişide 705, Japonya ise 6 kişi ile en çok gazete satın alan uluslar sıralamasında ilk iki sırayı paylaşıyor. Bu ülkeleri bin kişide 2 ile Finlandiya, 509 kişiyle İsveç ve 432 ile İsviçre izliyor. 
     Gazete okuyuculuğu oranları konusunda ise İsveç nüfusunun yüzde 88'ine gazete ulaşan bir ülke olarak en başta. İsveç'i yüzde 87 ile Singapur, yüzde 86 ile Finlandiya ve Norveç, yüzde 80 ile İzlanda izliyor. 
     Bu ülkelerin tamamının da gelişmiş zengin ülkeler olması, zenginlik ile yüksek gazete okuma oranının çok yakından bağlantılı olduğunu gösteriyor. 
     
     REKLAM PAYI DÜŞÜYOR 
     Gazetelerin dünya reklam pazarındaki payı, televizyon, internet ve cep telefonunun baskısıyla düşmeye devam ediyor. 2000 yılında yüzde 32.1 olan gazetelerin dünya reklam pazarındaki payı, geçen yıl yüzde 30.8'e düştü. Yine de gazeteler, güçlü rakiplerine rağmen, reklam pastasının üçte birini hala ellerinde tutmayı başarıyor. 
     
     İNTERNET 
     İnternette gazete okuma ve internet gazetelerinde yayımlanan reklamların oranı, tahminlerin çok üstüne çıktı. 
     Dünyada yayımlanan gazetelerin yüzde 79'unun kendi web siteleri var, bu oran 1998'de yüzde 52 idi. 
     İnternet ortamındaki gazetelerin sayısındaki artışın 2001-2002 döneminde duraklamasına rağmen, internette gazete okuyuculuğu ve internet gazetelerinde yayımlanan reklamlarda düzenli artış olduğu belirtildi. 
     
     BAĞIMSIZ GAZETELERİN DURUMU İYİ 
     Dünyada yayımlanan bağımsız gazetelerin sayısı, geçen yıl bir önceki yıla göre yüzde 6 artarken, bu gazetelerin tirajı da 1998-2002 arasında yüzde 8 arttı. 
     Bu gazetelerin reklam geliri, geçen yıl yüzde 1 düşmesine rağmen, 1998-2002 arasında toplam olarak yüzde 55 artış gösterdi. 
     
</TEXT>
</DOC>
