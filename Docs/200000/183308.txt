<DOC>
<DOCNO> 183308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yasam/yas04.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda maganda şoku 
</HEADLINE>
<TEXT>

      BÜLENT öZDEMİR, MUSTAFA KURTARAN İstanbul 
   
   İsviçre'de 7 yıl önce geçirdiği kaza sonrasında sol kol ve bacağını yitiren gazeteci-yazar Şafak Pavey ve gazeteci arkadaşları önceki gece Beyoğlu'nda korsan otoparkçıların saldırısına uğradı. Gazeteci Ayşe Önal'ın kızı Pavey'i protez kol ve bacağının çıkmasına rağmen yerde de tekmelemeye devam eden bir şehir eşkiyası, kendisini engelemeye çalışan Pavey'in gazeteci arkadaşını da dövdükten sonra elini kolunu sallayarak kaçtı. 
   Agos Gazetesi yazarı Şafak Pavey, İsveçli ve Türk gazetecilerden oluşan yaklaşık 20 kişilik grupla Beyoğlu'ndaki bir restoranda yemek yedi. Pavey ve 5 arkadaşı 00.30 sıralarında bir bara gitmek için restorandan çıktı. Grup İmam Adnan sokakta yürürken korsan otoparkçılık yapan bir kişi park etmeye çalıştığı otomobille bir kadın gazetecinin ayağını ezdi. Pavey ve arkadaşının tepkisi üzerine tartışma çıktı. 
   Üç otoparkçıdan biri hakaret ederek Pavey'e tokat attı. Genç kız yediği darbenin etkisiyle yere düştü. Zürih'te geçirdiği tren kazasında sol kolu ve sol bacağını kaybeden Pavey'in bu sırada protezleri de çıktı. Ancak, gözü dönmüş saldırgan Pavey'i yerde de tekmelemeye devam etti.Saldırgan olayın ardından Toyota marka gri renkli otomobille kaçarken, Pavey, 20 dakika sonra olay yerine gelen polis tarafından Taksim Eğitim ve Araştırma Hastanesi'ne götürüldü. 
   
   
</TEXT>
</DOC>
