<DOC>
<DOCNO> 192002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun17.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Türkiye'siz değil AB'ye cennete bile gitmeyiz'' 
</HEADLINE>
<TEXT>

     KKTC Cumhurbaşkanı Rauf Denktaş, KKTC halkına Atatürk'ün yolundan gitmesi çağrısında bulunarak, ''Türkiye'siz değil Avrupa Birliği'ne AB , cennete götürseler gitmeyeceğiz'' dedi. 
     Türkiye Cumhuriyeti'nin 80. kuruluş yıldönümü, KKTC'de de coşkulu törenlerle kutlandı. Kutlamalar, Türkiye'nin Lefkoşa Büyükelçisi Hayati Güven'in büyükelçilikte bayram tebriklerini kabulüyle başladı. 
     Lefkoşa'daki ilk tören, Atatürk Anıtı önünde yapıldı. Törende, saygı duruşu ve İstiklal Marşı'nın okunmasının ardından bayraklar göndere çekildi. Anıt Özel Defteri, KKTC Cumhurbaşkanı Denktaş, Türkiye'nin Lefkoşa Büyükelçisi Hayati Güven ve Kıbrıs Türk Barış Kuvvetleri KTBK Komutanı Korgeneral Işık Koşaner tarafından imzalandı. 
     Dr. Fazıl Küçük Bulvarı'nda düzenlenen ikinci törende, saygı duruşu ve İstiklal Marşı'nın okunmasının ardından Denktaş, Büyükelçi Güven ve Korgeneral Koşaner tören birliklerinin ve halkın bayramını kutladı. 
     
     ''ET VE TIRNAK GİBİYİZ'' 

     Denktaş, törende yaptığı konuşmada, et ve tırnak gibi oldukları anavatanın 80. kuruluş yıldönümünü, anavatanın temsilcileriyle, Türk ve KKTC bayrakları altında, hür ülkelerinde gurur ve sevinçle kutladıklarını belirterek şöyle dedi 
     ''Ne mutlu bize ki anavatan içimizde. Anavatan, uluslararası arenada KKTC'nin ve Kıbrıs Türk halkının haklarını korumak için gereken her şeyi yapmaktadır. Ne mutlu bize ki anavatanımız vardır, anavatanımızla yürüyoruz, anavatanımızla kurtulduk, anavatanımızla yürümeye devam edeceğiz. Kimse bizi anavatanımızdan ayırmayacaktır, ayıramayacaktır diyebiliyoruz.'' Devletlerin doğum gibi sancılı olduğunu, Türkiye Cumhuriyeti'nin, uzun sancılardan sora kan ve can vererek, mandacılara karşı direnerek ve isyanlara karşı göğüs gererek düşmanı yurttan attıktan sonra kurulabildiğini anlatan Denktaş, benzer sancıların Kıbrıs Türk halkı tarafından da yaşandığını anımsattı. 
     Kıbrıs Türkünün, ''Anavatan gelecek, bizi kurtaracak'' diye imanla sabrettiğini, Kıbrıs Türkünün bir anavatanı olduğunu, ancak Atatürk'ün, Türk olmanın verdiği güçten başka, anavatan olarak güveneceği kimse olmadığını kaydeden Denktaş, Atatürk'ün, ''Türk'üm, esir olarak yaşayamam, hürriyet benim karakterimdir'' diyerek Anadolu'da bir ordu kurduğunu ve düşmanın karşısında zafere ulaştığını anlattı. 
     
     ''BÜTÜN OYUN, TÜRKİYE'Yİ KIBRIS'TAN ÇIKARMAK'' 

     ''İşte sizler o Türkiye'nin, o Türk'ün çocuklarısınız, onun kanındansınız, canındansınız. Bu nedenle ki Atatürk'ün gösterdiği yolda giderek 1955-1958'lere, 1963-1974'lere göğüs gerebildiniz'' diyen Denktaş, anavatanın kan ve can vererek Kıbrıs Türkünü kurtardığını söyledi. 
     Mehmetçiğin sınırları beklediğini ve Kıbrıs Türkünün huzur ve güven içinde işine gücüne baktığını ifade eden Denktaş, ''bütün oyunun, Türkiye'yi ve Türk askerini Kıbrıs'tan çıkarmak, Kıbrıs Türkünü yalnız bırakmak ve Rumla karşı karşıya getirmek olduğunu'' söyledi. 
     Atatürk döneminde mandacılar olduğu gibi, şimdi Kıbrıs Türkünün arasında da ''Annancılar'' bulunduğunu ifade eden Denktaş, halka, ''Size bir yol gösterdikleri zaman, nasıl bir yol olduğuna iyi bakın'' diye seslenerek, ''Ya Atatürk'ün yolundan, hürriyet ve devlet yolundan yürüyeceğiz ya da dönüşü olmayan tek yola gireceğiz. Karar sizin olacaktır'' ifadesini kullandı. 
     Türkiye'nin Kıbrıs üzerindeki haklarını ortadan kaldırmak için kendilerinden imza istendiğini, Annan planının da bu amaçla hazırlandığını vurgulayan Denktaş, ''Bizde böyle bir imza atacak ne el vardır, ne kalem vardır'' dedi. 
     
     ''ANNAN PLANI, SEVR'İN BENZERİ'' 

     Annan planının Rum Ulusal Konseyi'nin 1989'da aldığı kararları içerdiğini, bu kararın tek egemenlik, tek devlet, Türkiye'nin etkin ve fiili garantisinin ortadan kalkması, Türk askerinin ve Türkiye'den gelenlerin Kıbrıs'tan gitmesi olduğunu anımsatan Denktaş, ''Annan planının, Atatürk'ün yırtıp attığı Sevr anlaşmasının bir benzeri olduğunu'' vurguladı. 
     Kısa bir süre sonra KKTC'nin 20. kuruluş yıldönümünün kutlanacağına işaret eden Denktaş, halktan, devletin kuruluşunda yaşanan sıkıntıları unutmamasını istedi. Denktaş, 14 Aralık'ta sandık başına gidildiğinde, yaşanan sıkıntıların iyi düşünülmesi gerektiğini ifade ederek, şunları söyledi 
     '' Anavatanım neredesin, gel artık dediğiniz günler Bekledim de gelmedin diye hudutlarda şarkı çalan Rumları, toplu mezarlara 16 günlük insanları gömmekten çekinmeyen insanları, düşmanlık yapasınız diye söylemiyorum, unutmayınız. Unutmayınız, çünkü geçmişi unutursanız, geleceğe hangi yoldan gideceğinizi tayin edemezsiniz. Yol vardır Atatürk'ün yolu, yol vardır Türkiye'nin yolu, yol vardır belki zahmet, belki sabır isteyen şerefli yol...'' Avrupa Birliği'ne egemen devlet olarak ve Türkiye ile birlikte girmek istediklerini vurgulayan Denktaş, ''Türkiye'siz değil Avrupa Birliği'ne, cennete götürseler gitmeyiz diyoruz, gitmeyeceğiz diyoruz'' ifadesini kullandı. 
     Cumhuriyet Bayramı, KKTC'nin diğer yerleşim birimlerinde de törenlerle kutlandı. Kutlamalar çerçevesinde Büyükelçi Hayati Güven, akşam bir resepsiyon verecek. 
     
</TEXT>
</DOC>
