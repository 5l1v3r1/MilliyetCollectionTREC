<DOC>
<DOCNO> 154400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yazar/yilmaz.html </URL>
<DATE> 2003/05/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ziraat ve Halkbank'a Dallah Grubu mu talip 
</HEADLINE>
<TEXT>

     Türkiye'nin stratejik ortaklıkları gibi dışişleri meselelerinin yanı sıra, Halk ve Ziraat Bankaları'nın satışına yönelik kaygılar ortaya çıkmış... Türkiye'nin ilk faizsiz finans kuruluşu Albaraka - Türk'ün sahibi olan Suudi sermayesi Dallah Grubu'nun bu iki kamu bankasına talip olduğu yönündeki söylentinin askerleri rahatsız ettiği belirtiliyor. 
     AKP'nin öncelikli sorunu ekonomi. AKP, seçim propagandalarında Arap sermayesinin Türkiye'ye çekilebileceğinden sözetmişti. Dallah Grubu'nun yönettiği 1 trilyon dolara varan kaynak, tabii ki AKP'nin iştahını arttırıyordur. 
     Bu arada ilgisi vardır, yoktur bilmem ama, yine en büyük faizsiz bankacılık yapan Kuveyt Türk Evkaf Finans Kurumu'nun büyük ortağı Kuwait Finance House'un tepe yönetimi MGK'nın yapıldığı gün İstanbul'daydı. Acaba onları en üst seviyede Türkiye'ye getiren olay yalnızca Kuveyt - Türk'ün faaliyetleri midir 
     
Yokluk ses vermiyor      Bingöl'de çöken Yatılı İlköğretim Bölge Okulu'nun YİBO müteahhidi Şeref Bozkurt DYP Bingöl İl yönetiminden, ortağı Emin Caf'ın kardeşi Bingöl Milli Eğitim Şube Müdürü Kazım Caf. YİBO'nun ihalesinin verildiği tarihte Bingöl DYP İl Başkanı, bugün AKP Milletvekili olan Fevzi Berdibek. 
     Bu zinciri çözdükten sonra, YİBO'nun yapılış öyküsünü anlatmaya gerek kalıyor mu 
     Yaptıkları inşaatlardan ülkeye yaklaşık 50 milyar dolar döviz girdisi sağlayan müteahhitlik sektörünün haline bakın. 
     Bingöl depreminin sarsıntıları sürerken aynı saatlerde Taşkent'te, Özbekistan Cumhurbaşkanı İslam Kerimov ülkesinde inşa ettikleri 4 otel için, 4 Türk müteahhidine teşekkür ediyordu. Rusya'da sabah parlamento binasını yıkan eski Devlet Başkanı Yeltsin, öğleden sonra Türk müteahhitlerini Moskova'ya çağırmıştı. Ve Türk müteahhitleri Irak'ı yeniden yapılandıracak 
     Bir yanda müteahhitlik başarıları, öbür taraftan müteahhitlik cinayetleri. 
     Ana kucağında olacağı yaşta yokluklar, yoksunluklar yüzünden yatılı okumak zorunda kalan miniklere mezar olan okulları yapan kamu anlayışından hiç sözetmeyeceğiz. Unutacağız ve failler aramızda dolaşacak. İşte kahredici olan bu. 
     
Doktorlar has müşteri      Binalar yolsuzlukların da en önemli belgesi. Paranın saklanamadığı alan insanların sahip oldukları gayrimenkuller. 
     Kalp doktoru ve KKTC Cumhurbaşkanı Rauf Denktaş'ın özel doktoru Prof.Derviş Oral SSK'larda yapılan yolsuzluk iddiası kapsamında yürütülen "Neşter Operasyonu" ile içeri alınınca, sahip olduğu 7 villa ortaya çıkmış. 
     Ankara'nın ünlü konut müteahhidi Ema'nın Yönetim Kurulu Başkanı Ali Yılmaz, "Doktorlar gözde müşteri grubumuz. Gayrimenkul talebini doktorlar canlı tutuyor" dediğinde, henüz operasyon olmamıştı. 
     Neşter Operasyonu ve Yılmaz'ın sözleri arasında bir bağlantı kurulabilir mi Ankara'da doktorlar çok para yedikleri için mi, lüks evleri alıyorlar 
     Yılmaz, "Doktorlar namuslu yoldan da çok para kazanıyorlar. Ünlü bir kalp doktoru ameliyat için 15 bin dolar alıyor" diyor. 
     
Çankaya müteahhidi      Çankaya Köşkü'nün içinde Kuvvet Komutanları'nın yaverlerine yapılan vilların da müteahhidi olan Yılmaz, konut talebinin canlandığına dikkat çekiyor. 
     15. kattaki daireye bile bahçe sunan ve 160 ile 180 milyar lira arasında satılan Ema Asma Bahçe Konutları, 350 bin dolar ile 600 bin dolar arasında satılan Ema Havuzlu Konaklar ve 40 ile 700 bin dolar arasında satılan Ema Bilkent Konutları içinde talep pahalı olanlara yönleniyor. Yılmaz bu durumu "Krize dolar ile girenlerin elinde önemli bir kazanç oluştu" diye yorumluyor. 
     Başbakan Tayyip Erdoğan'ın muradı yerine geliyor parası olanlar tüketmeye başlıyor 
     
     

</TEXT>
</DOC>
