<DOC>
<DOCNO> 153905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/spor/aspo.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk spor yazarlığının duayeni ATTİLA GÖKÇE, Milli Takımı uyarıyor 
</HEADLINE>
<TEXT>
GÜNEŞ TUTULMASI 
Bu kötü tablo, maalesef büyük ölçüde Milli Takım Teknik Direktörü Şenol Güneş'in eseridir... En büyük hatası her maç öncesinde kamuoyunun karşısına polemik uzmanı olarak çıkmasıdır... Avrupa'daki futbolcuları ezbere kadroya çağırmakta ve doğru biçimde yararlanamamaktadır... Bu Güneş tutulması çabuk atlatılmazsa, tarihimizin unutmak istediğimiz eski sayfalarına döneriz 
     Türkiye'nin dramı futbolda da değişmiyor. Güçlükle, bin bir emek ve çile ile kazandıklarımızı çok çabuk harcıyor, tüketiyor, yozlaştırıyoruz. 
     Türk Milli Takımı'nın, Dünya Kupası'ndaki üçüncülük başarısından sonra Euro 2004 elemelerinde "final" hedefini ortaya koyarak gösterdiği performans, son hazırlık maçında Çek Milli Takımı karşısında uğradığı ağır yenilgi, bu harcanmanın ve yozlaşmanın en büyük göstergesidir. 
     Çoğumuzda hayal kırıklığı yaratan tablo, maalesef büyük ölçüde Milli Takım Teknik Direktörü Şenol Güneş'in eseridir. 
     Şenol Güneş, Dünya Kupası üçüncülüğünden sonra Milli Takım'ın yenilenmesi ve yeni hedeflere ulaşması konusunda bir konsept belirleyememiştir. Tutarlı, ilkeli, sürekli bir gelişim programı hazırlamamış, elle tutulur - gözle görülür bir uygulama yapamamıştır. 
     
     Polemik uzmanı 
     Güneş'in en önemli hatası, hemen her maç öncesinde kamuoyunun karşısına yeni bir polemik uzmanı olarak çıkması, insanlarla ve kurumlarla sürekli tartışma ortamı yaratmasıdır. Kişisel hakları ya da statüsü nedeniyle sert tartışmalara girmekte, gerekli gördüğünde federasyon başkanı ya da yönetim kurulu üyeleriyle kamuoyunun önünde tartışmaktan çekinmemektedir. Buna karşılık işine ayırdığı zaman konusunda kuşkular vardır. Bir süreden beri içine kapanık, kendi aile çevresinin dışına çıkmayan bir durgunluk dönemine girdiği gözlenmektedir. Öte yandan, seminer, kurs, konferans ya da ödül töreni gibi sosyal etkinliklere konuşmacı olarak katılmakta, ne var ki asıl işiyle ilgili herhangi bir toplantı düzenlememekte, çalışma yapmamaktadır. Milli Takım çalışmalarını kamp, maç ve seyahatlarla sınırlı tuttuğu görülmektedir. 
     
     Kadro ilkesi yok 
     Şenol Güneş, kadro seçiminde de ilkeli davranmamaktadır. Avrupa takımlarında oynayan ya da oynayamayan futbolcuları ezbere Milli Takım'a çağırmakta, onlardan doğru biçimde yararlanamamaktadır. Türkiye Ligi'ni de kendisine ve yardımcılarına yakışır dikkat ve ciddiyetle izlediğini söylemek de o kadar kolay değildir. Sergen Yalçın'ın pasaportunu istedikten sonra kadroyu açıklarken adını çizmek yanlıştır. Volkan'ı çağırırken Ümit Karan'ı yok saymak hatadır. Tayfur ve Arif'ten vazgeçerken gösterdiği kararlılığı form düşüklüğünden oynayamaz hale gelen Fatih Akyel konusunda tekrarlayamamaktadır. 
     Hemen her maç öncesi ve sonrasında gündeme gelen prim ve maaş tartışmalarının Milli Takım'a hiç bir şey kazandırmadığı, kamuoyunda gerginliklere ve tepkilere neden olduğu artık anlaşılmalıdır. 
     Üç yazara kızıp tüm medyayı genel bir karşıtlık çerçevesine sokup, hemen her defasında haksız biçimde eleştiren Şenol Güneş, ne yazık ki, içi boş tartışmalarla zaman geçirmektedir. 
     
     Misyonunu yıpratıyor 
     Şenol Güneş, heyecanını kaybetmekte, çok çabuk öfkelenip tepkiler göstermektedir. Bu durum, misyonunu yıpratmaktadır. 
     Tam anlamıyla bir güneş tutulmasıdır yaşadığımız... 
     Dileyelim ki bu tutulma hali çabuk atlatılır. 
     Slovakya maçına bir ay kala tutulmanın çabuk atlatılması, başta Şenol Güneş olmak üzere Milli Takım'la ilgili herkesin görev ve sorumluluklarını hatırlayıp yanlışlarından doğruya yönelmeleriyle mümkündür. 
     Aksi halde yeniden eski günlere döneriz... 
     Tarihimizin unutmak istediğimiz sayfalarına 
     
Kaptanlar dikkat çekti      MİLLİ Takım'ın iki kaptanı Bülent Korkmaz ile Hakan Şükür, Çek yenilgisi sonrası soyunma odalarında arkadaşlarını uyardılar. Bülent ile Hakan, "Bu futbol ve aldığımız skor bize yakışmadı. Biz asla, bu değiliz, zor günlerin takımıyız. Önümüzde çok ciddi sınavlar var. Çek mağlubiyeti hepimiz için büyük dersttir. Yenilgiden hepimiz sorumluyuz. Bu skoru, finallere katılarak affettirebiliriz" diye konuştular. 
     
Başkan da özür diledi      FUTBOL Federasyonu Başkanı Haluk Ulusoy, Çek yenilgisi nedeniyle Türkiye'den özür diledi. Ulusoy, "Maalesef özel maçlardaki konsantrasyon zaafımız devam ediyor. Ancak böyle skorların mazereti olamaz, olmaması da gerekir. Çek'lerin nasıl motive olduğunu gördük. İnşallah futbolcularım bu maçtan büyük ders alırlar" ifadelerini kullandı. Ulusoy, teknik kadro ile futbolcuların üzerlerine düşeni yapacağına inandığını, kendilerinin de her türlü desteği vereceklerini de ekledi. 
     


SPOR 


























</TEXT>
</DOC>
