<DOC>
<DOCNO> 185850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur14.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Milletten başka hiçbir güce borcumuz yoktur... 
</HEADLINE>
<TEXT>

     Başbakan Recep Tayyip Erdoğan, milletten başka hiçbir güce, mahfile ve mihraka borçları bulunmadığını bildirerek, ''Gözlerimizdeki ışığı, dizlerimizdeki dermanı sadece ülkemiz için harcayacağız'' dedi. 
     Erdoğan, partisinin TBMM Grup toplantısında yaptığı konuşmada, TBMM'nin, Türkiye'yi geleceği taşıyacak yasama faaliyetlerini yürütmek ve temsil görevini yerine getirmek üzere bugün çalışmalarına başladığını bildirdi. Başbakan Erdoğan, şunları söyledi 
     ''Yeni yasama yılının ülkemize, milletimize hayırlı olmasını diliyor, bu çatı altında yürüteceğimiz çalışmalarda hepinize başarılar diliyorum. Allah yolumuzu açık etsin. 
     Milletimizi temsil etmek gibi mukaddes ve ağır yükü sırtında taşıyanlar olarak bilmeliyiz ki ülkemizi yarınlardaki müstesna yerine taşıyacak güzergahın seçiminden birinci dereceden sorumlu kişiler olarak hizmet ediyoruz. 
     Bizler, kendi siyasi kariyerlerimizi sürdürmek için değil, milletin bize emanet ettiği vekaleti hakkıyla taşımak, milletin iradesini milletin meclisinde yankılandırmak üzere buradayız. 
     Bizler ne makam, ne mevkii, ne şan, ne de şöhret için buradayız. Bizim için en büyük şeref, ülkemizi ve insanımızı refah ve huzur içerisinde görmektir. Doğudan batıya, güneyden kuzeye bütün vatandaşlarımızın ve bütün dünya devletleri arasında ülkemizin itibarını yükseltmekten hep birlikte sorumluyuz. Gözlerinizdeki ışığı, dizlerinizdeki dermanı sadece ülkemiz için harcayacağız. Türkiye'nin yıldızını hep birlikte parlatacağız. 
     Halkın umutlarını kırmak, güven zeminine gölge düşürmek isteyenler, köhne alışkanlıklarını sürdürebilirler. Oysa bizler durup dinlenmeden adalete koşacağız. Ülkemizi yükseltmeye devam edeceğiz. Zira bizler, hukuk ve adalet zeminini herkes için sağlam ve güvenilir kılmaktan daha büyük bir şeref tanımıyoruz.'' 
     
     MİLLETİN SESİ 
     Erdoğan, emanetin emin ellerde olmasının, hukuk ve adaletin herkesi kuşatması sağlandıkça Türkiye'nin çok daha fazla huzura kavuşacağını belirterek, milletvekillerinden, milletin sesini, akıllarının ve kalplerinin bir köşesinde bulundurmayı asla ihmal etmemelerini istedi. Erdoğan, şöyle devam etti ''Çünkü o ses, kültüründen, geleneğinden birikerek büyüyen, insani vicdanın şaşmaz, hakkaniyetin de parçalanmaz bir tevekkülüdür. 
     Bu toprakların siyasi yükünü taşıyanlar olarak yegane borcumuz o sese ve o sesin sahiplerinedir. Başka hiçbir güce, hiçbir mahfile, hiçbir mihraka borcumuz yoktur. Bu böyle biline... 
     Geçtiğimiz yıl Cumhuriyet tarihinin rekorunu kıracak bir yasama faaliyeti içinde çalıştık. Bütün kesimlere güven verdiğimiz için bugün, geçen yasama yılından daha güçlü toplandık. Hiçbirimiz iktidar sarhoşluğuna kapılmadık, kapılmayacağız. Herkesin fikrini alacağız, herkese saygı duyacağız.'' Başbakan Erdoğan, yolun başında olduklarını bildirerek, alınacak daha çok yol bulunduğunu söyledi. Yeni dönemde aynı anlayışla hareket edeceklerini kaydeden Erdoğan, Türkiye'de tıkanmış mekanizmaların açılmasına, işlemeyen sistemin islemesine, yürümeyen hizmetlerin yürümesine yol açacak yeni yasa tasarılarının gündemde olduğunu söyledi. İktidarlarıyla herkesin ve her kesimin yüzünü güldürdüklerini ifade eden Erdoğan, yeni yasama döneminde kamu yönetimi reformu ile il özel idareleri ve belediyelere ilişkin yasa değişikliklerinin de gündeme geleceğini anlattı. 
     Erdoğan, YÖK yasa taslağında da bir uzlaşma noktası yakalanacağını tahmin ettiğini belirterek, çağın gereklerine uygun eğitim anlayışının yakalanması için gerekli çalışmaları diyalog içinde ve kararlılıkla yürüteceklerini söyledi. 
     Başbakan Erdoğan, milletvekillerinden yoğun bir mesai ve uykusuz gecelere hazır olmalarını da istedi. 
     MAH-MER 13 07 01 10 03 
     
</TEXT>
</DOC>
