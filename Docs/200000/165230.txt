<DOC>
<DOCNO> 165230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur18.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide zanlısı Türklerin Gaziantep'deki evinde tedirginlik var 
</HEADLINE>
<TEXT>

     Afrika ülkesi Malavi'de terör örgütü El Kaide üyesi oldukları gerekçesiyle tutuklanan ve aralarında 2 Türkün bulunduğu 5 şüpheliden Arif Ulusam'ın Gaziantepli ailesinin tedirgin bekleyişi sürüyor. 
     Gaziantep'te oturan ve mütevazı bir yaşamı olduğu öğrenilen Arif Ulusam'ın 38 , 5 yıl önce Nizip Caddesi'nde plastik terlik fabrikası işlettiği, ancak işlerinin kötüye gitmesi üzerine Türkmenistan'a gittiği, daha sonra da, Malavi Balantyre'ye geçerek lokanta açtığı ve işlerinin iyi olduğu öğrenildi. 
     Emniyet Müdürlüğü'nden üst düzey bir yetkili, A.A muhabirine, Arif Ulusam'ın Gaziantep'te yaşayan ailesinin bilgisine başvurulduğu bildirdi. 
     Arif Ulasam'ın, annesi ve 3 çocuğundan 2'si ile birlikte yaşayan eşi Selma Ulusam'ın, ''kocasının bu tür yasal olmayan işlerle ilgisinin bulunmadığı'' yolunda ifade verdiğini kaydeden yetkili, şöyle dedi 
     ''Gerek Arif Ulusam hakkında yapılan istihbarat çalışmaları, gerekse aile üzerinde yapılan çalışmalarda El Kaide türü radikal dinci bir terör örgütü ile ilişkili olabileceği kanaati bizde oluşmadı. Özellikle Arif Ulusam'ın, El Kaide türü ilişkisini saptayabilecek delile veya 'yaşam şartlarına' ulaşamadık.'' 
     
     POLİS, AİLEYİ İKNA EDEMEDİ 
     Bu arada, Arif Ulusam'ın ailesinin Gaziantep'te oturduğunun anlaşılması üzerine, gece, evin önü gazetecilerin akınına uğradı. 
     Bu arada, Emniyet Müdürlüğü'nden olayın soruşturulması için ailenin yanına gönderilen sivil bir ekip, aileyi polis olduğuna zor ikna etti. 
     Polislere bilgi vermeyi reddeden Selma Ulusam'ın, kendisini Gaziantep Emniyet Müdürü olarak tanıtan bir kişinin telefon ederek, ''eşi hakkında bilgi istediğini, ayrıca biraz sonra gelecek ekibe de her türlü bilgi ve fotoğrafı vermesi gerektiğini, aksi takdirde Emniyet'te alıkonulacakları'' tehdidinde bulunduğunu söylediği belirtildi. 
     Polisin yaptığı araştırmada, bu telefonun ardından eve gelen ve kendilerini polis olarak tanıtan kişilerin gazeteciler olduğunun tespit edildiğini bildiren Emniyet yetkilisi, şunları kaydetti 
     ''Aile, zaten büyük bir tedirginlik içinde bekliyor. Arif Ulusam hakkında bizim dışımızda bilgiye ulaşmak isteyen kişi veya kişiler Emniyet Müdürümüzün ve bizlerin unvanını kullanarak aileye rahatsızlık vermiş. Asıl olan meslek ve unvanlarını vermekten çekinmişler. Sonra o kişilerin polis olmadıklarını anlamışlar. Sabaha kadar telefonlar susmamış. Eve gönderdiğimiz ekibe de bunun yüzünden zorluk çıkarmışlar, inanmamışlar. Eğer aile şikayetçi olursa biz de o kişiler hakkında yasal işlemlere başlarız.'' 
     
</TEXT>
</DOC>
