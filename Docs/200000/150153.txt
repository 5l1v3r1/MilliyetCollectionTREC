<DOC>
<DOCNO> 150153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun14.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Lefkoşe'yi 2'ye ayıran hat, Ankara-Brüksel'i de ayırıyor" 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, Berlin duvarının yıkılmasından 13 yıl sonra Avrupa'nın birleştiğini söyledi. 
     Simitis, Atina'da yayımlanan Katimerini gazetesinde kendi imzasıyla yayınlanan makalesinde, 10 ülkenin AB'ye üyelik anlaşmalarının imzalanacağı bugünün Avrupa tarihi açısından büyük önem taşıdığını vurguladı. 
     AB'nin kendi içinde bir reforma gereksinim duyduğunu kaydeden Simitis, Transatlantik diyalogunun da güçlendirilmesi gerektiğini belirtti. 
     Simitis, ''Avrupa vatandaşları bugün yüksek yaşam standartlarına sahipler, gelişmiş ekonomileri var. Sosyal güvenlik yüksek düzeyde ve daha adil toplumlarda yaşıyorlar. Başarılarımızın temeli olan 'AB yöntemi' AB'nin ülkeler ve halkların birliği olarak eşsiz niteliğini yansıtıyor'' ifadesini kullandı. 
     
     KIBRIS'TA ÇÖZÜM ÇABALARINA DEVAM 

     Bu arada, Atina'da yayımlanan Ta Nea gazetesine de bir demeç veren Simitis, Rum kesiminin AB üyeliğinin Kıbrıs sorununun çözüm çabalarının sonu anlamına gelmediğini belirtti. 
     Türkiye'nin AB üyeliği perspektifinin ''KKTC'nin uzlaşmaz tutumuna karşı bir baskı aracı oluşturduğunu'' kaydeden Simitis, uzun süren çabalardan sonra, uluslararası toplumun Kıbrıs sorununun çözümü için ilk kez görülen çapta bir dinamik oluşturduğunu ifade etti. 
     Simitis, ''Biz, Kıbrıs'ın Rum kesimi AB üyeliğinin çözüm çabalarının sonu olmadığı inancındayız. Kıbrıs'ın birleşmiş biçimde AB'de yer alması adadaki her iki toplumun da çıkarınadır. Lahey'de uğranan başarısızlığın sorumlusu Türk tarafıdır, ancak Lefkoşa'yı ikiye ayıran hat, Ankara'yı Brüksel'den de ayırmaktadır'' görüşünü savundu. 
     Kıbrıs'ın jeostratejik konumunun da önem taşıdığını kaydeden Simitis, siyasi sorunun çözümlenmesi halinde adanın AB'ye katılımından da elde edeceği yararlarla uluslararası platformdaki etkisini güçlendireceğini belirtti. 
     Simitis, Kıbrıs konusunun Yunanistan için ''milli bir mesele'' olduğunu ve her zaman öyle olacağını da vurguladı. 
     
     YUNAN BASINI 

     Yunan basını, AB'nin tarihindeki en büyük genişlemenin, ABD'nin güçlendiği, AB'nin içindeki birliğin ise darbe yediği uluslararası gelişmeler ortamında gerçekleştiğini yazdı. 
     Kıbrıs Rum kesiminin AB üyelik anlaşmasını imzalayacak ülkeler arasında olmasının Yunanistan açısından büyük önem taşıdığını yazan gazeteler, 16 Nisan'ın bu açıdan ''tarihi bir gün'' olduğunu kaydettiler. 
     Atina'daki AB genişlemesi töreninin Türkiye için ''travmatik bir tecrübe'' olduğu yorumunu yapan Yunan basını, Ankara'nın Atina zirvesi toplantılarında ne düzeyde ve hangi ölçüde temsil edileceği konusunda çıkmaza düştüğünü savundu. 
     





</TEXT>
</DOC>
