<DOC>
<DOCNO> 195275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko21.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ATİAD Başkanı Ankara, görüşme bitsin diye saate bakıyor 
</HEADLINE>
<TEXT>

     Avrupa Türk İşadamları ve Sanayicileri Derneği ATİAD Başkanı Eşref Ünsal, Ankara'da temaslara başlamadan, iki üç ay önce hazırlık yaptıklarını belirterek, ''Ankara bize görüşmelerde hoş geldiniz diyor, gururumuzsunuz diyorlar, bir yandan da saate bakıyorlar, görüşme bitsin diye'' dedi. 
     Ünsal, Ankara Hilton Oteli'nde düzenlediği basın toplantısında, 3 gündür Ankara'da yaptıkları temaslar hakkında bilgi verdi. 
     Yurtdışındaki Türk kökenli iş adamlarının Ankara ve İstanbul'a temaslarda bulunmak üzere geldiklerini ifade eden Ünsal, ''Ama Ankara hazırlıklı olmuyor. Türkiye'de düzenlenen kurultaya katılıyorlar, geldikleri gibi de geri gidiyorlar'' diye konuştu. 
     Ünsal, yapılan araştırmaya göre 2010 yılında Avrupa'daki Türk yatırımcılarının 150 milyar euroluk bir ciroya ulaşacaklarını kaydederek, şunları söyledi 
     ''Bunlar Ankara içinde önemli. Avrupa'daki girişimcilerin yaptıkları cironun yüzde 17'si, Türkiye'deki alımlarla gerçekleşiyor. 2010 yılında Türkiye'den 30 milyar euroluk alım gerçekleştirebilirler. Bu da Türk ekonomisini canlandırır. Avrupa'daki insanlar 40 yıl içinde yaptıkları işlerde aldatıldılar. Bunların olması istenmiyor.'' 
     
     ÇOK İYİ SPORCU YETİŞTİRİYORUZ 
     Avrupa'daki Türklerin çeşitli sorunlarına da değinen Ünsal, Avrupa'daki Türkler arasında çok iyi futbolcuların yetiştiğini de söyledi. 
     Avrupa'nın yaş ortalamasının 44, Türkiye'nin ise 27 olduğunu vurgulayan Ünsal, 17 olan yaş farkının büyük bir dinamizmi simgelediğini, Avrupa'nın geleceğinin de Türkiye'de olduğunu kaydetti. Ünsal, 20 Şubat 2004'de Almanya Başbakanı Gerhard Schröder'in, Türkiye'ye yapacağı ziyarette uçağı ile birlikte Türkiye'ye gelmeleri için kendilerini davet ettiğini de bildirdi. 
     ATİAD Üyesi Prof. Yusuf Ziya Aksu da Avrupa'daki Türklerin birikimlerinin Türkiye'ye kanalize edilmesine yönelik önerilerde bulunarak, kısa vadede 5-10 milyar euro, uzun vadede ise 20-30 milyar euroluk bir kaynağın Türkiye'ye gelebileceğini iddia ettiklerini söyledi. 
     Görüşmelerinde Başbakan ve Özelleştirme İdaresi Başkanlığı'ndan bu konuda görüş alışverişinde bulunduklarını ifade eden Aksu, yurt dışında özel hayat ve özel emeklilik sigortalarının ön plana çıktığını kaydetti. 
     Lojmanların satılması halinde yurtdışındaki Türklere de imkan sağlanması talebinde bulunan Aksu, Türkiye'nin IMF'den almak mecburiyetinde olduğu kaynağın üstünde bir kaynağı, Türk ekonomisine kazandırılacağını düşünüyoruz'' diye konuştu. 
     Aksu, kaynağın aktarılmasında güvenin son derece önemli olduğunu ifade ederek, devletin bu tür yatırımların arkasında durmasını istediklerini, ayrıca devletin de topladığı paraları iyi kullanması gerektiği önerisinde bulundu. 
     Dış Ticaret Vakfı Başkanı Ertuğrul Önen de 2 yılda bir Dünya Türk İşadamları Kurultayı düzenlediklerini hatırlatarak, ''50'yi aşkın ülkede iki bini aşkın girişimcimiz var. AB'ye girmek istiyoruz. Zaten AB'de Türk unsurları var. 2004 yılında yapacağımız kurultayı Ankara'da gerçekleştireceğiz'' dedi. 
     
</TEXT>
</DOC>
