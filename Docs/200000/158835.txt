<DOC>
<DOCNO> 158835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun20.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm zamanların en iyi gangster filmi BABA 
</HEADLINE>
<TEXT>

     Beyazperdenin ölümsüz yapıtı ''Baba-The Godfather'' üçlemesi, tüm zamanların en iyi gangster filmi seçildi. 
     Internetteki ''askmen'' sitesi, okur anketiyle ''tüm zamanların en iyi 12 gangster filmini'' seçti. 
     Ankette ipi, 1972-1974 ve 1990 yıllarında filme alınan ''Baba'' üçlemesi göğüsledi. Suç dünyasına hükmeden Corleone ailesinin hikayesini anlatan filmde, Marlon Brando, Al Pacino, Diane Keaton, Robert De Niro, James Caan, John Cazale, Talia Shire, Andy Garcia gibi dev oyuncular rol aldı. 
     ''Babam bana çok şey öğretti. Dostlarına yakın ol, ama düşmanlarına daha da yakın ol'' repliğiyle özdeşleşen film, müziğiyle de hafızalara kazındı. Mario Puzo'nun ölümsüz eserinden beyazperdeye uyarlanan filmlerin yönetmeni, Francis Ford Coppola... 
     Ankette ikinciliği 1990 yapımı ''Goodfellas'' aldı. Eski mafya üyesi Henry Hill'in hayatını kaleme aldığı kitabından beyazperdeye uyarlanan filmde Robert De Niro, Ray Liotta, Joe Pesci, Lorraine Bracco, Paul Sorvino ve Frank Sivero rol aldı. 
     Gabriel Byrne ile Marcia Harden'ın rol aldığı 1990 yapımı ''Miller's Crossing'' üçüncü sırayı alırken, Al Pacino'nun güçlü bir oyunculuk sergilediği 1983 yapımı ''Yaralı Yüz-Scarface'' dördüncü oldu. Pacino'ya Steven Bauer ile Michelle Pfeiffer'ın eşlik ettiği film, Amerikan rüyası için gelen bir Kübalı göçmenin burada uyuşturucu ve suç dünyasının içine girerek paraya kavuşmasını konu alıyor. 
     Gangster filmlerinin acımasız karakter rolleriyle tanınan duayeni James Cagney'nin rol aldığı 1949 yapımı ''White Heat'', listenin beşinci sırasında. Sivil bir polisin bir mafya liderinin hayatını kurtarması üzerine kurulu filmde, Cagney'nin rol arkadaşları Virginia Mayo, Edmond O'Brien, Margaret Wycherly ve Steve Cochran... 
     Seyircilerin seçtiği ve listede yer alan diğer filmler, yönetmenleri ve oyuncuları şöyle 
     6- ''A Bronx Tale'' Robert De Niro, Chazz Palminteri 1993 - Yönetmen Robert De Niro. 
     7- ''Halk Düşmanı-Public Enemy'' James Cagney, Edward Woods 1931 - Yönetmen William A. Wellman. 
     8- ''Donnie Brasco'' Al Pacino, Johnny Depp 1997 - Yönetmen Mike Newell. 
     9- ''Bugsy'' Warren Beatty, Annette Bening, Harvey Keitel 1991 - Yönetmen Barry Levinson. 
     10- ''Casino'' Robert De Niro, Joe Pesci, James Woods, Sharon Stone 1995 - Yönetmen Martin Scorsese. 
     11- ''Bir Zamanlar Amerika-Once Upon a Time in America'' Robert De Niro, James Woods 1984 Sergio Leone. 
     12- ''Dokunulmazlar-The Untouchables'' Kevin Costner, Sean Connery, Robert de Niro, Andy Garcia 1987 - Brian de Palma. 
     
</TEXT>
</DOC>
