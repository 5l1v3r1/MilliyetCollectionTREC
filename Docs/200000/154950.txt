<DOC>
<DOCNO> 154950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko01.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim affı geliyor 
</HEADLINE>
<TEXT>

Hükümet SSK ve Bağ - Kur'un 11 katrilyon lirayı bulan prim alacaklarına af getirmeye hazırlanıyor. Üzerinde çalışma yapılan af tasarısı borçların 18 aya yayılarak tahsilini öngörüyor 
     ANKARA Milliyet 

     Vergi alacakları, elektrik alacakları ve çiftçilerin kredi borçları konusunda arka arkaya aflar getiren hükümet, şimdi de SSK ve Bağ - Kur'un prim alacaklarına af getirmek için çalışma başlattı. 
     Başbakan Tayyip Erdoğan, AKP Grubu'nda yaptığı konuşmada SSK ve Bağ - Kur'un birikmiş alacaklarında 'yeniden yapılandırmaya' gidileceğini, buna ilişkin yasa tasarısının en kısa zamanda Meclis'e sevk edileceğini söyledi. 
     
     Sosyal güvenlik barışı 
     Sanayi ve Ticaret Bakanı Ali Coşkun da Bağ - Kur ve SSK prim borçlarının gerek işveren gerekse vatandaşlar açısından önemli sorunlara neden olduğunu belirterek, vergi barışı benzeri 'sosyal güvenlik barışı' getirilerek, prim borçlarının taksitlendirileceğini bildirdi. 
     TOBB Başkanı Rifat Hisarcıklıoğlu ile birlikte Ticaret ve Sanayi Odası Kompleksinin temel atma törenine katılmak üzere Çorum'a gelen Bakan Ali Coşkun, sanayicilerle yaptığı toplantıda, vergi barışı ile vatandaşların borçlarını zamana yayarak, ödeme imkanına kavuştuğunu, şimdi de diğer bir önemli sorun olan Bağ - Kur ve SSK prim borçlarına dönük çözüm getirmeyi öngördüklerine işaret etti. 
     
18 ay taksit yapılacak      Sanayi veTicaret Bakanı Ali Coşkun, yeniden yapılandırmada borçlara 18 ay taksit olanağı getirileceğini söyledi. Coşkun, "Bu konuya da bir çözüm bulmalıydık. Ve sosyal güvenlik barışı getirmeye karar verdik. Bakanlar Kurulu'nda kabul edilen ve haziran ayında Meclis'ten geçmesini planladığımız bu uygulamayla vatandaşlar, prim borçlarını temerrüt faizi olmadan, ana parayı 18 ayda ödeme imkanına kavuşacak. Ancak bundan sonra ödemelerini aksatan, hata yapan olursa, hesap sorulacak" dedi. 
     Öte yandan, bürokrasi ve IMF'nin, sosyal güvenlik kuruluşlarının prim alacaklarında af girişimine soğuk baktığı belirtiliyor. Hükümet, af değil, 'yeniden yapılandırma' düşünüldüğünü savunarak IMF engelini aşmaya çalışıyor. 
     

</TEXT>
</DOC>
