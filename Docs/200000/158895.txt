<DOC>
<DOCNO> 158895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur20.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarını bir bir kaybettiler, 10 çocuktan 3'ü yaşıyor... 
</HEADLINE>
<TEXT>

     Çorum'un Bayat İlçesi'ne bağlı Evci Köyü'nde, trafik kazası ve çeşitli hastalıklar nedeniyle 7 çocuğunu kaybeden Çetin ailesi, kalan 3 çocuklarının yaşaması için destek bekliyor. 
     Yaklaşık 25 yıl önce halasının oğlu Adem ile evlenen Ümmühan Çetin, 1 ya da 2 yıl aralıklarla 10 çocuk dünyaya getirdi. Ümmühan-Adem Çetin çiftinin 1 çocuğu trafik kazasında, 6 çocuğu da akraba evliliğine bağlı çeşitli hastalıklar nedeniyle yaşamını kaybetti. Çetin ailesinin kalan 1'i erkek 3 çocuğundan 1'i siroz, 1'i de bronşit hastalığıyla mücadele ediyor. 
     Anne Ümmühan Çetin, maddi imkansızlıklar nedeniyle tedavi ettiremedikleri kızlarının rahatsızlıklarının gün geçtikçe ilerlediğini söyledi. Siroz hastalığı bulunan 18 yaşındaki Şengül Çetin'in sürekli kullanması gereken ilaçlar bulunduğunu belirten Çetin, şunları kaydetti 
     ''Şengül'de dalak şişmesi olduğu için dalağını aldılar. Doktorlar, dalağı olmadığı için vücudundaki kanın temizlenemediğini söylediler. Kanın temizlenebilmesi için hayatı boyunca ara vermeden kullanması gereken ilaçlar var. Ancak ilaçlar yurtdışından getirildiğinden çok pahalı. Bir ilaç 200 milyon lira civarında. Ve sadece 20 gün kullanabiliyor. Şengül'ü kontrole götürdüğümüzde doktorlar Neden ilaçları almıyorsunuz diye kızıyorlar. Ama biz karnımızı doyuracak ekmeği zor bulurken, ilaçları nasıl alalım Kızımın durumu her geçen gün daha da kötüye gidiyor. Diğer çocuklarım gibi onu da kaybetmek istemiyorum.'' Ümmühan Çetin, bronşit hastalığı bulunan 16 yaşındaki kızı Hülya Çetin'in de nefes darlığı yaşadığını belirtti. 
     8. sınıf öğrencisi 14 yaşındaki oğlu Ferhat'ın sağlık durumunun iyi olduğunu ifade eden Ümmühan Çetin, onu da ekonomik sorunlar nedeniyle daha fazla okutamayacaklarını söyledi. 
     Ümmühan Çetin, eşinin işsiz olduğunu ve belindeki rahatsızlık nedeniyle ağır iş yapamadığını, geçimlerini yaz aylarında kızları ile birlikte köy halkının tarlalarında çalışarak sağladıklarını sözlerine ekledi. 
     
</TEXT>
</DOC>
