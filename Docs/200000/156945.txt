<DOC>
<DOCNO> 156945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur22.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılpayı firar eden marangoz, Şişli Meydanı'nda yakalandı 
</HEADLINE>
<TEXT>

     Kağıthane'de ilköğretim öğrencisi 13 yaşındaki H.K'nın öldürülmesine ilişkin soruşturma kapsamında 4 gün sorgulandıktan sonra serbest bırakılan marangoz, sonradan ele geçirilen deliller doğrultusunda katil zanlısı olarak yeniden gözaltına alındı. 
     6 Mayıs 2003 tarihinde kırtasiye dükkanına gideceğini söyleyerek evinden çıkan Çağlayan İlköğretim Okulu 7. sınıf öğrencisi H.K'nın, Taşocağı Caddesi'ndeki boş bir alanda yarı çıplak halde ölü bulunmasına ilişkin soruşturmayı yürüten Asayiş Şube Müdürlüğü Cinayet Büro Amirliği'ne bağlı ekipler, olayın aydınlatılması ve fail ya da faillerin bulunması amacıyla çok sayıda kişinin ifadesine başvurdu. 
     Bunlardan biri olan marangoz Hayret Peynir'in otomobilinde, H.K'ya ait olduğu sanılan bir saç teli bulundu. Ancak, Kriminal Polis Laboratuvarı'nda yapılan incelemede saç telinin H.K'ya ait olup olmadığı kesin şekilde tespit edilemeyince, 4 gün gözaltında kalan Peynir serbest bırakıldı. 
     Daha sonra araştırmalarını sürdüren polis, Peynir'e ait marangozhanede olayda kullanıldığı sanılan bir battaniye buldu. 
     Bunun üzerine yine zanlı olarak aranmasına başlanan Hayret Peynir, bugün Şişli Meydanı'nda yakalanarak yeniden gözaltına alındı. 
     Asayiş Şube Müdürlüğü'ne getirilen Peynir'in, burada yapılan sorgusunda, ''H.K'yı öldürdüğünü itiraf ettiği'' bildirildi. 
     Polisin, olaya ilişkin soruşturması sürüyor. 
     
</TEXT>
</DOC>
