<DOC>
<DOCNO> 153422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yasam/yas05.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyatacak saçı kalmadı 
</HEADLINE>
<TEXT>

İzmir'de lise öğrencisi Derya Özdemir, saç rengini değiştirmek için oturduğu kuaför koltuğundan k busla kalktı 
     EDA BERKBAYRAK İzmir DHA 

     Selma Yiğitalp Lisesi Süper Lise Bölümü son sınıf öğrencisi Derya Özdemir 18 , saç rengini değiştirmek için 8 Şubat akşamı Balçova'da Aydın Özyılmaz'ın sahibi olduğu Aydın Güzellik Salonu'na gitti. 
     Genç kızın kızıl saç renginin sarıya çevrilmesi için hazırlanan karışım, saçına ve saç derisine sürüldü. Özdemir saç derisinin yandığını söylemesine karşın, başı folyoyla kaplanıp yarım saat fön makinesi tutuldu. Daha sonra yıkanan saça boya uygulandı. Ancak 30 milyon lira ödeyip eve giden Özdemir'in acıları dayanılmaz bir hal aldı, saçları iyice sertleşti. 
     
     Kalçadan deri nakli 
     Tekrar kuaföre dönen Özdemir'e bu kez özel bakım yapıldı. Sonuç alınamayınca saç derisine birkaç gün de Baticon merhem sürüldü. Bu girişimlerin hiçbiri fayda etmeyip başında yaralar oluşan ve saçları dökülen genç kız, sonunda Dokuz Eylül Üniversitesi Uygulama ve Araştırma Hastanesi Dermotoloji Servisi'ne başvurdu. Sürülen kimyevi maddenin kafa derisini yaktığı ve başın arka bölümündeki hücreleri öldürdüğü belirlenen Özdemir'in ameliyat edilmesi kararı alındı. İlk ameliyatta Özdemir'in başının arkasındaki yanık bölgeye kalçadan alınan deri nakledildi. 
     Nakil bölgesinde saç çıkmayacağı için genç kızın önümüzdeki dört ay içinde iki operasyon daha geçireceği açıklandı. Çektiği acıların yanı sıra okulunun aksamasından da yakınan Özdemir, 2 milyar lira tutan ameliyat masraflarını karşılamayan kuaför hakkında 17 milyar liralık tazminat davası açtı. 
     


YAŞAM 
















</TEXT>
</DOC>
