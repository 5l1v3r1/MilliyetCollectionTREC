<DOC>
<DOCNO> 179659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/guncel/gun03.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Stair'in katil zanlısı yakalandı 
</HEADLINE>
<TEXT>

      İZMİR DHA 

   
   Yeni Foça'da silahların konuştuğu bir kavgada seken kurşunlardan birinin isabet etmesiyle yaşamını yitiren 2.5 yaşındaki Ali Stair Grimason'un katil zanlısı Daimi Akyüz yakalandı. Geçtiğimiz temmuz ayında galericilik yapan Akyüz ile Ali Bektaş ve iki arkadaşı arasında bir kafede tartışma yaşanmış, çıkan kavgada silahını çekerek ateşleyen Akyüz, Bektaş'ı öldürmüştü. İskoçya'dan ailesiyle tatile gelen Ali Stair Grimason ise bebek arabasında otururken seken kurşunlardan birinin koltuk altına girmesi sonucu yaşamını yitirmişti. Olaydan sonra 55 gün süren bir operasyon başlatan polis, dün akşam aldığı bir ihbarı değerlendirerek Akyüz'ü, ismi açıklanmayan doktor bir arkadaşının evinde yakaladı. Gözaltına alınan Akyüz'e bugün olay yerinde tatbikat yaptırılacak. 
   
   
</TEXT>
</DOC>
