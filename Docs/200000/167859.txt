<DOC>
<DOCNO> 167859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo23.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da ilk gün 5 saatte 4 bin 700 kombine satıldı 
</HEADLINE>
<TEXT>

     Galatasaray'da, 2003-04 sezonu için kombine kart satışlarına başlandı. İlk 5 saatte 4700 kombine satışı gerçekleşti. 
     Sarı-kırmızılıların önümüzdeki sezon Birinci Süper Lig ve Şampiyonlar Ligi maçlarını oynayacağı Atatürk Olimpiyat Stadı için kombine kart satışlarına taraftarlar büyük ilgi gösterdi. Satışlar saat 11.00'de başlarken, saat 16.00 itibariyle satılan kombine kart sayısının 4700 olduğu bildirildi. Numaralı tribün için 600, kapalı tribün için 850 ve açık tribün için de 1800 kombine satışının gerçekleştiği açıklanırken, saat 21.00'e kadar sürecek ilk gün satışlarıyla ilgili rakamların, yarın sabah kulübün resmi internet sitesinden duyurulacağı ifade edildi. 
     Bu arada, numaralı ve kapalı tribün kombine kartlarından satın alan taraftarlara, ayrıca açık tribün kombine kartları hediye olarak veriliyor. 
     Kombine kart satışlarında, 15 Temmuz'a kadar eski kart sahiplerine öncelik tanınacak. Kombine almak isteyen taraftarlara kolaylık amacıyla da satışların yapıldığı Atatürk Olimpiyat Stadı'na, Mecidiyeköy'deki Galatasaray Store'un önünden gün boyunca servis araçları kaldırılacak. 
     
</TEXT>
</DOC>
