<DOC>
<DOCNO> 165060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/siyaset/asiy.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'da Fatih Ürek'e de oy çıktı 
</HEADLINE>
<TEXT>

Yargıtay 8. Ceza Dairesi Başkanlığı seçiminin 98. turundan da sonuç çıkmadı. Yargıtay üyeleri, devam eden turlara tepkilerini oy pusulalarına, "Başkanımız Fatih Ürek" yazılarıyla gösterdi 
     ANKARA Milliyet 

     Naci Ünver'in emekliye ayrılmasıyla boşalan Yargıtay 8. Ceza Dairesi Başkanlığı seçiminin 98. turundan da sonuç çıkmadı. Ünver'in 24 Mart'ta emekliye ayrılmasının ardından Yargıtay üyeleri Zeki Aslan, Serpil Çetinkol ve Yusuf Kenan Doğan başkanlığa adaylığını koydu. İlk turda en yüksek oyu alan Aslan ve Doğan final turlarına kaldı. Ancak, seçim turlarında her iki aday da bugüne kadar başkan seçilmek için gereken 126 oya ulaşamadı. 
     Yargıtay üyeleri, devam eden turlara tepkilerini oy pusulalarına, "Başkanımız Fatih Ürek," "Oy kullanmaktan sıkıldık" şeklindeki yazılarla gösterdi. 
     Yargıtay Başkanı Eraslan Özkaya da, seçimlerin uzamasının Yargıtay'ın prestijini sarstığı gerekçesiyle geçen hafta iki adaya da "çekilin" çağrısında bulundu. Aslan buna yanaşmazken, Doğan da "Yeni adayların çıkmasına olanak tanıma" ve "kendilerinin de yeniden aday olması" şartıyla adaylıktan çekilme çağrısı yaptı. Ancak Aslan bu çağrıya da yanıt vermedi. 
     
     Yine fiyasko 
     Bunun üzerine süren seçimlerde dün 97 ve 98. turlar yapıldı. 97. turda Doğan 94, Aslan 79 oy alırken oyların 37'si boş, 17'si de geçersiz sayıldı. Doğan'ın 99 ve Aslan'ın 76 oy aldığı seçimlerin 98. turda da 33 boş ve 17 geçersiz oy çıktı. Yargıtay üyeleri, cuma günleri dışında haftaiçi her gün iki tur halinde yapılan seçim için işlerini bırakarak, oy kullanmaya devam edecek. 
     
     Bu seçim sürer 
     Yargıtay Kanunu'na göre, ceza daireleri başkanlığı seçimlerinin sonuçlanabilmesi için 250 üyenin 126'sının oyunu almak gerekiyor. Seçimin final turlarına kalan iki Yargıtay üyesi Zeki Aslan ve Yusuf Kenan Doğan'ın adaylıktan çekilmemesi ve yeterli oyu alamaması halinde, Yargıtay 8. Daire başkanı seçilinceye kadar seçim devam ediyor. 
     

</TEXT>
</DOC>
