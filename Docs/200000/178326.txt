<DOC>
<DOCNO> 178326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/magazin/amag.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne bu hiddet Mithatcan 
</HEADLINE>
<TEXT>

   Sezen Aksu'nun delikanlı oğlu, 'Kolej' dizisi setini sevgilisiyle ziyarete geldi. Basın fotoğraf almaya çalışınca da, arabasını üzerlerine sürdü 
      İLKNUR GÜLMEZ İSTANBUL 
   
   KANAL D'nin iddialı gençlik dizisi 'Kolej'in çekildiği Kabataş Erkek Lisesi'nde önceki gün sürpriz bir ziyaretçi vardı. Sezen Aksu'nun oğlu Mithatcan Özer, dizide oynayan, aynı evi paylaştığı Sarp Leventoğlu'na başarı dilemek için sete geldi. Yanında ise Leventoğlu'nun kuzeni, sevgilisi Seren Ceylan vardı. Ancak Mithatcan'ın seçtiği zaman, başrol oyuncusu Emre Altuğ'un setinin olduğu ilk güne ve yönetmen Mustafa Altıoklar'ın basın toplantısına denk gelince ortalık karıştı. 
   MİTHATCAN Özer, Altıoklar'ın yanında gazetecileri görünce, 'Merhaba demeye geldim ama ortam müsait değil' diyerek setten ayrılmak üzere arabasına bindi. Bu sırada yanına sevgilisi ve bir kız arkadaşı gelince, gazeteciler de fotoğraf çekerek arabaya yöneldi. Durumu anlayan Özer, önce otomobilini gazetecilerin üzerine sürdü. Son anda fren yapıp araçtan inen Özer, 'Yüreğimi ağzıma getirdiniz, ne yapmaya çalışıyorsunuz ' diye bağırdı, ardından da gaza basıp uzaklaştı. 
   
   
</TEXT>
</DOC>
