<DOC>
<DOCNO> 187787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko36.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ekonomisi... Dış ticaret açığı Ağustos ayında geriledi... 
</HEADLINE>
<TEXT>

     ABD'nin, dış ticaret açığının Ağustos ayında gerileme gösterdiği bildirildi. 
     Ticaret bakanlığından yapılan açıklamada, Temmuz ayında 40.03 milyar dolar olan dış ticaret açığının Ağustos'ta yüzde 2.1 azalarak 39.21 milyar dolara gerilediği belirtildi. 
     Dış ticarette son 6 ayın en düşük açığının verilmesiyle sonuçlanan bu azalışın, petrol ve otomotiv ithalatının gerilemesinden kaynaklandığı kaydediliyor. 
     ABD ekonomisinin en önemli sıkıntıları arasında kabul edilen dış ticaret açığı böylece üst üste beş aydır düşmüş oluyor. Bununla birlikte ilk 8 ayın rakamları, yıl sonunda açığın 433 milyar dolara ulaşarak geçen yılın 418.04 milyar dolarlık rekorunu aşacağını gösteriyor. 
     
     ÇİN BAŞ AĞRITMAYA DEVAM EDİYOR 
     ABD'nin dış ticaret açığının Ağustos ayında genel olarak düşmesine karşılık, Çin ile ticaretinde verdiği açık 11.7 milyar dolara çıkarak aylık bazda tarihin en yüksek düzeyine ulaştı. 
     Bu durumun ABD yönetiminin ulusal parasının değerini yükselterek ihraç mallarının da dünya fiyatlarını da artırması için Çin yönetimine uyguladığı baskıları yoğunlaştırmasına neden olacağı belirtiliyor. 
     
</TEXT>
</DOC>
