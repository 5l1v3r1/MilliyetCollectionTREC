<DOC>
<DOCNO> 160604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo36.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Daum depremi... 
</HEADLINE>
<TEXT>

     Fenerbahçe'de yılan hikayesine dönen Teknik Direktör sorunu bugün yapılan yönetim kurulu toplantısında çözüldü. Fenerbahçe'yi önümüzdeki yıl Christoph Daum çalıştıracak. 
     Ancak Daum'un gelişi Fenerbahçe'de yeni bir depremin tetikleyicisi oldu. Basın sözcüsü ve yönetimin en etkili isimlerinden Atilla Kıyat, Daum'un gelişi nedeniyle görevinden istifa etti. 
     Günün gelişmelerinin ilk işareti Viyana'dan geldi. Christoph Daum öğle saatlerinde düzenlediği basın toplantısında Wien kulübünden ayrıldığını söyleyip sorular üzerine yeni kulübünü de açıkladı 
     "İstanbul'a Fenerbahçe'ye gidiyorum." Gözler bu kez İstanbul'a, Fenerbahçe Yönetim Kurulu'nun yeni teknik direktörü belirleyeceği toplantıya çevrildi. 
     Toplantıda yapılan oylamada aralarında Atilla Kıyat'ın da bulunduğu üç kişi takımın başına Fernandez'in getirilmesini istedi. 
     Uzun süredir yönetim kurulu toplantılarına katılmayan Sadettin Saran'ın da toplantıya gelmesi Fernandez'e destek olarak değerlendirildi. 
     Yönetimin daum isminde birleşmesi üzerine, basın sözcüsü ve Aziz Yıldırım'ın en güvendiği isimlerden Atilla Kıyat istifa etti. 
     Atilla Kıyat, daha önceden suç işlemiş bir kişinin genç futbolcularla birlikte çalışmasını sakıncalı bulduğunu açıkladı. 
     Yönetim kurulu toplantısının bitiminde önce Aziz Yıldırım çok kısa bir açıklama yaparak takımın başına Daum'un getirildiğini söyledi. 
     Aziz Yıldırım'ın çok keyifsiz olduğu gözlendi. 
     Ardından söz alan Atilla Kıyat da istifasını ilan etti. 
     Böylece Teknik Direktör konusunda olaylı bir yılı geride bırakan Fenerbahçe, önümüzdeki yıla da gürültülü başlamış oldu. 

     
</TEXT>
</DOC>
