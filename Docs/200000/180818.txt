<DOC>
<DOCNO> 180818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener söküğü dikemedi 
</HEADLINE>
<TEXT>

   Ortega ve Washington, Sarı-Lacivertli kulübün sırtında 15 milyon dolarlık bir kambur oluşturdu.Başkan Aziz Yıldırım'ın zararı telafi etme konusunda yaptığı tüm çabalar şu ana kadar hiçbir sonuç vermedi 
      YUSUF KOBAL 

   
   FENERBAHÇE, hiçbir şeyden çekmedi, yabancı transferinden çektiği kadar. Ortega ve Washington'dan ağzı yanan yönetim, iki futbolcunun kulübe olan maliyetini kurtarmak için giriştiği mücadele bir türlü mutlu sona ulaşamadı. Son olarak Başkan Aziz Yıldırım, Arjantinli yıldız Ortega için İsviçre'de yapılan FIFA toplantısından da eli boş döndü. Bu durum yönetimin canını sıkarken, 11 milyon dolara kavuşma umutları da darbe yedi. 
   18 Eylül'e ertelenen CAS'taki Ortega davasında 11 milyon dolarlık rakamın da tırpan yemesi bekleniyor. Ayrıca paranın tahsilatında da, Murat Yakın olayındaki gelişmeler gibi, sıkıntı yaşanması ihtimali korkutuyor. Kalbindeki problem nedeniyle sözleşmesi feshedilen Washington sorunu da çözülemedi. Sambacı'dan beklenen 4 milyon doların kasaya girmemesi, ekonomik olarak rahatlama ihtiyacı duyan yönetimin planlarını alt üst etti. 
   
   Maç başı sendromu    Sarı - Lacivertli futbolcular, rekabeti artıran yeni sistemde kadroya girememe endişesine kapıldı 
   YÖNETİMİN bu sezonki maç başına ödeme yapma uygulaması oyuncuları farklı etkiledi. Fenerbahçe, bu şekilde büyük bir tasarrufa giderken, takım içindeki rekabet de doruğa ulaştı. Yeni sözleşme imzalayan futbolcular, 18 kişilik kadroya girebilmek için büyük çaba harcıyor. Bu duruma da en çok teknik heyet seviniyor. 
   ANCAK Daum'un, iskeleti bozmamaya gayret göstermesi ve maçlarda aynı isimlere görev vermesi nedeniyle kadroya giremeyen oyuncuların üzerinde baskı oluştuğu gözleniyor. Bu yıl takıma alınan Hooijdonk ve Luciano dışındaki futbolcularla maç başına anlaşma sağlanmıştı. Bazı mevkilerdeki alternatifli kadro da sıkıntıyı artırıyor. 
   
   
</TEXT>
</DOC>
