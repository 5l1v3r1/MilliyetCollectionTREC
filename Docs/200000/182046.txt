<DOC>
<DOCNO> 182046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy05.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şili, Allende'yi andı 
</HEADLINE>
<TEXT>

   Şili halkı, ABD destekli General Pinochet tarafından devrilen Salvador Allende'yi unutmadığını, darbenin 30. yıldönümünde gösterdi 
      DIŞ HABERLER SERVİSİ 

   
   Şili, 11 Eylül 1973 darbesinin 30. yıldönümünde, darbeyle devrilen sosyalist Devlet Başkanı Salvador Allende'yi andı. Şili halkı, seçimle geldiği görevinden, ABD destekli General Augusto Pinochet tarafından devrilen Salvador Allende'yi unutmadığını, darbenin 30. yıldönümünde gösterdi. Pinochet tarafından bombalanan Başkanlık Sarayı'nda önceki gün düzenlenen törende, bugünün Şili Devlet Başkanı Ricardo Lagos, Allende'yi "şehit" olarak nitelendirirken, "Darbe bir trajediydi, acı dolu bir gündü" dedi. 
   
   KIZI VE KARISI KATILDI 
   Lagos, 30 yıl önce bombalanan Başkanlık Sarayı'nda kendini öldüren Salvador Allende'nin cesedinin dışarı çıkarıldığı kapıyı da açtı. Saray'ın kapısının "Allende anıtı"na dönüşmesinden korkan Pinochet yönetimi, kapıyı yıllarca kapalı tutmuştu. 
   Allende'nin dul eşi Hortensia Bussi ve kızı yazar Isabel Allende de, saraydaki törene ellerinde karanfillerle katıldı. Salvador Allende'nin devrilmesinin ardından başa geçen Pinochet'nin döneminde, sol görüşlü en az 3 bin kişi işkenceye uğramış ve öldürülmüştü. Darbenin 30. yıldönümünde, darbe sonrasında öldürülenler de anıldı. Başkent Santiago sokaklarında sol gruplar yollara barikatlar kurarak gösteriler yaptı. Gösterilerde 13 polis yaralandı, 60 gösterici de gözaltına alındı. 
   
</TEXT>
</DOC>
