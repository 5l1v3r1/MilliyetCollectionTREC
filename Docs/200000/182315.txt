<DOC>
<DOCNO> 182315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur15.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan rektörlerle görüşme açıklaması 
</HEADLINE>
<TEXT>

     Genelkurmay Başkanlığı Genel Sekreterliği, Kara Kuvvetleri Komutanı Orgeneral Aytaç Yalman'ın YÖK Başkanı ve 8 üniversite rektörü ile Genelkurmay Başkanlığı'nın bilgisi dahilinde görüşmelerde bulunduğunu bildirdi. 
     ''Türkiye için hayati önemi haiz Milli Eğitim sistemine ilişkin gelişmelerin Türk Silahlı Kuvvetleri TSK tarafından da dikkatle ve yakinen izlenmesinin doğal olduğu'' kaydedildi. 
     Genelkurmay Başkanlığı Genel Sekreterliği'nden yapılan yazılı açıklamada, Milli Eğitim sisteminin, Ulu Önder Atatürk'ün ifade ettiği gibi ''milletin istikbalini yoğuran'', ülkenin geleceğine yön veren en temel unsur olduğu vurgulandı. 
     ''Türkiye için hayati önemi haiz Milli Eğitim sistemine ilişkin gelişmelerin TSK tarafından da dikkatle ve yakinen izlenmesinin de doğal olduğu'' belirtilen açıklamada, şöyle denildi 
     ''Bunun yanında bünyesinde sadece yükseköğrenim düzeyinde 21 adet öğretim-eğitim kurumu bulunduran, bilim ve teknolojiden azami şekilde yararlanmayı hedef alan TSK için Türkiye'deki eğitim sisteminin önemi aşikardır. Bu çerçevede, TSK 20 yılı aşkın bir süredir YÖK yasası kapsamında yer almakta ve bu kurumda bir temsilcisi de bulunmaktadır. 
     2547 sayılı YÖK Kanunu'nda değişiklik öngören yasa taslağı üzerinde devletin ilgili bütün kurum ve kuruluşlarının önemle durması gerekliliğine inanılmaktadır.'' 
     Bu bağlamda, Milli Eğitim Bakanlığı'nca yasa taslağı hakkında Genelkurmay Başkanlığı'nın görüşlerinin istenildiği belirtilen açıklamada, görüş ve önerilerin 11 Temmuz 2003 tarihinde Bakanlığa gönderildiği kaydedildi. 
     
     YÖK BAŞKANI'NIN VE REKTÖRLERİN ZİYARETİ 
     Açıklamada, 1 Eylül 2003 tarihinde YÖK Başkanı Prof. Dr. Kemal Gürüz'ün Genelkurmay Başkanı Orgeneral Hilmi Özkök'ü ziyaret ettiği ve ziyaret sırasında konu üzerinde fikir alışverişinde bulunulduğu belirtilerek, şöyle denildi 
     ''Bu çerçevede Kara Kuvvetleri Komutanı da Genelkurmay Başkanlığı'nın bilgisi dahilinde YÖK Başkanı ve 8 üniversite rektörünün ziyareti sırasında kendileri ile bu konuda da görüşmelerde bulunmuştur. 
     TSK, Anayasamızın 42. maddesinde de açıkça ifade edildiği gibi Türkiye'de eğitim ve öğretim Atatürk ilkeleri ve inkılapları doğrultusunda çağdaş bilim ve eğitim esaslarına göre devletin gözetim ve denetimi altında yapılır temel ilkesini yürekten benimsemektedir.'' 
     
</TEXT>
</DOC>
