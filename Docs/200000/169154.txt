<DOC>
<DOCNO> 169154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pütürge'de şiddetli deprem 
</HEADLINE>
<TEXT>

     Malatya'da saat 04 48'de merkez üssü Pütürge olan şiddetli bir deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü, depremin 5.7 büyüklüğünde olduğunu açıklarken, bölgede can ve mal kaybının olmadığı öğrenildi. 
     Pütürge Kaymakamı Sefer Yılmaz, ilçedeki bazı konutlarda hafif çatlakların dışında herhangi bir hasar oluşmadığını ifade ederek, ''Köylerimizin yüzde 90'na ulaştık. Üzücü bir durum yok. Herkes görevinin başında. Ulaşamadığımız birkaç köyümüz kaldı. Oralardan da iyi haber alacağımızı ümit ediyorum'' diye konuştu. 
     Yetkililer, yaklaşık 5 kilometre derinlikle olan ve çevre illerde de hissedilen depremin, Doğu Anadolu Fay Hattı'nda meydana geldiğini belirttiler. 
     
     ARTÇI SARSINTILAR SÜRÜYOR 

     Öte yandan bölgede depremin artçı sarsıntıları sürüyor. Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, 5.7 büyüklüğündeki deprem sonrası, saat 06.07'de merkez üssü yine Pütürge olan 3.4 büyüklüğünde bir artçı sarsıntı kaydedildi. 
     Bu sarsıntı dışında aynı bölgede, saat 08.48'e kadar büyüklükleri 2.1 ile 3.0 arası olan 45 ayrı artçı sarsıntı daha gerçekleşti. 

     
</TEXT>
</DOC>
