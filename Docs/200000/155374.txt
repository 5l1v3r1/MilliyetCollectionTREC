<DOC>
<DOCNO> 155374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko50.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Akçakoca İcra ve İflas Kanunu'nun değişmesi önemli 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, 2004 Sayılı İcra ve İflas Kanunu'nun değişmesinin, sadece TMSF için değil tüm bankacılık açısından yerinde bir olay olduğunu söyledi. 
     Akçakoca, BDDK tarafından düzenlenen ''Krizden İstikrara Doğru Bankacılık Sektörü'' konulu toplantının açılışında yaptığı konuşmada, 2 hafta önce katıldığı bir panelde alacakların tahsilatıyla ilgili birkaç örnek verdiğini ve bu örneklerin çok renkli olması nedeniyle bugüne kadar basın tarafından işlendiğini söyledi. 
     Akçakoca, 2004 sayılı İcra ve İflas Kanunu'nun bugüne kadar diğer bankalar için de sorun olduğunu vurgulayarak, şöyle konuştu 
     ''50 senelik bir yasa. Bugüne kadar diğer bankalarımız ne problemle karşılaştıysa biz de aynı problemlerle karşılaşıyoruz diye ben o örnekleri verdim. 6183 sayılı yasada vergi dairesi ne sorunlarla karşılaşıyorsa, biz de onlarla karşılaştık. 
     O örnekleri onun için verdim. Şu anda 2004'ün değişmekte olması, sadece TMSF için değil, tüm bankacılık açısından yerinde bir olay. Önemli olan, alacağın seri bir şekilde ve de değer kaybetmeden tahsil edilmesine fırsat vermek. Bunu da yasalarla temin etmek durumundayız. Ben, 2004 sayılı yasada yapılacak değişikliğin ilk önce sektöre bir yararı olacağına inanıyorum. TMSF'nin uğraşmakta olduğu kötü alacaklar geçici bir olay diye niteliyorum.'' 
     
</TEXT>
</DOC>
