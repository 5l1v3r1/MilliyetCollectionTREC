<DOC>
<DOCNO> 177844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo13.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler 90 dakikanın nasıl geçtiğini bilmedi... 
</HEADLINE>
<TEXT>

     Fenerbahçe'nin Birinci Süper Lig'in 3. haftasında Elazığspor karşısında aldığı 7-1'lik farklı skorlu galibiyet büyük sevinç yarattı. 
     Fenerbahçe Kulübü İkinci Başkanı Nihat Özdemir, ligin ilk haftasındaki İstanbulspor yenilgisinin üzüntüsünü yeni yeni unutmaya başladıklarını belirterek, ''Sezon başından beri her geçen gün daha iyiye gidiyoruz. Elazığspor karşısında fark 4-5 olduktan sonra bile futbolcularımız gol atmak için sürekli atak yaptı. Geçmişte bu tür tabloları görmek zordu. Ancak şimdi istek üst düzeyde'' diye konuştu. 
     Sarı-lacivertli ekibin Trabzonspor maçında başlayan çıkışının bu hafta da sürdüğünü belirten Özdemir, şöyle devam etti 
     ''İstanbulspor maçında aldığımız yenilgiyle taraftarlarımızı çok üzdük. Teknik heyet, futbolcular ve biz yöneticiler hepimiz büyük üzüntü içindeydik. Çünkü haketmediğimiz bir mağlubiyetti. Bu maçın ardından Trabzonspor maçı çok önem kazanmıştı. Trabzon'da kazanarak çıkışa geçtik. Çıkışımız bu maçla sürdü.'' 
     
     90 DAKİKA NASIL GEÇTİ 
     Sarı-lacivertli takımın 7 gol attığı karşılaşmanın adeta şov havasında geçtiğini ifade eden Özdemir, statta yaşanan coşku ve sevinçten dolayı taraftarların 90 dakikanın nasıl geçtiğini bilmediğini söyledi. 
     Maça yoğun ilgi gösteren taraftarlara da teşekkür eden Özdemir, ''Büyük bir coşku yaşandı. Taraftarlar 90 dakikanın nasıl geçtiğini bilemediler. İnşallah hep böyle sürer'' dedi. 
     
     ŞAMPİYONLUK İÇİN ÖLÇÜ DEĞİL 
     Elazığspor karşısında alınan farklı skorlu galibiyetin, Fenerbahçe'nin iyi yolda ilerlediğinin bir göstergesi olduğunu ifade eden Özdemir, ''Ancak şampiyonluk için bir gösterge değil'' dedi. 
     Bu tür skorların ve oynanan futbolun sürmesinin herşeyden önemli olduğunu vurgulayan Özdemir, ''Elazığspor maçı şampiyonluk için veya takımın gerçek durumunu göstermesi açısından bir gösterge değil. Bu tür galibiyetlerin sürmesi önemli. Ancak, takımın moral bulması ve takım olma yolunda ilerlemesi için önemli bir galibiyet'' diye konuştu. 
     Geçen hafta Trabzonspor karşısında uzun bir aradan sonra deplasmanda kazandıklarını hatırlatan Özdemir, ''Gelecek hafta Diyarbakırspor ile deplasmanda oynayacağız. 2 yıldır Diyarbakırspor deplasmanında kazanamıyoruz. İnşallah oradan da galibiyetle döneceğiz'' dedi. 
     
</TEXT>
</DOC>
