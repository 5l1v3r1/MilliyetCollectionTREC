<DOC>
<DOCNO> 182854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Arafat ile ilgili karar tasarısını veto etti.. 
</HEADLINE>
<TEXT>

     ABD, İsrail'in Filistin lideri Yaser Arafat'ı sürgüne gönderme tehdidine son vermesini öngören, Arap ülkeleri tarafından verilen karar tasarısını veto etti. 
     Güvenlik Konseyi'nin 11 üyesi karar tasarısı lehine oy kullanırken, İngiltere, Almanya ve Bulgaristan çekimser kaldı. 
     ABD'nin BM Büyükelçi Yardımcısı James Cunningham, Güvenlik Konseyi üyelerine, karar tasarısının kabul edilemez olduğunu çünkü bunun ''yol haritası'' olarak bilinen barış planına katkısının bulunmayacağını söylediğini açıklamıştı. 
     Konseyin tek Arap ülkesi üyesi Suriye, İsrail'in geçen hafta Arafat'ı kararlaştırılacak bir zamanda sürgüne gönderme kararı almasının ardından, Güvenlik Konseyi'nden Arafat'ı destekleyen bir karar tasarısı çıkması için baskı yapıyordu. 
     
     "Umarım İsrail bu kararı 'öldürme yetkisi' olarak kullanmaz" 

     Filistinli başmüzakereci Saib Erakat, ABD'nin, ''İsrail'in Arafat'a zarar vermemesi ve Filistin liderini sürgüne göndermemesini'' öngören BM kararını veto etmesinin, İsrail tarafından ''öldürme yetkisi' olarak kullanılmayacağını umduğunu söyledi. 
     Erakat, Reuters'a yaptığı açıklamada, ''Bu, BM ve uluslararası hukuk için kara bir gündür'' diyerek, İsrail'in, kararı, Arafat'ı öldürme yetkisi olarak yorumlamamasını ümit ettiğini belirtti. 
     Arap ülkeleri tarafından hazırlanan karar tasarısı, ''İsrail'in Arafat'ı sürgüne göndermekten vazgeçmesi ve her türlü tehdide son vermesini'' öngörüyor. 
     BM'de yapılan oylamada, Güvenlik Konseyi'nin 11 üyesi karar tasarısı lehine oy kullanırken, ABD kararı veto etmiş, İngiltere, Almanya ve Bulgaristan ise çekimser kalmıştı. 
     
</TEXT>
</DOC>
