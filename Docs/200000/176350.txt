<DOC>
<DOCNO> 176350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur27.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Güler İstanbul'da yüksek deprem riski taşıyan okul kalmadı 
</HEADLINE>
<TEXT>

     İstanbul Valisi Muammer Güler, İstanbul'da deprem açısından yüksek risk taşıyan hiçbir okul kalmadığını söyledi. 
     İstanbul Valiliği, Bakırköy Belediyesi ve İstanbul İnşaat Mühendisleri Odası tarafından okul binalarının güçlenmesinin sağlanması amacıyla imzalanan protokole göre, olası bir depremde Bakırköy'de hasar görebilecek 12 okulun 16 binasının güçlendirilmesi çalışmalarına Ataköy Lisesi'nde düzenlenen törenle başlandı. 
     Lisenin bir dersliğinde düzenlenen törende konuşan Vali Güler, 17 Ağustos depreminin Türkiye için bir ders olması, depremin unutulmaması ve unutturulmaması gerektiğini vurguladı. 
     Bugünkü gazetelere bakıldığında ''4 yılda ne yapıldı, hiçbir şey yapılmadı'' gibi ''sorumsuzca yayınların'' görüldüğünü kaydeden Vali Güler, kendisinin bu alanda çok şey yapıldığını gördüğünü söyledi. 
     Marmara depremi öncesi Türkiye'nin deprem gerçeğini yeterince tanımadığını ifade eden Güler, 4 yılda Türkiye'nin bu gerçeği gördüğünü ve önlemlerin alınmaya başladığını bildirdi. 
     Vali Güler, öncelikle deprem riskinin azaltılması ve acil müdahale hazırlıklarının sürekli gözden geçirilmesi çalışmalarının yapıldığını kaydetti. 
     Bakırköy'de belediye ve üniversiteler işbirliğiyle yaklaşık 11 bin binanın deprem risk analizlerinin çıkarıldığını ve adeta binalara check-up yapıldığını, bu binalardan yüzde 5'inin yüksek riskli olduğunun görüldüğünü belirten Vali Güler, İstanbul'daki bütün binaların elden geçirilmesi gerektiğini vurguladı. 
     Depreme hazırlık konusunda devlete ve vatandaşlara görevler düştüğünü hatırlatan Muammer Güler, devletin hastane, okul, kamu binaları ve alt yapı ile ilgili çalışmaları yürüteceğini, vatandaşların da kendi üzerine düşeni yapması gerektiğini belirtti. 
     Vali Güler, konuşmasına şöyle devam etti 
     ''İstanbul'da deprem açısından yüksek risk taşıyan hiçbir okul kalmamıştır. Orta ve hafif derecede risk taşıyan okullar da bir proje dahilinde güçlendirilmeye başlandı. Bu kolay bir şey değil. 4 senede bir şey yapılmamış diyenler herhalde bunun maliyetinin farkında değiller. 1.5 katrilyon liranın sadece Bakırköy'deki binaların güçlendirilmesi için gerektiği söylendi. İstanbul için 20-25 katrilyon liralık bir rakam gerekiyor. Herkes evinde oturarak, devlet gelecek bunu yapacak diye beklemesin. Öyle bir şey yok. Buna kimsenin gücü yetmez. Kimse kimsenin hakkını hukukunu alamaz. Devletin de kat maliklerinin de üzerine düşen görevler vardır. Herkes, önlemlerini almalıdır.'' Deprem gerçeği gözardı edilmeden önlemlerin alınmaya devam edileceğini kaydeden Güler, elbirliği ile herkese görev düştüğünü söyledi. 
     
     EĞİTİME YAPILACAK KATKI 

     Konuşması sırasında okullarda kayıt döneminin başlayacağını da hatırlatan Vali Güler, eğitime herkesin gücü oranında katkı yapmak zorunda olduğunu belirterek, ''Devlet her şeyi yapacak. Böyle bir lüksümüz de gücümüzde yok. Çocuklarımızdan esirgediğimiz her bir kuruş çocuklarımızdan alamayacağımız verim demektir'' dedi. 
     Vali Güler, gücü olmayan kişilerden hiçbir şekilde böyle bir talepte bulunulmayacağını, zorla bağış toplanmasının yasak olduğunu söyledi. 
     Türk toplumunun katılımcılığı öğrenmesi gerektiğine dikkat çeken Güler, ''Herkesi gücü oranında eğitime katkı yapmaya çağırıyorum. Gücü olanlardan, gücü nispetinde eğitime gönüllü katkı alınacaktır. Burada önemli olan gücü olmayan insanların rencide edilmemesidir'' diye konuştu. 
     İl Milli Eğitim Müdürü Ömer Balıbey de, Bakırköy'de olası bir depremde hasar görme riski olan 12 okulun 16 binasında Bakırköy Belediyesi, İnşaat Mühendisleri Odası ve gönüllülerin katkısı ile takviye ve güçlendirme çalışmalarına bugün start verildiğini hatırlatarak, Ataköy Lisesi ve Pilot Cengiz Topel İlköğretim Okulu'nun takviyesinin 15 Eylül'e yetiştirileceğini kaydetti. 
     Balıbey, İstanbul'daki okulların tamamının 2 yıllık bir yol haritası içinde güçlendirme çalışmalarının tamamlanacağını sözlerine ekledi. 
     Bakırköy Belediye Başkanı Ahmet Bahadırlı da, Bakırköy'de bulunan yaklaşık 11 bin binanın hasar risk analizlerinin yapıldığını, bu binalardan 443'ünün yüzde 5 çok yüksek risk taşıdığını, 2 bin 234 binanın minimum, 290 binanın düşük, 4 bin 198'inin orta, 2 bin 997'sinin de yüksek risk taşıdığını bildirdi. 
     Bahadırlı, belediyenin okulların takviyesini kısa zamanda gerçekleştirmeyi amaçladığını ifade etti. 
     Törende, Bakırköy Belediyesi, İTÜ ve İstanbul Üniversitesi tarafından 3.5 yılda tamamlanan zemin araştırmaları ve bina entegrasyonu çalışmaları konusunda Vali Güler'e bir brifing de verildi. 
     
</TEXT>
</DOC>
