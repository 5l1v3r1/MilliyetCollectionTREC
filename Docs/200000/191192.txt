<DOC>
<DOCNO> 191192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/soneko06.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçtiğimiz hafta böyle geçti... 
</HEADLINE>
<TEXT>

     Irak'a asker gönderilmesi, 8.5 milyar dolarlık kredi, Tüpraş ve Tekel özelleştirmelerine ilişkin gelişmeleri yakından izleyen borsa, geçen haftayı ortalama yüzde 3.35'lik düşüşle tamamladı. 
     Uzmanlar, önümüzdeki hafta piyasada 1,5 gün işlem yapılmayacak olmasının hafta başında durgun bir açılışa neden olabileceğini ifade ederek, bununla birlikte 15,000 puanın üzerine doğru bir toparlanma olmaması durumunda piyasa üzerindeki baskının da artabileceğini savunuyor. 
     Endeksin son derece kritik bir noktada bulunduğunu vurgulayan uzmanlar, 15,000 ve özellikle 15,200-15,300 bandı geçilmedikçe 14,100 bölgesine doğru bir hareket için baskı geleceğini tahmin ediyor. 
     
     ÖZETLE PİYASALAR 
     Borsadaki iniş-çıkışlı hareketin yanında İMKB Tahvil ve Bono Piyasası ortalamalarında 1 puanın altında kalan artışlar oldu. Altın fiyatları ile dövizde önemli bir yükseliş haftası yaşandı. Mevduat faizlerinin ortalamalarında değişiklik olmazken, haftalık repoda ortalama oran 1 puan kadar geriledi. 
     Hisse senetleri haftalık bazda ortalama yüzde 3.35 oranında değer yitirdi. 24 ayar külçe altının gram satış fiyatı yüzde 7.18 oranında, Cumhuriyet altınının satış fiyatı da yüzde 6.78 oranında artış gösterdi. Türk Lirası karşısında dolar yüzde 2.54, Euro da yüzde 4.57 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.39 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.45, haftalık reponun net getirisi yüzde 0.41 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , haftaya yüzde 0.15'lik düşüşle başladı. Salı günü ortalama yüzde 1.54 oranında yükselen borsa, Çarşamba günü ortalama yüzde 1.89, Perşembe günü de ortalama yüzde 3.08 oranında geriledi. Cuma günü nispeten daha sakin bir gün geçiren borsanın günlük ortalama değer artışı yüzde 0.25 oldu. 
     İMKB Bileşik Endeksi, önceki hafta sonu kapanışa göre 515.62 puanlık düşüşle 15,381.93 puandan, 14,866.31 puana indi. Hisse senetlerinin haftalık ortalama değer kaybı yüzde 3.35 oldu. 
     İMKB Ulusal-Mali Endeksi 925.31 puan düşerek 20,443.59 puandan 19,518.28 puana, İMKB Ulusal-Sanayi Endeksi 178.84 puan düşerek 13,930.33 puandan 13,751.49 puana ve İMKB Ulusal-Hizmetler Endeksi 2.98 puan düşerek 8,557.66 puandan 8,303.68 puana geriledi. 
     Böylece, mali grup hisseleri ortalama yüzde 4. oranında, sanayi grubu hisseleri ortalama yüzde 1.28 oranında ve hizmetler grubu hisseleri de ortalama yüzde 2.97 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 292 hisse senedinden 115'i değer kazanırken, 150 hisse senedi değer yitirdi. 27 hisse senedinin değeri değişmedi. 
     Geçen hafta en yüksek oranlı artış yüzde 39.68 ile Boyasan Tekstil hisselerinde oldu. Yüzde 27.27'lik artışla Varlık Yatırım Ortaklığı hisseleri ikinci ve yüzde 18.01'lik artışla da Arsan Tekstil hisseleri üçüncü oldu. 
     En yüksek oranlı düşüş ise yüzde 29.62 ile Ersu Gıda hisselerinde oldu. Yüzde 20.73'lük düşüşle Bisaş Tekstil hisseleri ikinci ve yüzde 16.23'lük düşüşle de Ayen Enerj hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 198 milyar 788.4 milyon adet hisse senedi işlem gördü ve karşılığında 3 katrilyon 189 trilyon 167.1 milyar liralık işlem hacmi gerçekleşti. 
     
     DÖVİZ 
     Geçen hafta dövizde önemli artışlar yaşandı. İstanbul serbest döviz piyasasında alınıp satılan ABD Doları Türk Lirası karşısında yüzde 2.54 oranında, euro da yüzde 4.57 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 37 bin lira artarak 1 milyon 492 bin liraya, euronun satış fiyatı da 77 bin lira artarak 1 milyon 761 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 3.59 oranında artarak 2 milyon 8 bin liraya, İsviçre Frangı'nın satış fiyatı yüzde 4.58 oranında artarak 1 milyon 142 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 489 bin liradan, Euro 1 milyon 7 bin liradan, İngiliz Sterlini 2 milyon 527 bin liradan ve İsviçre Frangı da 1 milyon 135 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 7.18 oranında, Cumhuriyet altınının satış fiyatı da yüzde 6.78 oranında arttı. 
     Külçe altının gram satış fiyatı 1 milyon 250 bin lira yükselerek 18 milyon 650 bin liraya, Cumhuriyet altınının satış fiyatı da 8 milyon lira yükselerek 126 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 7.60 oranında artarak 18 milyon 400 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.39 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi bin 723 puan düşerek 442,469 puandan 440,746 puana geriledi. 
     Geçen haftanın en çok değer kazanan katılma belgeleri, yüzde 4.38'lik artışla YKB B Tipi Yabancı Menkul Kıymetler Fonu, yüzde 3.86 oranındaki artışla Akbank A Tipi İMKB-30 ENdeks Fonu ve yüzde 3.71 oranındaki artışla da Vakıf B Tipi Yabancı Menkul Fonu oldular. 
     Haftanın en çok değer yitiren katılma belgeleri de yüzde 7.61'lik düşüşle İş A Teknoloji Endeks Fon, yüzde 6.04'lük düşüşle İnter Yatırım A Tipi Hisse Fon ve yüzde 5.92'lik düşüşle de Anadolubank Değişken Fon olarak sıralandılar. 
     
     İHALELER 
     Hazine geçen hafta, 91 gün vadeli Türk Lirası cinsinden iskontolu referans bono ihalesi ile 3 ayda bir değişken faiz ödemeli 2 yıl vadeli Türk Lirası tahvil ve 6 ayda bir yüzde 2.5 kupon ödemeli ABD Doları cinsinden tahvil ihalesi düzenledi. 
     Pazartesi günkü 91 gün vadeli Türk Lirası cinsinden iskontolu referans bono ihalesinde, basit faiz yüzde 23.8, bileşik faiz yüzde 26.01 olarak gerçekleşti. İhaleye 2 katrilyon 181.3 trilyon liralık teklif gelirken, 1 katrilyon 496 trilyon liralık net satış yapıldı. İskontolu bono ihalesinde satılan kağıtların geri ödemesi 21 Ocak 2004 tarihinde yapılacak. 
     Salı günü düzenlenen 3 ayda bir değişken faiz ödemeli tahvil ihalesinde dönemsel faiz yüzde 7.44, ABD Doları cinsinden tahvil ihalesinde de bileşik faiz yüzde 4.45 olarak gerçekleşti. TL cinsinden tahvil ihalesinde net satış miktarı 1 katrilyon 3.1 trilyon lira, 2 yıl vadeli, 6 ayda bir yüzde 2.5 kupon ödemeli ABD Doları cinsinden devlet tahvili ihalesinde de 286.9 milyon dolar oldu. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.42 ile yüzde 0.57 arasında gerçekleşti. 
     Mevduat faizlerinin ortalamalarında geçen hafta herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.45 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 27 civarında olan haftalık reponun net getirisi de yüzde 0.41 olarak gerçekleşti. 
     
</TEXT>
</DOC>
