<DOC>
<DOCNO> 166264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/ekonomi/eko03.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasayla enflasyon düşmez' 
</HEADLINE>
<TEXT>

AKP Hükümeti'nin IMF'ye karşı Avrupa Birliği'ni kullandığını belirten Koçbank Başekonomisti Cevdet Akçay, enflasyonun düşürülmesi için uygulamaların önemli olduğunu söyledi 
     FİNANS SOHBETLERİ KADİFE ŞAHİN 

     AKP'nin IMF'ye karşı Avrupa Birliği'ni kullandığını söyleyen Koçbank Başekonomisti ve Koç Üniversitesi Öğretim üyesi Cevdet Akçay, Türkiye'nin ekonomisini düzeltmeden Avrupa Birliği üyeliğinin mümkün olmayacağını söyledi. 
     Hükümetin zaman zaman 'IMF'ye güle güle' sinyalleri verdiğini söyleyen Akçay, "Ne kadar siyasi tarafta AB normları için Meclis'ten yasa geçirseniz geçirin iktisadi tarafı boşlayamazsınız. Bunu çalışarak, uygulamalarla başarmak zorundasınız. Meclis'ten yasa geçirerek enflasyon ve faizleri düşüremezsiniz" dedi. Döviz kurunun cari açık üzerinde şu ana kadar olumsuz bir etkisinin görülmediğini ifade den Akçay, Türkiye'nin Irak Savaşı'ndan sonra büyük darbe alan sınır ticaretini canlandırması gerektiğini söyledi. Akçay, sorularımıza şu yanıtları verdi 
     
     Cari açık da kuru etkiler 
Döviz kurunun yıl sonunda cari açık üzerinde olumsuz etki yapmasını bekliyor musunuz 
     Türk Lirası'nın değerlenmesinin şu ana kadar cari denge üzerinde yaptığı olumsuz bir etkisi yok. Asıl bakılması gereken cari açığın döviz kurları üzerinde yapacağı etki. Bir de böyle bakmak lazım. Cari açık tek başına problem teşkil etmesi gereken bir olgu olmak durumunda değil, eğer sermaye hareketleri tarafında sağlam finansman söz konusu değilse o zaman ileriye dönük ve paranın değerine yönelik ciddi tehditler ortaya çıkabilir. Nasıl sürdürülemez bütçe açığı, sürdürülemez büyüme kavramları söz konusu ise sürdürülemeyez cari açık da literatürde geniş yer tutan bir kavram, ancak Türkiye şu anda öyle bir konumdan çok uzakta. 
     
Döviz neden düşüyor 
     Ülkeyi iyi yönetirseniz, makro dengeleri bozulması zorlaşan bir şekilde yapısal reformlar ile destekleyerek düzeltirseniz. İktisadi ajanları da bu konuda ikna ederseniz. O zaman yerel paranın değer kazanmasından daha doğal bir şey olamaz. Paranıza talep olacaktır. 
     Eğer belirsizliğin güdülen politikalar sonucu ciddi şekilde azaldığına inanan iktisadi ajanların tavırları bu değerlenmeyi yaratıyorsa o zaman son derece olumlu olarak algılanmalıdır. Elbette bu inancın sağlam temeller üzerine inşa edilmiş olması da önemli. Yok eğer TL'ye olan bu ilgi kısa vadeli bir kar oyunundan kaynaklanıyorsa, o zaman endişe verici bir durum söz konusu. 
     
'Hükümet finansal ve reel kesime doğru sinyal vermeli'      Akçay, AKP hükümetini nasıl değerlendiriyorsunuz sorusunu şöyle yanıtladı "Döviz neden düşüyor , sorunuza verdiğim cevaptan devam edersem, hükümetin şu anda elinde bulundurduğu şansı iyi kullanması halinde herkesi birinci yoruma ikna etme fırsatına sahip olduğunu düşünüyorum. Ancak bu şansını şu anda iyi kullanmıyor. Yapılması gereken gecikmeli de olsa finans sektörünü iyi senaryoya ikna edecek sinyalleri vermek ve reel kesimin beklentisini boşa çıkarmamak. Bana ters gelen bir tavır da sanki AB yanlılığının IMF'ye karşı kullanılması. İktisaden doğru rota üzerinde olmayan bir Türkiye'nin AB üyelik müzakererlerinde hiçbir şansı olacağını düşünmüyorum." 
     
Dövizde yazın hareket olmaz      Döviz ve faizde yaz boyunca fazla hareket beklemediğini belirten Cevdet Akçay, şöyle konuştu 
     "Beşinci gözden geçirmenin tamamlanması ve 6. gözden geçirmenin problemsiz geçeceği beklentisi piyasaları daha da rahatlatır, ancak bir iki yersiz demeç ile piyasanın tedirginliğinin hemen tırmanabileceğini de akıldan çıkarmamak lazım. 
     Yılsonunda bileşik faizlerin yüzde 42, dolar kurunun ise maksimum 1 milyon 804 bin lira olabileceğini düşünüyorum. Ancak bu seviyenin altında kalma ihtimali de var. Enflasyon beklentimiz ise şu an itibariyle yüzde 25.2." 
     
Sınır ticaretimiz canlandırılmalı      Dışardan Türk ekonomisini olumsuz etkileyecek bir durumun şu an için öngörülmediğini belirten Akçay, sınır ticareti konusunda şu uyarılarda bulundu "Irak savaşından sonra Türkiye ciddi bir potansiyel ticari kayba uğradı. Bizim güneydoğu bölgemizin refahı sınır ticaretinden ve buna yönelik orada gerçekleşecek sınai faaliyetten geçiyor. Türkiye, Kuzey Irak dahil tüm komşular için üretim portföyü son derece geniş bir komşu. Bir normalizasyon süreci ve kolaylaştırılan sınır ticareti bu bölgemizin çehresini çok ciddi şekilde değiştirecektir diye düşünüyorum." 
     

</TEXT>
</DOC>
