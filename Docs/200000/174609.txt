<DOC>
<DOCNO> 174609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/bbas.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat yemek iyidir 
</HEADLINE>
<TEXT>

   Aydın Örs, Bormio'da Litvanya ve İtalya karşısındaki yenilgileri önemsemedi, alınan sonuçları kendilerini toplamaları için son bir fırsat olarak nitelendirdi 
      
   'Ağır dersler' 
   BASKETBOL Milli Takımı Antrenörü Aydın Örs, Bormio'daki turnuvada Litvanya ve İtalya karşısında alınan yenilgilerden ders çıkaracaklarını söyledi. Tecrübeli teknik adam, "Bu dönemlerde zaman zaman tokat yemek iyidir" yorumunu yaptı. İtalya'daki kampı değerlendiren Örs, "Buralarda paniğe girersek, o zaman hiç bu turnuvaları oynamayıp, çok zayıf ekiplerle başlayabilirdik. Bence kazanıp, kendi kendimizi aldatacağımıza, bu ağır dersleri alıp, hataların üzerine gitmek daha önemli" diye konuştu. 
   
   Mazeret yorgunluk 
   KAMPIN yararlı geçtiğini vurgulayan Aydın Örs, "Sakat oyuncuların da dahil olmasıyla her geçen hafta takım havasına daha fazla gireceğiz. Çeşitli şanssızlıklar, üzücü olaylar yaşadık. Litvanya çok hazırdı. Ama bizim için sert takımlarla oynamak yararlı oldu. Ben memnunum" açıklamasını yaptı. Antrenmanlara geç başladıkları eleştirilerine katılmayan Başantrenör, "Bormio'ya yorgun geldiğimiz için zaten bu turnuvadan çok iyi bir performans beklemiyordum" ifadesini kullandı. 
   
   
</TEXT>
</DOC>
