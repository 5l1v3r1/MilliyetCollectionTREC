<DOC>
<DOCNO> 160684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/spor/bnba.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"NBA'de bırakırım" 
</HEADLINE>
<TEXT>

NBA’deki ilk yılında Detroit Pistons’ta başarılı bir sezon geçiren Mehmet Okur, Türkiye’ye döndükten sonra ilk kez MİLLİYET’e konuştu, "Gelecek sezon iki misli iyi olacağım" dedi 
     Döneri özledim’ 
     NBA’E beklenenden daha çabuk ısınan, ilk yılında Detroit Pistons formasıyla dikkatleri üzerine çeken milli forvet Mehmet Okur, "Kariyerimi NBA’de noktalayacağım" dedi. ABD’den döndükten sonra ilk kez MİLLİYET’e konuşan 24 yaşında ve 2.13 boyundaki süper yetenek, "Amerika’da en çok ailemi, arkadaşlarımı ve döneri özledim. Eğer sakatlanmazsam basketbol yaşantıma NBA’de son vereceğim. Orada kalıcı olmak, NBA’de isim yapmak ve ülkemi en iyi şekilde tanıtmak istiyorum. Ben inanıyorum, herkes inansın" diye konuştu. 
     
     Umutsuzluğa kapıldım’ 
     ABD’YE gittiğinde ilk bir ay süresince yaşadığı sorunları kız arkadaşı Esen ve takım arkadaşları sayesinde kolaylıkla aştığını ifade eden Mehmet, duygu ve düşüncelerini şöyle özetledi "Takım arkadaşlarımla ilişkilerim gelişince rahatladım. Korkulacak bir şey olmadığını gördüm. İlk aydan sonra sezon başında fazla süre almamama rağmen çalışmayı bırakmadım. Takım arkadaşlarımı yakalamaya çalıştım. Bir ara, acaba hiç oynayamayacak mıyım diye umutsuzluğa kapılmıştım. Rebreca’nın kalbindeki problem sonrası bana yol açıldı." 
     
     Beni seviyorlar’ 
     "GELECEK sezon, bu yılın iki misli daha fazla iyi oynamalıyım. İki yıllık anlaşmam var. Detroit’in beni ne kadar sevdiğini ve tuttuğunu da herkes biliyor. Takım arkadaşlarımdan John Berry, Cliff Robinson ve Ben Wallace ile çok iyi anlaşıyoruz. Hırsımı ya da heyecanımı dışarı yansıtmamayı tercih eden biriyim. Bazı maçlarda açıkçası kendimi tutamadım. Seyirciye ve kenara dönüp yaptığım hareketler oldu. Ama genelde içime attım. Bundan sonra soğukkanlılığıma devam edeceğim. Kendimi 20 yıllık Amerikalı hissediyorum". 
     
     Sorun yaşamayız’ 
     "MİLLİ Takımımız gerçekten çok kaliteli ve yetenekli oyunculara sahip. Bence ilk beşte oynama ya da benchten gelme gibi problemler, Avrupa Şampiyonası’nda olmayacak. Bu sorunları aşmamız gerekiyor. Bir araya gelip toplandığımızda bunları çözmeliyiz. Bence kimin benchten geldiği, kimin ilk beş başladığı önemli değil. Dünya Şampiyonası çok iyi bir tecrübeydi. Saha içindeki problemleri, gruplaşma dedikoduları yaratacak davranışları aşmamız gerekiyor. Milli Takım’a temiz bir kafayla gelip sıfırdan başlamalıyız". 
     
Nevriye iki sayı attı      ABD Profesyonel Bayanlar Basketbol Ligi’ndeki WNBA mücadeleye 4 maçla devam edildi. Nevriye Yılmaz’ın da formasını giydiği ve Batı Konferansı’nda 6. durumda bulunan Phoenix Mercury deplasmanda Houston Comets’e 69 - 49 yenildi. Nevriye, 2 sayılık atışlarda 2’de 1 isabet buldu, 1 hücum ribaundu aldı, 1 top kaybı yaptı ve maçı 2 sayıyla tamamladı. 
     
Carlisle kovuldu      NBA’DE Mehmet Okur’un forma giydiği Detroit Pistons’ın genç coachu Rick Carlisle’ın görevine son verildi. Geçtiğimiz sezon NBA’de "yılın antrenörü" seçilen Carlisle’ın, Doğu Konferansı finalinde New Jersey Nets’e 4 - 0 kaybetmesinin sonunu hazırladığı iddia edildi. 
     

</TEXT>
</DOC>
