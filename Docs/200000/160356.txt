<DOC>
<DOCNO> 160356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko09.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarına yeni denetim... 
</HEADLINE>
<TEXT>

     Trafik kazalarının yanı sıra yolların kullanım ömrünü büyük ölçüde azaltan karayollarında aşırı yükleme yapan ağır araçlara yeni yaptırımlar getiriliyor. 
     Karayolları Genel Müdürlüğü ağırlık denetim istasyonları ile yasalarla tespit edilmiş olan dingil yükleri üzerinde yüklenmiş taşıtların istiap haddinin üzerinde yükleme yapılmasına önlem olarak yeni bir yol kontrol mekanizması uygulamaya alacak. 
     2918 sayılı Trafik Kanunu'nun 7-1 maddesi uyarınca karayolu üzerinde ağırlık denetimi ile görevlendirilen Karayolları Genel Müdürlüğü önümüzdeki günlerden itibaren belirli noktalara kuracağı seyyar kantarlar ile kamyonların yüklerini ölçerek aşırı yük alanlara çeşitli yasal yaptırımlar uygulayabilecek. 
     115 adet seyyar kantar alımı yaparak şubelerine dağıtacak olan Karayolları Genel Müdürlüğü, sistemin daha kolay çalıştırabilmesi için ilk aşamada 23 yerde ön ihbarlı sabit aks kantarları kuracak. Uygulamayı gerçekleştirecek malzemelerin önümüzdeki günlerde belirlenen güzergahlara monte edilerek karayollarında aşırı yüke sıkı denetim dönemi fiilen başlatılmış olacak. 
     Yetkililer, Türkiye'de karayolu ile yük taşınmasının kanunla disipline edilemediği için bu konuda caydırıcı bir takım yasal yaptırımlar uygulanmadığına dikkat çekerek, bunun da acımasız bir rekabetin sürdüğü taşımacılık sektöründe ağır yük nedeniyle ortaya birtakım olumsuzlukların çıkmasına yol açtığını belirttiler. 
     Karayolları Genel Müdürlüğü'nün söz konusu uygulaması ile karayollarındaki aşınmaların yanı sıra ağır yüklü araçların neden olduğu trafik kazalarının da büyük ölçüde önlenmesi hedefleniyor. 
     
</TEXT>
</DOC>
