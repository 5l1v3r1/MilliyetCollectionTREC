<DOC>
<DOCNO> 176470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun26.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs için Ekim'de görüşmelerin başlamasını planlıyor 
</HEADLINE>
<TEXT>

     Annan planının hayata geçirilmemesi ve BM Genel Sekreteri Kıbrıs Özel Temsilcisi Alvaro De Soto'nun görevinden ayrılmasının ardından, Kıbrıs konusunda daha aktif bir politika izlemesi beklenen ABD, Ekim ayında tarafları yeni bir müzakere için bir araya getirmeyi planlıyor. 
     Rum kesiminde yayınlanan Alithia gazetesi, ABD Dışişleri Bakanlığı Kıbrıs Özel Koordinatörü Thomas Weston'un, Eylül ayında KKTC Cumhurbaşkanı Rauf Denktaş ve Güney Kıbrıs Rum Yönetimi lideri Tasos Papadopulos ile New York'ta bir araya geleceğini, burada yapılacak çalışmalar sonucunda Ekim ayında tarafları tekrar müzakere için masa etrafında toplamayı planladığını yazdı. 
     Fileleftheros gazetesi de ABD Dışişleri Bakanı Colin Powell'ın Rum Yönetimi Dışişleri Bakanı Yorgo Yakovu'ya bir mektup yazarak, Washington'un Kıbrıs konusuna çözüm bulma yönündeki çabalarına devam edeceğini belirttiğini duyurdu. 
     Mektubunda ABD'nin BM'nin çabalarını desteklediğini ifade eden Powell, ülkesinin, çözüm bulunabilmesi amacıyla tarafları gerekli esneklik ve iradeyi göstermeye çağırmayı sürdüreceğini kaydetti. 
     
</TEXT>
</DOC>
