<DOC>
<DOCNO> 162800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur21.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka erkek tarafından telefonla arandı diye eşini öldürmüş 
</HEADLINE>
<TEXT>

     Adana'da, başka erkek tarafından telefonla arandığı gerekçesiyle eşini bıçakla öldürdüğü iddia edilen sanığın yargılanmasına başlandı. 
     Adana 3. Ağır Ceza Mahkemesi'nde görülen davada, tutuklu sanık Hüseyin Gürkan hazır bulundu. 
     Sanık Hüseyin Gürkan, olayın, bir süre ayrı yaşayıp daha sonra barıştığı eşi Özlem Gürkan'ın, cep telefonuyla başka bir erkek tarafından aranması sonucu meydana geldiğini söyledi. 
     Ölen eşiyle 6 yıl önce evlendiğini ve bir çocuklarının olduğunu belirten sanık Hüseyin Gürkan, ''Mutlu bir evliliğimiz vardı. Son zamanlarda bana ve çocuğumuza soğuk davranmaya başladı. Bunun nedenini ise açıklamak istemedi. Bir süre kaldığı annesinin evinden de kaçtığını öğrendim'' dedi. 
     Karısını Manavgat'da bulduğunu ve barıştığını belirten Hüseyin Gürkan, ifadesini şöyle sürdürdü 
     ''Nevşehir'e giderek oturduğumuz evdeki eşyaları sattım. Manavgat'ta ev kiralayacaktık. Karım fikrini değiştirip, ayrılmak istediğini söyledi. Kabul ettim ve Adana'ya döndüm. Karımın daha önce boşanmak için tuttuğu avukatı arayarak resmi işlemlere başlamasını istedim. Karım da iki gün sonra Adana'ya geldi. 
     Ablama, benimle barışmak istediğini, ancak başka erkeklerle birlikte olduğu için benim kabul edip etmeyeceğimi bilmediğini söylemiş. Yuvam dağılmasın diye yaptığı hataları önemsemedim. Olay günü de birlikte gezmeye gidecektik. Karıma ait cep telefonu çalınca kendisi olmadığı için ben açtım. Alo demeden karşıdaki kişi özlem aşkım sen misin demesi üzerine birden kendimi kaybettim. Bıçakladığımı bile hatırlamıyorum.'' Mahkeme heyeti, dosyadaki eksiklerin tamamlanması, bazı tanıkların dinlenmesi amacıyla duruşmayı erteledi. 
     Sanık Hüseyin Gürkan, yaklaşık bir ay önce Kayalıbağ Mahallesi 19. sokakta, Özlem Gürkan'ı 25 bıçaklayarak öldürdüğü iddiasıyla tutuklanmıştı. 
     
</TEXT>
</DOC>
