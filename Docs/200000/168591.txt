<DOC>
<DOCNO> 168591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur30.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Beşar Esad ile görüştü 
</HEADLINE>
<TEXT>

     Başbakan Recep Tayyip Erdoğan'ın, Suriye Devlet Başkanı Beşar Esad'a, terörle mücadelede yürütülen işbirliğinden duyduğu memnuniyeti ileterek, bu alanda daha fazla gayret gösterilmesini istediği bildirildi. 
     Başbakanlık Basın Merkezi'nden yapılan yazılı açıklamada, Başbakan Erdoğan'ın, bugün saat 18.00'de Suriye Devlet Başkanı Esad ile bir telefon görüşmesi yaptığı belirtilerek, şöyle denildi 
     ''Görüşmede Sayın Başbakan iki ülke arasındaki ilişkilerin gelişmesinden duyulan memnuniyeti dile getirmiş, ay sonunda Suriye Başbakanı Sayın Miro'yu Ankara'da ağırlamaya hazırlandığımızı bildirmiştir. 
     Sayın Başbakan ayrıca, terörle mücadele yürütülen işbirliğinin memnuniyet verici olduğunu, bu alanda daha fazla gayret gösterilmesi gerektiğini ifade etmiştir. 
     Görüşmede, Filistin-İsrail barış süreciyle ilgili gelişmeler konusunda da görüş teatisinde bulunulmuştur. 
     Sayın Başbakanımız, barış sürecini desteklediğimizi, barışın ancak kapsamlı olduğu takdirde kalıcı olabileceğini, Ortadoğu'da terörizmin kökünün kurutulmasının barış ve istikrarın sağlanmasının bölge milletlerinin huzur ve refah içinde yaşamasının hepimizin ortak arzusu olduğunu vurgulamıştır.'' 
     
</TEXT>
</DOC>
