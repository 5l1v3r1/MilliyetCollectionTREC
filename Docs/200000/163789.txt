<DOC>
<DOCNO> 163789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko02.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlar, el koyma kararına destek verdi 
</HEADLINE>
<TEXT>

TÜSİAD'dan yapılan açıklamada, ÇEAŞ ve Kepez'e el koyma kararı, enerji piyasasının daha rekabetçi şartlarda düzenlenmesine yönelik bir girişim olarak değerlendirildi 
     EKONOMİ SERVİSİ 

     Türk Sanayicileri ve İşadamları Derneği'nden TÜSİAD , Enerji Bakanlığı'nın, Enerji Piyasası Düzenleme Kurulu'nun EPDK kararı doğrultusunda aldığı ÇEAŞ ve Kepez'e el konulması kararına destek geldi. 
     TÜSİAD'dan yapılan açıklamada, piyasa ekonomisinin etkin ve adil biçimde işleyebilmesi için bağımsız düzenleyici kurumların temel işleve sahip oldukları vurgulandı. "BDDK'nın bağımsızlığını ve uygulamalarını Türk bankacılık sisteminin sağlıklı bir yapıya kavuşması açısından zorunlu addediyoruz" denilen açıklamada, şöyle devam edildi "Aynı bakış açısıyla Enerji Bakanlığı'nın, EPDK'nın kararı doğrultusunda 12 Haziran'da aldığı sözleşme fesih kararının da mevcut yasalar çerçevesinde ve enerji piyasasının daha rekabetçi şartlarda düzenlenmesine yönelik bir girişim olarak değerlendirilmesi gerekir." 
     Kurulların kararları ve uygulamalarıyla ilgili hukuk kanallarının tüm taraflar için sonuna kadar açık olmasının sistemin doğal gereği olduğu belirtilen açıklamada, "Hukuk sistemimizin ekonomiyle ilgili konularda daha hızlı ve etkin çalışmasının sağlanması zorunlu. Yıllara sari anlaşmazlıkların çözümünün gecikmesi ekonomiye, piyasa sisteminin rekabetçi ve adil biçimde işlemesine engel olabilmekte" denildi. 
     
     TOBB'dan da destek 
     TOBB Başkan Vekili Mehmet Balduk da gazetecilerin sorusu üzerine, ÇEAŞ ve Kepez'de sözleşme iptaline ilişkin kararı doğru bulduğunu, kimsenin devlet içinde devlet gibi davranamayacağını, herkesin hukuk kurallarına uyması gerektiğini ifade etti. 
     
'Kimseyi onurumuzla oynatmayız'      ANKARA Milliyet 

     Başbakan Tayyip Erdoğan, kendisine ağır eleştiriler yönelten GP Genel Başkanı Cem Uzan'a sert yanıt verdi. 
     Malezya ve Pakistan seyahatinden dönen Erdoğan, ÇEAŞ ve Kepez'e el konulmasının ardından Uzan'ın kendisine yönelik ağır eleştirilerine ilişkin yöneltilen sorulara karşılık şu yanıtı verdi 
     "Ben şu anda Türkiye Cumhuriyeti Başbakanı'yım ve AKP'nin Genel Başkanı'yım. Bu tür kişisel meseleleri polemik konusu yapmaktan uzağım. Tayyip Erdoğan'ın şirketleriyle ilgili bugüne kadar bir polemik duydunuz mu Kendi çapımızda bir işimiz var. Arkadaşlar ilgileniyor. Bunu siyaset meydanına dökmeyiz. Böyle hakaret ve saldırılar siyaset tarihinde olmuştur. Bunların içinde olmayacağız. Onurumuzla kimseyi oynatmayacağız. Avukatlarımız da konu ile ilgili devreye girdiler. Gereken ders hukuk alanında verilecektir. Kimseye bir kinimiz, tavrımız yok. 3 Kasım seçimlerinde vatandaş bize, 'Haklarımıza sahip çıkın, pis kokular var' dedi. Hükümetin yaptığı budur. EPDK'nın oybirliğiyle aldığı kararı Enerji Bakanlığı uygulamıştır. Olay bu kadar basittir." 
     

</TEXT>
</DOC>
