<DOC>
<DOCNO> 194810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko32.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant Palace ve Abant Köşkü satışa sunuldu... Diğer oteller için... 
</HEADLINE>
<TEXT>

     Vakıflar Bankası'nın en büyük iştiraklerinden biri olan Taksim Otelcilik A.Ş., özelleştirme kapsamındaki çalışmalarını yeni otel satışları ile sürdürüyor. 
     Ağustos ayında otellerini özelleştirmeye başlayan Taksim Otelcilik A.Ş., Abant Palace, Abant Köşkü, Obaköy, Side Palace ve Kuşadası otellerini ayrı ayrı satışa sundu. 
     Kapalı zarf ihale usulü ile noter huzurunda gerçekleştirilecek otel ihalelerine katılım için son başvuru tarihi 10 Aralık 2003 olarak açıklandı. 
     İhaleyle ilgilenen yatırımcılar, katılım şartlarını, satışla ilgili bilgileri, satış şartnamesini ve eklerini son başvuru tarihine kadar Taksim Otelcilik A.Ş Genel Müdürlüğü'nden temin edebilecekler. 
     Taksim Otelcilik Genel Müdürü Dr. Hür Turan Baş, yeni satışlarla ilgili olarak yaptığı açıklamada, Ağustos ayında yapılan otel satışlarında yoğun ilgiyle karşılaştıklarını ve Side Tatil Köyü, Sultan Saray ve Melita Apart otellerinin satışında beklenilen başarının elde edildiğini bildirdi. 
     Hükümetin özelleştirme politikasıyla uyumlu hareket ettiklerini belirten Baş, ''Başarıyla işletilen, gerek tüketiciler gerekse turizm sektörü tarafından tanınan ve tercih edilen bu beş otelin satışı, turizm sektöründe faaliyet gösteren ya da göstermeye aday olan firmalar için de önemli bir atılım yapma fırsatı olacaktır'' dedi. 
     
</TEXT>
</DOC>
