<DOC>
<DOCNO> 197851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur27.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik kuvvet servisi kaza yaptı... 
</HEADLINE>
<TEXT>

     İstanbul yolunda, Çevik Kuvvet görevlilerini taşıyan servis minibüsünün bariyerlere çarpması sonucu 18 polis memuru yaralandı. 
     Mahir Günebakan yönetimindeki, Çevik Kuvvet ekiplerini taşıyan emniyete ait 06 A 62158 plakalı minibüs, İstanbul Yolu'nda seyrederken, Ostim köprüsünün bariyerlerine çarptı. 
     Günebakan, itfaiye ekiplerinin yaklaşık 1 saat süren çalışmaları sonucu güçlükle minibüsten çıkarıldı. Mahir Günebakan'ın bacağının kırıldığı öğrenildi. 
     Kazada, şoför Günebakan ile birlikte minibüste bulunan 17 Çevik Kuvvet görevlisi yaralandı. 
     İlk Yardım ve Trafik, İbni Sina, Numune ve Gazi Üniversitesi hastanelerinde tedavi altına alınan yaralıların hayati tehlikelerinin bulunmadığı bildirildi. 
     Minibüsün, plakası alınamayan beyaz bir otomobilin sıkıştırması sonucu kaza yaptığı ileri sürüldü. 
     
</TEXT>
</DOC>
