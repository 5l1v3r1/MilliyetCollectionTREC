<DOC>
<DOCNO> 151721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur26.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM kürsüsünden Avrupa Parlamentosu'na tepki... 
</HEADLINE>
<TEXT>

     AK Parti'li TBMM Başkanvekili Sadık Yakut, Avrupa Parlamentosu Dışişleri Komisyonu'nun Hollandalı Hıristiyan Demokrat Grup Üyesi Arie Oostlander'in hazırladığı yıllık Türkiye raporunda yer alan görüş ve önerileri kınadığını ve rapor taslağını reddettiğini bildirdi. 
     Yakut, ''Atatürkçülüğü, Türk milliyetçiliğini, Türk kültürünü, laikliği, Türk Silahlı Kuvvetleri'nin en güvenilir kurum olmasını, AB'ye giden yolda en önemli engel olarak gören, çağ dışı anlayış sahiplerini kınıyor ve Türk milletinden özür dilemeye davet ediyorum'' dedi. 
     TBMM Genel Kurulu'nun bugünkü birleşimini yöneten Başkanvekili Yakut, oturumu açtıktan sonra gündeme geçmeden önce bir konuşma yaptı. 
     Türkiye'nin, tarihin belki de en yoğun değişimine sahne olan uluslararası çevre içinde yeniden şekillendiğini ifade eden Yakut, bu çerçevede de tarihin önemli yol ayrımlarından birisinin önünde durduğunu söyledi. Yakut, sözlerini şöyle sürdürdü 
     ''Türkiye, kendine güveni ve gelecekle ilgili ufku, uluslararası ilişkilerdeki zamanlaması, müzakere sürecindeki tarihi ve milli psikolojik üstünlüğü ve milli kuvvetlerinden mülhem inisiyatif gücü ile, Çözüm için ben de varım ataklığı içinde, milli duruşunu sergileme noktasındadır. Başkalarının stratejik gölgelerinde yalpalanma yerine, kendi tarih ve coğrafyamızın engin ufkunda vakur, hesaplı ve kararlı bir yürüyüşe çıkmak zorundadır. Tarih hafızası ve bilinci güçlü bir toplum olarak tarihe kendi varoluş çizgisini ve damgasını yeniden vurmak zorundadır.'' Yakut, Hollandalı parlamenter Oostlander tarafından hazırlanan yıllık Türkiye raporunda yer alan görüş ve önerileri kınadığını ve reddettiğini belirterek şöyle konuştu 
     ''Atatürkçülüğü, Türk milliyetçiliğini, Türk kültürünü, laikliği, Türk Silahlı Kuvvetleri'nin en güvenilir kurum olmasını AB'ye giden yolda en önemli engel olarak gören, çağdışı anlayış sahiplerini kınıyor ve Türk milletinden özür dilemeye davet ediyorum. 
     Türk milletinin varlığına, bekasına, kültürüne, tam bağımsızlığına, ulusal birlik ve bölünmez bütünlüğüne yönelik saldırılara karşı, nereden ve ne şekilde gelirse gelsin, milli kuvvetlerinden aldığı güçle karşı koymaya hazır olan Türk Milleti, gereğini yapacaktır.'' Hollandalı Hıristiyan Demokrat Grup üyesi parlamenter Arie Oostlander tarafından hazırlanan yıllık Türkiye raporunda ''Türk devletinin temel felsefesi olan Kemalizm, Türk devletinin bütünlüğüne yönelik ölçüsüz bir endişe kaynağı oluyor'' gibi görüşlere yer verilmişti. 
     Oostlander, Türkiye karşıtı tavır ve görüşleriyle tanınıyor. 
     





</TEXT>
</DOC>
