<DOC>
<DOCNO> 191547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun07.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika savaşlarının yeni silahı Yamyamlık 
</HEADLINE>
<TEXT>

     Afrika'da savaşan gayrı nizami askerlerin savaş silahı olarak yamyamlığa başvurdukları ve bu uygulamanın giderek yaygınlaştığı bildirildi. 
     New York Times gazetesinin haftalık eki ''NYT Magazine''de yayınlanan bir habere göre, yamyamlığa, hastalık ve yoksulluğun yanı sıra yanlış ve batıl inanışlar da neden oluyor. 
     Bu arada İnsan Hakları İzleme Komitesi Human Rights Watch tarafından yayınlanan bir raporda, ''öldürülme korkusundan çok, düşmanları tarafından yenme korkusunun insanları dehşete düşürdüğü'' kaydedildi. 
     Dergiye açıklamada bulunan Kongolu Amuzati Ndjoki, ''asi askerlerin, annesi, erkek kardeşi, kız kardeşi ve kız kardeşinin 6 yaşındaki oğlu dahil, aile fertlerinin cesetlerini nasıl yediklerini'' anlattı. 
     Komutanları tarafından insan eti yemeye zorlanan Kakule Muzekiana adlı asker ise ''arkadaşlarından, düşmanların etlerini, özellikle de iç organlarını yemenin, bir savaşçının gücünü arttırmanın en kestirme yolu olduğunu sık sık dinlediğini'' ifade etti. 
     Derginin haberinde, görgü tanıklarının ifadelerine dayanılarak, ''Mayıs ayında, kuzeydoğu Kongo'da görev yapan BM askeri gözlemcilerinden ikisinin öldürüldüğü ve bunların vücutları yarılarak kalpleri, karaciğerleri ve hayalarının alındığı'' belirtildi. 
     Kongo'nun, özellikle Pigmelerin yaşadığı kesiminde 4 yıldır devam eden iç savaş boyunca, en az 3 milyon insanın öldürüldüğü sanılıyor. 
     Kongo'da iç savaş, ''yeryüzünde yolsuzluğa en fazla bulaşmış diktatör'' olarak nitelendirilen Mobutu Sese Seko'nun 32 yıllık terör yönetiminin sona ermesinden sonra başlamıştı. Bu dönemde Kongo'nun 5 komşunun bu ülkeye, siyasi nüfuz elde edebilmek, ayrıca ülkenin zengin altın, elmas ve kereste yataklarını kontrol edebilmek amacıyla asker gönderdikleri biliniyor. 
     
</TEXT>
</DOC>
