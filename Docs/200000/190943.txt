<DOC>
<DOCNO> 190943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun10.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Niagara "gazisi" Kanada'dan kovuluyor 
</HEADLINE>
<TEXT>

     Niagara şelalesinden düşmesine rağmen hayatta kalmayı başaran tek insan olan 40 yaşındaki Kirk Jones, bu kez de Kanadalı yargıcın hışmına uğradı ve hakkında Kanada'dan sınır dışı edilme kararı alındı. 
     Kanada makamları, Jones'u şelalede yasadışı biçimde akrobasi yapmakla suçluyor. Davaya bakan yargıç, Amerikan vatandaşı olan Jones'un, duruşmalar dışında Kanada toprağına ayak basmasını yasakladı. Jones ve bir arkadaşının Niagara şelalesine gitmeden önce votka ve kola içtikleri, daha sonra Jones'un koruma bariyerlerini aşarak Niagara nehrine atladığı duruşma sırasında ortaya çıktı. Sular tarafından sürüklenen Jones, 60 metrelik şelaleden aşağı uçmuştu. 
     Jones, üzerinde koruyucu bir şey olmadan şelaleden düşüp sağ kalan tek insan olarak tarihe geçti. Jones'un düşüşünün, arkadaşı tarafından videoya çekildiği de bu arada ortaya çıktı. Yetkililer, kimliği açıklanmayan bu kişi hakkında dava açılmadığını belirtti. 
     Kanada makamları, Jones'un Niagara şelalesinden atlayarak dikkat çekmek isteyen bir maceraperest olduğuna inanıyor. Dostları ve aile fertleri de ''Jones'un yıllardır Niagara'dan atlamayı hayal ettiğini'' söyledi. 
     
</TEXT>
</DOC>
