<DOC>
<DOCNO> 155607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko30.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan'dan ABD'ye Olan oldu, ilişkileri geliştirelim... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Artık bana göre, geçmiş geçmiş, olan olmuştur. Bundan sonraki aşamada Türkiye ve Amerika arasındaki diyalogun yumuşatılması ve geliştirilmesi lazım'' dedi. 
     Özilhan, TÜSİAD'ın ''Gençlik ve Avrupa Günü'' töreninin ardından gazetecilerin sorularını yanıtlarken, Türkiye ve ABD arasındaki ilişkilerde gerginlik olduğunu kaydetti. 
     ABD Savunma Bakan Yardımcısı Paul Wolfowitz ve ABD Dışişleri Bakan Yardımcısı Marc Grossman'ın açıklamalarıyla ABD'nin düşündüklerini ve hissettiklerini çok açıkça ortaya koyduklarını anlatan Özilhan, konuşmasını şöyle sürdürdü 
     ''Şimdi problemi teşhis edelim, ona göre tedbir alalım ve adım atalım. Dolayısıyla problem, böyle bir sıkıntı var. Biz bunu, bu dönemde hep beraber yaşadık, gördük. Bundan sonraki aşama önemlidir. Artık bana göre, geçmiş geçmiş, olan olmuştur. Bundan sonraki aşamada bu iki ülkenin arasındaki diyaloğun yumuşatılması ve geliştirilmesi lazım. İki ülkenin ne olursa olsun birbirine ihtiyacı var.'' Bölgede güçlü bir Türkiye'ye ihtiyaç olduğunu vurgulayan Özilhan, ''Onun için bu ilişkinin zamanla gelişeceğini, belki yeni bir çizgiye oturacağını tahmin ediyorum, herkesin bu konuda gerekli çabayı sarfetmesi gerekir'' diye konuştu. 
     İşadamlarına da bu konuda önemli görev düştüğüne inandığını ifade eden Özilhan, Amerika'nın, Irak'ta istediği yönetimi yerleştirebilmesi için Türkiye'ye ihtiyacı olduğunu söyledi. 
     Özilhan, ''Ne olursa olsun bu, önümüzdeki dönemde görülecektir. Çünkü Irak, çeşitli etnik grupların oluşturduğu bir ülke ve yönetilmesi kolay değil. Türkiye'nin çok önemli bir tecrübesi var. Amerika da bundan istifade etmek isteyecektir'' diye konuştu. 
     ''Sizin bir katkınız olacak mı '' sorusu üzerine Özilhan, ''Olacak tabii. Bir reaksiyon göstereceğiz ama çok önemli değil'' dedi. 
     
     TÜSİAD, ABD ZİYARETİNE HAZIRLANIYOR 
     ABD seyahati üzerinde çalıştıklarını ve seyahati bu ay ya da Eylül ayında yapacaklarını belirten Özilhan, ''Bu lobi çalışması mı olacak '' sorusuna, ''İlişkileri geliştirmek için bir çalışma olacak. Yani Amerika yönetimi ile gerek senatörlerle, gerek Musevi lobisiyle...'' karşılığını verdi. 
     Özilhan, ''gerginliğin ekonomik anlamda ne gibi bir yansıması olacağının'' sorulması üzerine, şunları söyledi 
     ''Hiç olmaz. Ekonomi, siyaset ve politikanın dışındadır. Belki de güzelliği odur. Ülkeler, ekonomik olarak birbirine ne kadar bağlı olurlarsa, siyaset ve politikadan da fazla etkilenmezler. AB'nin de en önemli avantajlarından birisi budur.'' Türkiye'nin, Irak'ın oluşumunda pay alacağını ve bunun coğrafi, nakliye avantajından ve bölgesel tecrübesinden kaynaklanacağını ifade eden Özilhan, Türk müteahhitlerinin mutlaka iş alacağını ve sanayinin de tüketici malları ihraç edeceğini ya da yatırımcı olarak Irak'a gireceğini söyledi. 
     Özilhan, ''Ekonomik olarak bu aşamada etkilenmez ama ABD ile diyaloğun geliştirilmesi, uzun dönemli Türkiye'nin menfaatinedir, ABD'nin menfaatine olduğu gibi'' dedi. 
     ''Hükümetin atamalarına'' ilişkin bir soruyu, ''politik bulduğu için'' yanıtlamayan Özilhan, ''hükümetin mali politikadan sapmaması halinde, bu yılın daha iyi olacağını'' söyledi. 
     Özilhan, dolardaki gerilemeye ilişkin soruyu yanıtlarken de ''Merkez Bankası bir adım attı ve 20 milyon dolarlık ihaleler düzenliyor. Ama onun da çok etkili olmadığını görüyoruz. Önümüzdeki dönemde Merkez Bankası'nın, çok müdahaleci olmamak şartıyla birtakım daha müdahaleler yapacağına ve kuru belirli ölçülere getireceğine inanıyorum'' diye konuştu. 
     
</TEXT>
</DOC>
