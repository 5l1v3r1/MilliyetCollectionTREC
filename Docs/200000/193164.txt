<DOC>
<DOCNO> 193164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/siy05.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılavuzda genelge krizi 
</HEADLINE>
<TEXT>

      ANKARA Milliyet 

   
   YÖK Genel Kurulu'nun 2004-ÖSS Kılavuzu'nu onaylayıp basım talimatı vermesine Milli Eğitim Bakanı Hüseyin Çelik'in, "Kılavuzun okullara dağıtılması için çıkacak genelgeyi imzalamam" diyerek karşı çıkması, yeni bir tartışma başlattı. 
   
   Bürokratlar Çelik'e karşı 
   Çelik, ÖSS kılavuzlarının okullarda ancak altında bakan imzasının bulunduğu genelgeyle dağıtılabileceğini savundu. Çelik'in "genelgeyi imzalamaması halinde kılavuzların dağıtılamayacağı" tezine karşı çıkan MEB bürokratları, "genelge teamüldür" görüşünü savundu. Çelik, "Değişiklik, haziran öncesinde gerçekleştiğinde YÖK uygulamak zorunda" derken, tasarı yasalaşırsa ya yeni kılavuz ya da onaylanan kılavuzun yanına ek kılavuz basılacak. 
   Çelik'e ÖSS başvurularının okullarda alınmaması halinde sıkıntı yaşanacağını anlattığını belirten ÖSYM Başkanı Prof. Dr. Savaş Küçükyavuz, "Bakandan rica ettiğim şey genelgeyi gönderip göndermeyeceğini bana söylemesi. Bakanlık yardımcı olmazsa adaylar zorluk çekecek. Genelge gönderilmezse, çocuklar başvurularını okullarına yapamayacağından, karda kışta, il merkezlerine gidip ÖSYM sınav merkezlerine yapacak" dedi. 
   YÖK Başkanı Prof. Dr. Kemal Gürüz de "Ufukta değişiklik görmüyorum" derken, AKP Grup Başkan Vekili Salih Kapusuz, imam hatip lisesi öğrencilerine her türlü üniversitenin yolunu açacak düzenlemenin bu yıl yapılacağını vurguladı. 
   
   
   
   
   
</TEXT>
</DOC>
