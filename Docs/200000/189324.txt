<DOC>
<DOCNO> 189324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetim kurulu açıkladı Kongre Şubat ayında... 
</HEADLINE>
<TEXT>

     Fenerbahçe Kulübü Yönetim Kurulu, genel kurul toplantısının, tüzük gereği yapılması gereken Şubat 2004'te gerçekleştirileceğini bildirdi. 
     Fenerbahçe Kulübü Yönetim Kurulu tarafından kulübün resmi internet sitesinden yapılan açıklamada, ''Başkan Aziz Yıldırım'ın, kongreyi sezon sonuna almayı planladığı'' şeklindeki haberlerin gerçeği yansıtmadığı vurgulanarak, ''Ne başkanımızın, ne de yönetim kurulumuzun böyle bir düşüncesi yoktur'' denildi. 
     Kongrenin şubat ayında yapılacağı ifade edilen açıklamada, şu görüşlere yer verildi 
     ''Başkanımız ve yönetim kurulumuz, şimdiye kadar ne genel kurul, ne de çıkacak adaylar konusunda hiç kimseye herhangi bir beyanda bulunmamıştır. Aday olmak, her Fenerbahçe kongre üyesinin en doğal hakkıdır. 
     Yönetimimiz, kulübümüzün organları olan yüksek divan kurulu ve genel kurul kararları çerçevesinde hareket etmeyi görev kabul eder ve saygı duyar. Tarihini uzatıp zaman kazanarak genel kurula daha güçlü girme gibi düşünceyi icat edenlerin amacının ne olduğunu, kamuoyunun takdirine bırakıyoruz.'' 
     
</TEXT>
</DOC>
