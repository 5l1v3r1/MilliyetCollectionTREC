<DOC>
<DOCNO> 173567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur32.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Top oynayan çocukları bıçaklayan evsahibi yakalandı... 
</HEADLINE>
<TEXT>

     Eminönü'nde dün top oynarken evinin camını kıran çocuklardan birini bıçakla öldürdüğü, diğerini de yaraladığı öne sürülen Fesih Sincar yakalandı. 
     Olaydan sonra kaçan Fesih Sincar, polisin takibi sonucu bugün Küçükpazar'da gözaltına alındı. 
     Eminönü İlçe Emniyet Müdürlüğü Asayiş Büro Amirliği'nde tutulan Sincar, daha sonra İstanbul Adalet Sarayı'na getirilerek soruşturmayı yürüten Cumhuriyet Savcısı Abdurrahman Yılancı'ya yaklaşık 1 saat süreyle ifade verdi. 
     Savcı Yılancı, Sincar'ı, soruşturma evraklarında eksiklik bulunduğu ve gözaltı süresi dolmadığı gerekçesiyle emniyete geri gönderdi. 
     Sincar'ın, savcılık ifadesinde, ''oğlunun, aldığı topu kendisine gösterirken yandaki seyyar satıcının tezgahına çarptığını, bunun üzerine tezgah sahibiyle aralarında tartışma çıktığını, olayın büyümemesi için evine gidince arkasından gelen bazı kişilerin saldırısına uğradığını ve bunun üzerine kendisini korumak amacıyla evden aldığı bıçağı kullandığını'' söylediği öğrenildi. 
     Sincar'a, adliyeye getirilirken polislerce kurşun geçirmez yelek giydirildiği gözlendi. 
     Bu arada, olayda ölen Süleyman Aydoğan'ın cenazesi bugün toprağa verilirken, hastanede tedavi gören kuzeni Mehmet Aydoğan'ın sağlık durumunun ise iyi olduğu belirtildi. 
     
</TEXT>
</DOC>
