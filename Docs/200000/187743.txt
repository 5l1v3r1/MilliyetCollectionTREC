<DOC>
<DOCNO> 187743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun28.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "olimpiyat barışı"nı nasıl yorumladı İşte yorumlar... 
</HEADLINE>
<TEXT>

     Yunanistan Hükümet Sözcüsü Hristos Protopapas, güneydoğu Akdeniz'de yapılacak planlı askeri tatbikatların Türkiye ile karşılıklı olarak iptal edilmesi kararının Kıbrıs Rum Yönetimi ile eşgüdüm içinde alındığını söyledi. 
     Protopapas, yaptığı basın toplantısında, dün Dışişleri Bakanı ve Başbakan Yardımcısı Abdullah Gül ile Yunanistan Dışişleri Bakanı Yorgo Papandreu tarafından açıklanan iptal kararının, bölgede barış ve istikrara katkı sağlamak amacını taşıdığını vurguladı. 
     Protopapas, tatbikatların iptali konusunda, basında ileri sürüldüğü gibi, Papandreu ile Yunanistan Savunma Bakanı Yannos Papandoniu arasında görüş ayrılığı bulunmadığını da kaydetti. 
     Gazetecilerin, tatbikatların ABD'nin baskısıyla iptal edilip edilmediğine ilişkin sorularını da yanıtlayan Protopapas, ''Bu konuda baskı değil ilgi vardı'' dedi. 
     Protopapas, Yunanistan ile Rum Kesimi arasındaki ortak savunma doktrinini konu alan sorulara ise ''Papandoniu'nun, doktrinin geçerliliğini koruduğunu vurgulayan çok sayıda açıklaması var'' yanıtını verdi. 
     Hükümet Sözcüsü, Türk savaş uçaklarının Yunan ''hava sahasını ihlallerini'' konu alan soruları ise şöyle cevapladı 
     ''Atina ve Türkiye'deki pek çok çevre ihlallerin devam etmesini istemiyor, ancak Ankara'da generaller de var.'' 
     
     YUNAN BASINI 
     Bu arada, Yunan basını tatbikatların karşılıklı olarak ertelenmesiyle Türkiye ile Yunanistan arasında ''Mini olimpiyat barışı döneminin' başladığı yorumunu yaptı. 
     Bu olumlu girişime rağmen Türk savaş uçaklarının dün de Ege'de Yunan ''hava sahasını çok kez ihlal ettiklerini'' iddia eden gazeteler, ayrıca Başbakan Recep Tayyip Erdoğan'ın 15 Kasım'da KKTC'ye gideceğinin açıklanmış olmasının olumlu havayı bulutlandırdığı değerlendirmesinde bulundular. 
     Yunan basını, Başbakan Erdoğan'ın KKTC'ye gitmesinin Aralık'ta yapılacak seçimler öncesi Cumhurbaşkanı Rauf Denktaş'a açık destek vermek anlamına geldiğini de savundu. 
     
     HABERİ A.A'DAN ÖĞRENDİLER 
     Öte yandan, Atina'da yayımlanan sağ eğilimli Elefteros Tipos gazetesi, Yunanistan ve Kıbrıs Rum savunma bakanlarının tatbikatların iptal edildiği haberini Anadolu Ajansı'ndan öğrendiklerini iddia etti. 
     Gazete, Papandreu'nun ABD baskısıyla alınan iptal kararı hakkında Papandoniu'ya önceden bilgi verme gereğini duymadığını öne sürdü. 
     İptal kararının Yunanistan açısından geri adım anlamına geldiğini savunan Elefteros Tipos, Atina'nın Ege'de sivil hava trafiği anlaşmasının ardından attığı bu yeni geri adımın Ege'nin Ankara ile birlikte yönetilmesi noktasına gelinmesini yakınlaştırdığı yorumunu yaptı. 
     
</TEXT>
</DOC>
