<DOC>
<DOCNO> 152621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur04.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den '21. Yüzyıl Yol Haritası...' 
</HEADLINE>
<TEXT>

     9. Cumhurbaşkanı Süleyman Demirel'den 21. yüzyıla yol haritası... Demirel'in çeşitli platformlarda yaptığı konuşmalardan özetlerin yer aldığı ''21. Yüzyılın Yol Haritası Demokrasi ve Kalkınma'' adını taşıyan kitabı çıktı. 
     ABC Yayınları'ndan çıkan kitabın editörlüğünü Hulusi Turgut, derlemeleri ise Aysun Nebrekli yaptı. 
     Demirel, özgeçmişinin de yer aldığı kitaba yazdığı önsözde, 16 Mayıs 200 tarihinde Cumhurbaşkanlığı görevinin sona erdiğini, o tarihten bu yana geçen sürede halkın içinde olduğunu, ülkenin çeşitli yerlerini ziyaret ettiğini, uluslararası etkinliklere katıldığını anımsattı. 
     Çeşitli platformlarda 200'e yakın konuşma yaptığını ve bu konuşmalardan seçilmiş 61'inin kitapta toplandığını belirten Demirel, Türkiye'nin geldiği noktaya ilişkin değerlendirmelere yer verdi. 
     Asrın başında ''Hasta Adam'' olan Türkiye'nin asrın sonunda ''Dünya Devleti'' olduğunu ve çağı yakaladığını, küresel topluma ulaşmanın hedeflendiğini, iletişim ve ulaşım devrimlerinin, bilim ve yüksek teknolojinin açtığı muhteşem imkan ve fırsatların gündeme geldiği günlerin yaşandığını anlatan Demirel, şöyle devam etti 
     ''Küreselleşme, Avrupa'nın bütünleşmesi, Sovyetler Birliği'nin dağılmasından sonra yeni siyasi coğrafya Avrasya, Ortadoğu, bölgesel işbirlikleri, Balkanlar, Kafkasya, demokrasi, insan hakları, pazar ekonomisi, daha iyi yönetim, istikrar, yoksulluk, kalkınma, eğitim, kültür, spor, sanat, çocuklar, kadınlar, yaşlılar, özürlüler, çevre ve kirlenme, işsizlik, gelir dağılımını düzeltme ve bunların hepsinin başında ulusal ve evrensel hukukun üstünlüğüne dayanılarak, iç barışın, bölgesel barışın ve dünya barışının korunması gibi konular, bilgi çağının sağladığı büyük kolaylıklardan yararlanarak evrensel bir boyutta tartışılmaktaydı. Bu tartışmalar ben de katıldım. 
     Çeşitli zeminlerde ve değişik zamanlarda yaptığım konuşmaların bir özeti, bu kitapta verilmektedir. Bunları değerlendirirken, günün şartlarının etkisi altında kalındığı unutulmamalıdır. Bu konuşmaların dosyalarda kalmasına gönlüm razı olmadı. Bu kitap onun için hazırlandı.'' Kitapta, Demirel'in çeşitli yerlerde yaptığı konuşmaların tarihleri ve konuşma yerleri de belirtiliyor. Kitapta, Avrupa, Türkiye-AB ilişkileri, Avrasya, istikrar, Türkiye'nin imparatorluk külleri arasından yeniden doğuşu, ''ulus devlet'', üniversiteler, demokrasi ve kalkınma, yönetim, GAP Projesi, Ortadoğu, Balkanlar ve Kafkasya, Hindistan-Pakistan ilişkileri, gelişmişlik, Marmara Depremi, nükleer enerji, terör, savaş, Karadeniz Ekonomik İşbirliği, uyuşturucu, silah, AIDS, siyaset, AB ve Kıbrıs ve teknoloji gibi birçok konu işleniyor. 
     





</TEXT>
</DOC>
