<DOC>
<DOCNO> 183360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun25.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Hıristiyan Demokratları "Türkiye'nin katılacağı AB işlemez" 
</HEADLINE>
<TEXT>

     Avrupa Parlamentosu Hıristiyan Demokrat Grup Başkanı Hans-Gert Pöttering, grubunun çoğunluğunun, Türkiye'nin AB'ye katılımına karşı olduğunu belirterek, bu katılımın AB'yi işlemez hale getireceğini iddia etti. 
     Avrupa Parlamentosu'nda 233 koltukla en büyük siyasi grubu oluşturan Hıristiyan Demokrat grubun başkanlığını yapan Alman Pöttering, Belçika'nın muhafazakar ''La Libre Belgique'' gazetesinde bugün yayımlanan demecinde, ''Türkiye'nin AB'ye tam üye yapılması yerine, bu ülkeyle öncelikli bir işbirliği düşünülmesini tercih eden grup çoğunluğunun fikrini paylaşıyorum'' dedi. 
     Pöttering, ''Kırk yıldan fazla süredir tam üyelik sözüyle oyalanan bir aday ülkeye teselli mükafatı vermek ikiyüzlülük değil mi'' sorusuna şu yanıtı verdi 
     ''Bu, AB Konseyi'nin sorumluluğunda bir konudur. Türkiye ile müzakereleri Avrupa Parlamentosu değil, AB devlet ve hükümet başkanları bugüne kadar yürüttüler ve yürütmeye devam edecekler. Ancak sürecin sonunda Avrupa Parlamentosu yaptırım gücü olan bir kararla görüş bildirecek. O zaman yapılacak oylamaya grubumuz da katılacak. Bizim görüşümüze göre, Türkiye'nin katılımı coğrafi açıdan doğru değil. Ayrıca AB'nin, kültürel açıdan bu kadar farklı bir ülkenin katılımı halinde işlemez duruma geleceği düşüncesindeyiz. Burada dinden söz etmiyorum. Müslüman olan Bosna-Hersek şüphesiz bir gün AB'ye katılacaktır.'' Pöttering, grubunda Hıristiyan demokrat, sosyal Hıristiyan, liberal ve muhafazakar 223 parlamenter bulunduğunu, bunların bazılarının çeşitli konularda farklı düşünebildiğini, özellikle İngilizlerin AB konusunda yaklaşımlarının kötümser olabildiğini de söyledi. 
     
</TEXT>
</DOC>
