<DOC>
<DOCNO> 190084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yazar/sazak.html </URL>
<DATE> 2003/10/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Mehteran politikası 
</HEADLINE>
<TEXT>

   
   Türkiye'nin Irak'a asker gönderme hazırlığı Barzani başta olmak üzere Kürt liderlerin tepkileri ve ABD'nin tereddütleri üzerine askıya alınmış gözüküyor. 
   AKP'nin pragmatizmi 'tartışmalı' pek çok iç gündem maddesinde gözlenen şekliyle 'mehteran politikası'na benzediği için Irak'ta 'iki ileri bir geri' adım atılmasında yadırgatıcı bir taraf yok. Hatta sonuçları itibariyle bu yöntem 'isabetli' de olabiliyor. 
   1 Mart'ta Türkiye o sayede 'savaşın dışında' kaldı. 
   Hükümete kalsaydı, Türkiye ABD ile birlikte 'işgal gücü' olarak Irak'a girecekti. Neyse ki TBMM, kamuoyunun da baskısıyla tezkereyi reddetti. ABD'nin savaş günahlarına iştirak etmedik. 
   Ancak ABD'den gelen 'şok dalgası' karşısında siyasi ve ekonomik ilişkileri düzeltme telaşına kapılan AKP iktidarı, ikinci bir denemeye girişti. Yaz boyunca ABD ile temas ederek, Irak'a asker göndermeye açık pozisyon aldı. 
   Dışişleri Bakanı Abdullah Gül, ABD'ye gitti. Hükümet liderleri Türkiye'nin çıkarlarının 'Anadolu'ya hapsedilemeyeceği' mesajını vermeye başladılar. Başbakan Erdoğan ve Gül, Irak'a asker gönderme düşüncesine toplumu alıştırmaya çalıştılarsa da, 'savaşa hayır' diyen halk, bu girişime de karşı çıktı. Buna rağmen AKP yönetimi Meclis'teki tepkileri 1 Mart'a oranla azaltmayı başardılar. 1 Ekim'de Meclis açıldıktan sonra AKP Grubu, tezkereye destek vermeye hazır gözüküyordu. Bu defa asker de, Irak'a gidilmesinden yanaydı. Sadece Cumhurbaşkanı Sezer, BM kararının beklenmesinde ısrarcı oldu. Erdoğan ve Gül ise BM kararına gerek duyulmadığını savundular. CHP'nin muhalefetine karşın tezkere Meclis'ten geçirildi ve hükümet Irak'a asker gönderme yetkisi aldı. 
   Hükümet şimdi yetkiyi kullanamaz halde 
   Çünkü ABD, Irak'ta Türk askeri konusunda frene bastı. Daha doğrusu Irak Geçici Hükümet Konseyi'nin karşı çıkışı ve Barzani'nin 'istifa' tehdidi nedeniyle şimdilik asker isteğinden vazgeçti. 
   İyi de oldu. 
   Türkiye, Irak'taki 'iç savaş' ortamından uzak kaldı. 
   Keşke, ABD frene basmadan önce Türkiye bu kararı kendisi verebilseydi. Hükümet Meclis'e tezkereyi getirmeseydi. Kimileri bu durumu İstanbul'a belediye başkanı olduktan sonra kentin 'yağdır Mevlam su' yakarışına son veren Tayyip Bey'in 'kısmet'ine bağlıyor. 
   Başbakan Erdoğan da 'ABD istemiyorsa asker göndermeyiz, zaten çok da hevesli değiliz' diyerek Kasımpaşalı jargonu kesiyor. 
   Türkiye Irak'a, kendi hükümeti, asker sivil yönetimi istemediği için değil ABD, Kürtleri ikna edemediği için giremiyor. Bu durumda Büyükelçi Nabi Şensoy'un imzaladığı PKK KADEK zaptı ne olacak 
   Dış politika, şans, kader, kısmet ile yürütülmeyecek ölçüde zorlu bir uğraştır. Hükümet, Meclis'in 'gizli oturum'unda aldığı tezkere iznini niye kullanamıyor 
   Açıklamalıdır. 
   
      
   
   
   
</TEXT>
</DOC>
