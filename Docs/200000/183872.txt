<DOC>
<DOCNO> 183872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun06.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan Gül'den Atıl Kutoğlu'na destek Ay-yıldız kullanın 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ile birlikte New York'a gelen eşi Hayrünnisa Gül, Türkevi'ndeki resepsiyonda karşılaştığı tanınmış Türk modacısı Atıl Kutoğlu'na, ''kreasyonlarında ay-yıldızı kullanmasını desteklediğini'' söyledi. 
     ''Amerikalıların kendi bayraklarını herkese giydirdiklerine'' işaret eden Bayan Gül, ''Atıl Kutoğlu'nun kreasyonlarını izlediğini ve beğendiğini'' de ifade etti. 
     Ünlü modacıya bir destek de Dışişleri Bakanı Gül'den geldi. ''Yaptıklarınızı gururla izliyoruz'' diyen Bakan Gül, Kutoğlu'na destek vererek ''Her zaman arkanızdayız'' diye konuştu. 
     
     SERGİ AÇTI 
     Dışişleri Bakanı ve Başbakan Yardımcısı Abdullah Gül, yine Türkevi'nde düzenlenen İslami hat, tezhip ve süsleme sanatları sergisine de katıldı. 
     Sergiyi gezen ve sanatçı Muhsine Duygu Akbaş'tan sergi hakkında bilgi alan Gül, eserlerin güzelliği karşısında hayranlığını sık sık dile getirdi. Bu arada sanatçı Akbaş, Beşiktaşlı olan Bakan Gül'e, üzerinde el işlemesi bir kartal motifinin bulunduğu bir tablosunu hediye etti. 
     New York'un yanı sıra Aralık ayına kadar Louisiana eyaletinin Baton Rouge kentinde de açık kalacak olan İslami tezhip ve süsleme sanatlarından örnekler sergisi, Duygu Akbaş, Fatma Nur Akgüngör, Fatma Alparslan, Tanju Armaoğlu, Ayfer Balaban, Elçin Erman, Ulviye Gelmez, Züheyde Gökçek, Fatma Korkmaz, Sadrettin Özcimi, Ayşe Özçetin, Necmettin Öztopçu, Muradiye Şimşek, Kıvanç Yeruluğ ve Birgül Yılmaz'ın eserlerinden oluşuyor. 
     
</TEXT>
</DOC>
