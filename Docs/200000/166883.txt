<DOC>
<DOCNO> 166883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo12.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Görevden ayrılsam da Şenol Güneş kalmalı... 
</HEADLINE>
<TEXT>

     Futbol Federasyonu Başkanı Haluk Ulusoy, 2004 yılında görev süresinin biteceğini ve başkanlık görevinden ayrılacağını söyledi. 
     Haluk Ulusoy, Nike ile yapılan sponsorluk anlaşmasının Ortaköy Esma Hatun Yalısı'nda gerçekleştirilen basın toplantısında, gazetecilerin sorularını yanıtladı. 
     Ulusoy, 2004 yılında görev süresinin biteceğini hatırlatarak, ''Ayrılacağımı açıkladım. Ancak bu konuda bana çok büyük baskılar geliyor. Büyüklerim ve spor camiasının önde gelen isimleri, benim ayrılmak lafını ağzıma almamamı istiyorlar. Bize verilen görevi en iyi şekilde yapmaya çalıştık. Aldığımız başarıların tesadüfi olmadığını da bu başarıları yineleyerek herkese gösterdik'' diye konuştu. 
     Çok iyi bir ekiple çalıştığını, yönetim kurulu arkadaşlarının da kendisi gibi bu görevi fahri olarak yürüttüklerini vurgulayan Ulusoy, ''Çok iyi bir ekip çalışması yürüttük. Buradan arkadaşlarıma da teşekkür ediyorum'' dedi. 
     
     ŞENOL GÜNEŞ 
     Ulusoy, Şenol Güneş'in başarılı bir teknik direktör olduğunu ve görevinde kalması gerektiğini söyledi. 
     ''Ben görevde olsam da olmasam da Güneş devam etmeli'' diyen Ulusoy, şunları söyledi 
     ''Güneş'e inandığım için göreve getirdim. Ben Güneş'in herşeyine inanıyorum, sadece futbol bilgisine değil. Türk futbolunda Denizli ve Terim ile başlayan yükselişin yine bir Türk hocayla devam edeceğine inanmıştım, bu nedenle Şenol Güneş'i göreve getirdim. O da çok başarılı oldu. Başarılı insanlar göreve devam etmelidirler.'' 
     
     İNGİLTERE MAÇI 
     Ulusoy, İngiltere ile yapılacak 12. Avrupa Futbol Şampiyonası Eleme Grubu maçının hangi kentte yapılacağıyla ilgili bir soruya, ''Yönetim kurulumuz cuma günü İstanbul'da biraraya gelecek. Teknik direktörümüz Şenol Güneş'in vereceği rapor doğrultusunda cuma günü bu maçın nerede yapılacağına karar verip açıklayacağız'' diye yanıt verdi. 
     
</TEXT>
</DOC>
