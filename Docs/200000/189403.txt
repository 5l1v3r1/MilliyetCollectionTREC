<DOC>
<DOCNO> 189403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/dunya/dun03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecbur değiliz,acelemiz yok 
</HEADLINE>
<TEXT>

   Dışişleri Bakanı Gül, Türkiye'nin Irak'a asker göndermek için ihtiraslı olmadığını söyledi 
      
   Malezya'nın Putrajaya kentinde düzenlenen İslam Konferansı Örgütü İKÖ Zirvesi'ne katılan Dışişleri Bakanı ve Başbakan Yardımcısı Abdullah Gül, Türkiye'nin Irak'a asker göndermeye mecbur olmadığını söyledi ve "Türkiye'nin acelesi yok" dedi. 
   İKÖ Zirvesi için bulunduğu Malezya'da gazetecilerin Irak'a asker gönderme kararına ilişkin sorularını yanıtlayan Dışişleri Bakanı Abdullah Gül, Türk hükümetinin Irak'a asker göndermek için sadece yetki aldığını, bu yetkinin ne zaman kullanılacağına yine Türkiye'nin karar vereceğini söyledi. "Türkiye'nin acelesi yok, acelesi olan Irak halkıdır. İhtiraslı bir durumumuz söz konusu değil, biz mecbur veya ihtiraslı değiliz" diyen Gül, Türkiye'nin olayları kendi açısından değerlendirip karar vereceğini belirtti. 
   
   Kürtlere sitem 
   Kürdistan Demokratik Parti KDP Başkanı ve Irak Geçici Yönetim Konseyi GYK üyesi Mesud Barzani'nin, "Türk askeri gelirse istifa ederim" sözlerinin hatırlatılması üzerine de Gül, Dışişleri Bakanlığı arşivlerinin bu grupların yazdığı teşekkür mektuplarıyla dolu olduğunu söyledi ve "Son 15 yıldır Irak'ta Kürtleri koruyan tek ülke ne Avrupa, ne Araplar, ne uzaktaki ülkeler, ama Türkiye oldu" diye konuştu. 
   "Irak'a gittiğimizde hizmet etmemiz gereken vizyondan emin olmalıyız. Bu, ABD ile yapılacak görüşmelerde ortaya çıkacak" diyen Gül, BM Güvenlik Konseyi kararıyla birlikte "Uluslararası meşruiyet var mı yok mu " tartışmalarının giderildiğini söyledi. 
   
   
</TEXT>
</DOC>
