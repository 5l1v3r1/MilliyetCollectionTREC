<DOC>
<DOCNO> 193322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo28.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe antremanında, yedek takım, as takıma gol yağdırdı 
</HEADLINE>
<TEXT>

     Fenerbahçe'de, 1 günlük iznin ardından, Çaykur Rizespor ile hafta sonunda yapılacak lig maçının hazırlıkları başladı. 
     Teknik Direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda, futbolcular taktik çalışmanın ardından tam saha çift kale maç yaptı. 
     Antrenman maçında Daum, Yusuf, Ümit ve Mahmut Hanefi'yi as takımda orta sahada oynatırken, Aureilo ve Selçuk'a yedek takımda görev verdi. Cavit, Fatih, Luciano, Tomas, Petkov, Serhat, Ümit, Yusuf, Mahmut Hanefi, Tuncay ve Van Hooijdonk'tan oluşan as takım, Volkan, Hakan, Servet, Alper, İsmail, Ali, Selçuk, Aureilo, Erhan, Rebrov ve Semih'ten oluşan yedek takıma antrenman maçında 5-1 yenildi. Yedek takımın gollerini Semih 2 , Erhan, Ali ve Rebrov atarken, as takımın tek golü Serhat'tan geldi. 
     Zaman zaman sert geçen ve hafif sakatlıkların yaşandığı idmana hafif sakatlıkları bulunan Kemal ve kaleci Recep katılmadı. 
     
     DAUM'DAN UYARILAR 
     Teknik Direktör Daum, antrenman öncesi sahada futbolcuları etrafında toplayarak yaklaşık 5 dakika süren bir görüşme yaptı. 
     Tek kalecili, 2 grup halinde yapılan taktik antrenmanda, Daum oyunu sık sık durdurarak futbolcularına çeşitli uyarılarda bulundu. Alman çalıştırıcı oyuncularına, ''Rakibi açın, kanatları kullanın'', ''Yusuf takımı iyi organize et'', ''Oynarken düşünerek mi oynuyorsunuz, yoksa öylesine mi yapıyorsunuz Sadece öylesine oynuyorsunuz gibi gözüküyor, bilinçli hareket edin. Oyunu seyretmeyin yardıma gidin. Yardıma gidince boşluk buluyorsunuz'', ''Ben yapayım demeyin. Ne yapıyorsak birlikte yapmamız lazım'', ''Kaleye dikine gitmeyin, boşluk buluncaya kadar topu döndürün'' diye uyarılar yaptı. 
     Alman çalıştırıcının futbolcularıyla yaptığı toplantıda da ''Önemli 2 puanı bıraktık ama moralinizi bozmanızı istemiyorum. Futbolda bunlar var. Bu maçta iyi fırsatlar yakaladık, ama değerlendiremedik'' diyerek oyunculara moral aşılarken, Van Hooijdonk'un bu maçta frikikleri değerlendiremediğini, ama bundan sonraki maçlarda gole çevireceğine inandığını söylediği öğrenildi. 
     Bu arada Daum, bir ara ceza alanına kadar gelip, futbolcularına yapmaları gereken hareketleri uygulamalı olarak anlattı. 
     
     FUTBOLCULARA RÖPORTAJ YASAĞI 
     Akçaabat Sebatspor beraberliği sonrası futbolculara röportaj yasağı geldi. 
     İdari Koordinatör Volkan Ballı, gazetecilere, Daum'un bu hafta tüm futbolcuların röportaj yapmasını istemediğini belirtti. 
     Ballı, bir gazetecinin, ''Fatih Akyel'e ceza verilecek mi'' sorusu üzerine, ''Daum'un böyle bir isteği yok. Teknik direktörümüz futbolcularımızın arkasındadır'' dedi. 
     
     TÜM İDMANLAR SAAT 14.30'DA 
     Fenerbahçe, Çaykur Rizespor maçına her gün tek antrenmanla hazırlanacak. 
     Volkan Ballı, antrenmanların her gün saat 14.30'da yapılacağını, oruç tutan oyuncuların çalışmaların ardından iftarını yapacağını söyledi. Antrenmanların 6 Kasım Perşembe gününden itibaren de basına kapalı yapılacağı, takımın 7 Kasım Cuma günü akşam kampa gireceği bildirildi. 
     
     ERCAN AKTUNA, KALP KRİZİ GEÇİRDİ 
     Fenerbahçe'nin eski milli futbolcularından Ercan Aktuna'nın kalp krizi geçirdiği bildirildi. 
     Acıbadem Hastanesi'nden yapılan açıklamada, Aktuna'nın hayati tehlikesinin bulunmadığı ve yoğun bakımdan yarın normal odaya alınacağı belirtildi. 
     
</TEXT>
</DOC>
