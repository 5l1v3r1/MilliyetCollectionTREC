<DOC>
<DOCNO> 168141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/aeko.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon, İmar Bankası için 1 katrilyon borçlanıyor 
</HEADLINE>
<TEXT>

Elinde yeterli nakit kaynak bulunmayan Tasarruf Mevduatı Sigorta Fonu, bankadaki mevduatları ödemek için Hazine'den 1 katrilyonluk tahvil istedi 
     EKONOMİ SERVİSİ 

     Tasarruf Mevduatı Sigorta Fonu TMSF , yönetimi ve denetimini üstlendiği İmar Bankası'nın mevduatlarını ödemek için Hazine'den 1 katrilyon devlet tahvili istedi. Mart 2003 bilançosuna göre, bankada 912 trilyon liralık mevduat bulunuyor. 
     Bankacılık Düzenleme ve Denetleme Kurulu'nun BDDK 3 Temmuz itibariyle yönetim ve denetimini TMSF'ye devrettiğini açıklamasından sonra, dondurulan ödemelerle ilgili çalışmalar sürüyor. Ancak 912 trilyon liralık tasarruf mevduatını ödedikten sonra bankanın iflasını istemeyi düşünen TMSF, bununla ilgili ilk aşama olan mevduatların ödenmesi konusunda sıkıntılı. 
     
     Yeterlik kaynak yok 
     Edinilen bilgiye göre Fon, elinde nakit kaynak olmadığı için bankadaki mevduatları ödemek için Hazine'ye başvurdu. TMSF, daha önceki bankacılık operasyonlarında yaptığı gibi ödemeler için Hazine'den devlet tahvili isteyeceği bu rakamın 1 katrilyon lira olacağı belirtiliyor. Fon'un elinde yeterli nakit kaynak olmadığı için bu yola başvurduğu kaydediliyor. 2003 Mayıs verilerine göre, TMSF'nin elinde 3.4 katrilyon TL, 4 milyar 967 milyon dolar, 1 milyar 347 milyon euroluk uzun vadeli devlet iç borçlanma senedi bulunuyor. 
     Mart sonu verilerine göre, TMSF'nin elinde 382 trilyon lira hazır değeri hemen paraya çevrilebilecek kaynak bulunuyor. Bu kaynağın 371 trilyonu yurtiçi bankalarda, 8.1 trilyonu Merkez Bankası'nda tutuluyor. Hatırlanacağı üzere, bankanın yönetimine el konulmasının ardından bir açıklama yapan BDDK, mevduat garantisindeki yasal sınırı kaldırarak bankadaki tüm mevduatları ödeneceğini duyurmuştu. Bunun için iki haftalık bir hazırlık süresi olacağını açıklayan BDDK, hazırlıkların tamamlanmasının ardından isteyen mudiye ödeme yapacak. Ödemelerin bankanın şubeleri aracılığıyla ilan edileceğini kaydeden BDDK, İmar Off - Shore'daki mevduatlara ise bir ödeme yapılmayacağını açıkladı. 
     
Standart Kimya'ya dolaylı tedbir      Uzanlar'ın tedbir koyulan 55 şirketi içinde yer almayan Standart Kimya'ya da dolaylı olarak ihtiyati tedbir alındığı öğrenildi. PETKİM ihalesini kazanan Standart Kimya'nın ortakları arasında Kemal ve Yavuz Uzan'ın olması nedeniyle bu şirketin Uzanlar'a ait hisseleri de tedbirli hale geldi. Edinilen bilgiye göre, Kemal Uzan'ın bu şirkette yüzde 49, Yavuz Uzan'ın ise yüzde 5 düzeyinde ortaklığı bulunuyor. Dolayısıyla, PETKİM'e en yüksek teklifi veren Standart Kimya'nın hisselerinin yarıdan fazlasının üzerinde Ankara 1. Asliye Ticaret Mahkemesi'nin verdiği tedbir kararı bulunuyor. Bu karara göre, mahkeme tedbiri kaldırana kadar Uzanlar bu hisseleri hiçbir şekilde elden çıkaramayacak. 6 Haziran'da yapılan PETKİM'in özelleştirme ihalesine en yüksek teklifi 605 milyon dolarla Standart Kimya vermişti. 
     

</TEXT>
</DOC>
