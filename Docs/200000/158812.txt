<DOC>
<DOCNO> 158812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/tamer.html </URL>
<DATE> 2003/05/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir orgun sponsorluk serüveni 
</HEADLINE>
<TEXT>

     Geçen cumartesi Kavacık'tan 1 saat mesafedeki Cam Ocağı'na giderek Çek cam sanatçısı Petr Novotny cam kadınını yaratırken, Zeynep Tanbay'ın dansını ve Yansımalar'ın müziğini dinlemiştim. Ertesi gün soluğum yetmediği için Park Orman'a gidemedim. Gidebilseydim, ağaçların gölgesinde Troya Yaylı Çalgılar Kuarteti'ni dinleyebilecektim. 
     
     Uzak ve Eurovision 
     Dün akşam kızımla birlikte Eurovision'da yarışan sanatçımız Sertap Erener için TV başındaydık. Bugün öğle üzeri ise 2. Ülker Mozart Günleri'nde Moskova Konservatuarı'ndan 10 - 14 yaş arası harika çocukları dinlemek için Aya İrini'nin yolunu tutacağım. 
     Bu arada Nuri Bilgi Ceylan'ın Cannes Film Festivali'nde yarışmakta olan 16 ödüllü son filmi Uzak'ın göstereceği performansı da merakla bekliyorum. Eh, 21 yıl arayla bir Türk filmi Cannes'da yarışmaya hak kazanırsa, bizler de yürek çarpıntısıyla sonucu beklemeye hak kazanırız elbette 
     
     Bach'a sponsor 
     Boğaziçi Üniversitesi'nde 4 yıldır her çarşamba, klasik müzik konserlerine ev sahipliği yapan Albert Long Hall, çarşamba gecesi Zeynep Tanbay'ın dansları ve tıklım tıklım bir izleyici kitlesiyle sezonu kapattı. 5. yıl açılışı, salonun mana ve ehemmiyetine uygun olarak bir org konseriyle yapılacak. Ve üstelik de ilk kez sponsorluk bile yapacak Hakan Erdoğan'ın düzenlediği Bach Günleri'nin 22 Eylül'deki açılışı için. Albert Long Hall ve 3 klavyeli 6 bin borulu müthiş org, gelecek yılın haziranında İstanbul Müzik Festivali'nde de sponsor olacak. 
     
     Ergüder'in çabası 
     35 yıldır suskun olan orgu yaşama döndürmeyi kafasına koyan eski rektör Prof. Üstün Ergüder'in kulakları çınlasın. Klasik müzik konserlerini organize eden sevgili Evin İlyasoğlu anlatmıştı. Orgun onarımını kafasına koyan Prof. Ergüder, epey ter döktükten sonra müthiş sponsorlar bularak bu işin üstesinden gelmiş. Koltukları bile tahtadan, orijinaline uygun olarak yeniden yaptırıp, 480 kişilik bir konser salonunu hazır hale getirmiş. Bazı konserlerde dinleyici sayısının 600'ü aştığı bile oluyor . Ve İlyasoğlu'na "Al sana hazır salon, hazır org, burada güzel şeyler yap" demiş. 
     Akustiği mükemmel, atmosferi müthiş, piyanosu müthiş İstanbul'daki en iyi piyanolardan biri bu salonda Pekinel'lerden Fazıl Say'a, İdil Biret'ten Hüseyin Sermet ve Emre Elivar'a pek çok sanatçıyı dinledim. Sahnenin ortasında organisti görmek çok ender rastlanan bir durumdur. Hiç unutmuyorum, Albert Long Hall'ın açılışından sonraki ilk konserlerden birinde ünlü Romen organist, konserin ortasında az daha düşüp bayılıyordu ve bu yüzden konseri kısa kesmek zorunda kalmıştı. 
     
     Tansal her konserde 
     Rektör Prof. Sabih Tansal ve eşi Sevil Hanım, istisnasız her konsere geliyor, başından sonuna izliyorlar. İlyasoğlu, "Bu o kadar büyük bir destek ki, yalnız öğrenciler ve organize edenler için değil, aynı zamanda diğer hocalar, dekanlar ve de gelecek rektörler için..." diyor. 
     Boğaziçi Üniversitesi'nde müzik bölümü yok. Zaten İlyasoğlu'nun verdiği müzik tarihi dersleri de seçmeli. Buna karşılık çarşamba konserleri üniversitede giderek bir sosyal etkinlik haline dönüşmüş bulunuyor. Sanatçılarla öğretim üyeleri ve öğrencilerin tanışmasına, eski mezunların gelip birbirini görmelerine, öğrenciyle öğretim üyeleri ve yönetimin kaynaşmasına ve tabii bu arada öğrencilerden bir bölümüne klasik müziği sevdirmeye vesile oluyor. 
     
     

</TEXT>
</DOC>
