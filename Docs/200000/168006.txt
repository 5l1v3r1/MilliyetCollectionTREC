<DOC>
<DOCNO> 168006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun28.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da PKK KADEK opperasyonu... 
</HEADLINE>
<TEXT>

     Bulgaristan'da ''Kürt Kültür Derneği'' adı altında faaliyet göstermeye çalışan terör örgütü PKK KADEK üyelerinden 7'si, ''haraç toplamak'' suçlamasıyla gözaltına alındı. 
     İçişleri Bakanlığı'ndan edinilen bilgiye göre, Filibe kenti yakınlarındaki Sadovo kasabasında bir Türk lokantasına gelen teröristler, lokantanın sahibinden terör örgütü adına haraç istediler. 
     Lokanta sahibinin durumu polise bildirmesi üzerine bölge emniyet müdürlüğü timleri tarafından geniş çaplı operasyon düzenlendi. Operasyonda, 6'sı Sofya'da, 1'i Filibe'de olmak üzere 7 terörist gözaltına alındı. Bulgaristan'da oturma izinleri bulunan 7 kişinin Türk vatandaşı oldukları ve terör örgütü adına ülkede faaliyet göstermeye çalıştıkları bildirildi. 
     Emniyet yetkilileri, gözaltına alınan teröristlerin sorgulamalarının sürdüğünü, ifadeleri doğrultusunda Bulgaristan'daki diğer bağlantılarının da ortaya çıkarılacağını belirttiler. 
     
</TEXT>
</DOC>
