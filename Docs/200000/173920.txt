<DOC>
<DOCNO> 173920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun10.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak kaynıyor... Bugünkü bilanço 5 ölü 
</HEADLINE>
<TEXT>

     ABD birliklerinin, devrik lider Saddam Hüseyin'in doğum yeri Tikrit'te, saldırıya hazırlanan bir kişiyi vurduğu bildirildi. 
     Yarbay Steve Russell, gazetecilere yaptığı açıklamada, bu sabah gerilla saldırısında bulunmaya hazırlanan bir kişinin vurulduğunu, ancak bu kişinin ölüp ölmediğinin bilinmediğini söyledi. 
     Russell, olaydan sonra bölgeye gelen destek birliklerinin, bölgede arama yaptıklarını, ancak askerlerin yere düştüğünü gördüğü bu kişinin izine rastlamadığını belirtti. 
     Yarbay Russell, taburuna bağlı askerlerin, geçen 3 hafta içinde 9 saldırganı öldürdüğünü, 4'ünü yaraladığını ve onlarcasını yakaladığını bildirdi. 
     Russell, Irak polisinin bugün düzenlediği baskında, geçen hafta Tikrit'te yakalanan Saddam'ın korumalarından Adnan Abdullah Abid El Muslit'in kardeşini yakaladığını da söyledi. 
     Irak polisinin, diğer kardeşleri yakalama operasyonlarını sürdürdüğünü belirten Russell, birliklerinin, kent polisine yardımcı olması amacıyla sivil savunma gücü olarak başlangıçta 35 Iraklıyı çok yakında eğitmeye başlayacağını da kaydetti. 
     
     BOMBALI SALDIRI 3 ÇOCUK ÖLDÜ... 

     Irak'ın başkenti Bağdat'ta bir Amerikan tankına düzenlenen bombalı saldırıda, çevrede bulunan 3 çocuk öldü. 
     Güvenlik kaynakları, kimlikleri belli olmayan kişilerin Bağdat'ın ünlü El Reşid Caddesi'nde dün düzenledikleri bu saldırı sırasında 4 Iraklı sivil ve 2 Amerikan askerinin de yaralandığını söylediler. 
     
     ABD ASKERLERİ 1 IRAKLIYI ÖLDÜRDÜ... 

     Irak'ın başkenti Bağdat'a 110 kilometre uzaklıktaki Samarra yakınlarında dün Amerikan askerlerinin ateşinde 1 Iraklının öldüğü bildirildi. 
     Amerikalı sözcü Yarbay Bill MacDonald, ''Samarra yakınlarında devriye gezen Amerikan askerleri düşmanca davranışlarda bulunan silahlı Iraklıya ateş açmıştır. Olayda askerlerimizden kayıp olmamıştır'' dedi. 
     Öte yandan, sözcü, Bakuba, Tikrit, Kerkük ve İran sınırına uzanan bölgede son 24 saatte düzenlenen operasyonlarda, Saddam Hüseyin yanlısı olduğu sanılan 18 kişinin yakalandığını belirtti. 
     Bu arada, başkent Bağdat'ta kimyasal ürün satan bir dükkanda meydana gelen patlamada 1 Iraklının öldüğü bildirildi. 
     Olay yerine giden itfaiyecilerden Yunus Halid, Bal El Muazzam mahallesindeki kimyasal ürün ve deterjan satılan dükkanda yerel saatle 10.30 sularında meydana gelen patlama sonucu tezgahtar Ziad Muhammed'in öldüğünü, dükkan sahibiyle 2 kişinin hastaneye kaldırıldığını söyledi. 
     Halid, patlamaya bir kamyonun yanıcı maddeden oluşan yükünü boşalttığı sırada atılan sigaranın yol açtığının sanıldığını da kaydetti. 
     
     EMNİYET GENEL MÜDÜRLÜĞÜ BİNASI YAKILDI 

     Irak'ın başkenti Bağdat'ta Emniyet Genel Müdürlüğü binası ateşe verildi. 
     Yetkililer, El Cumhuriye Caddesi'ndeki binanın rejimin devrilmesinden bu yana boş olduğunu ve yağmacıların hedefi olan binanın daha önce de 3 kez yakıldığını belirttiler. 
     
     CEZAEVİNDEKİ İDAM ODALARI MÜZE YAPILIYOR 

     Irak'ın başkenti Bağdat'taki Ebu Girey Hapishanesi'nin idam odaları müzeye çevriliyor. 
     Yektkililer, Irak'ın en büyük hapishanesi sayılan, Bağdat'ın 30 kilometre kuzeyinde bulunan Ebu Girey'in devrik lider Saddam Hüseyin tarafından yaptırılan idam odalarının müzeye dönüştürülerek, halkın ziyaretine açılacağını söylediler. 
     
</TEXT>
</DOC>
