<DOC>
<DOCNO> 151680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo41.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da kaos... Kurtar istifa mı etti, görevden mi alındı 
</HEADLINE>
<TEXT>

     Kocaelispor'da, 28. haftadaki Gaziantepspor yenilgisinin ardından başlayan kaos sürüyor. 
     Ligde kalma umudunu yitiren Körfez ekibinde, dün akşam saatlerinde başkan Hikmet Erenkaya'nın görevi bıraktığını açıklamasının ardından, bugün de teknik heyetin durumu tartışılıyor. 
     Teknik Asbaşkan Fuat Taşer, Güvenç Kurtar ve ekibinin istifa ettiğini duyurdu. Taşer, Kurtar ve ekibinin ayrılmasının tamamen kendi tasarrufları olduğunu, Yönetim Kurulu'nun bu konuda bir karar almadığını bildirdi. 
     Bu arada, teknik direktör Güvenç Kurtar ise ''Ben ve ekibim istifa etmedik, ama yönetim bunun için baskı yapıyor. Ben Başkan Erenkaya ile gelmiştim, git derlerse gideriz. Bu konuda bir açıklama bekliyoruz. Kimseye, bırak kaçtı dedirtmem'' diye konuştu. 
     Öte yandan, Yönetim Kurulu'nun, teknik direktörlük için Mehmet Özdilek ile temasta olduğu da öğrenildi. 
     





</TEXT>
</DOC>
