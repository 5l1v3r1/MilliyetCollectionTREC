<DOC>
<DOCNO> 157303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo07.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet'li Detroit Pistons finalde... 
</HEADLINE>
<TEXT>

     ABD Profesyonel Basketbol Ligi NBA konferans yarı finallerinde Mehmet Okur'un 6 ribaunt aldığı maçta Doğu Konferansı'nda Detroit Pistons, Philadelphia 76ers'ı uzatmada 93-89 yenerek, seride rakibine 4-2 üstünlük sağladı ve konferans finallerine kaldı. 
     Gecenin tek maçında Pistons ile 76ers, Philadelphia'da karşı karşıya geldi. 
     1991'den bu yana ilk kez konferans finallerine kalan Pistons'da, oyuna sonradan giren ve 23 dakika oynayan Mehmet Okur, sayı atamazken, 3'ü hücumdan 3'ü savunmadan 6 ribaunt aldı, 1 asist yaptı ve 2 top çaldı. Faul atışı kullanmayan Okur, 3 kez denediği 2 sayılık ve 2 kez denediği 3 sayılık atışlarda başarı sağlayamadı. 
     Takımda Chauncey Billups, 9'u uzatmada olmak üzere 28 sayı attı. Yarı finallerde 2., 3. ve 5. maçlarda ayak bileğindeki sakatlık nedeniyle oynayamayan Billups, uzatmada Pistons'a ilk 6 sayısını 3 sayılık atışlardan kazandırdı ve bitime 15.2 saniye kala attığı 3. 3 sayılık atışla takımını 92-89 öne geçirdi. Takımda Richard Hamilton 19, yedek Corliss Williamson 17 sayı, Ben Wallace da 18 ribaunt, 10 sayı ve 4 blok gerçekleştirdi. 
     76ers'da ise oyunun başında ilk 6 atışında topu çemberden geçiren Allen Iverson, 38 ile sayı liderliğini elde ederken, Derrick Coleman 14 sayı ve 11 ribaunt, Kenny Thomas da 14 ribaunt ve 12 sayıyla ''double-double'' yaptı. 
     Pistons, konferans finalinde New Jersey Nets ile mücadele edecek. 
     
</TEXT>
</DOC>
