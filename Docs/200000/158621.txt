<DOC>
<DOCNO> 158621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkoviç'e taşlama 
</HEADLINE>
<TEXT>

Trabzonspor Teknik Direktörü Samet Aybaba, Avustralyalı file bekçisine yüklendi, "Bir tane büyük maç kurtaramadı" dedi 
     'Olmadık goller yedi' 
     SEZON başında büyük övgüler alan Trabzonspor kalecisi Petkoviç gözden düştü. Başarılı file bekçisine yüklenen Teknik Direktör Samet Aybaba, "İstikrarlı ama hiç büyük maç kurtarmadı. Kaleci, büyük maçlarda büyük oynamalı" diyerek eleştirilerini sıraladı. Ligin ilk 8-9 maçında Petkoviç'in iyi oynadığını savunun Aybaba, "Olmadık goller yiyerek puan kaybetmemize yol açtı" yorumunda bulundu. 
     
     'Gidebilir' iddiası 
     AYBABA'NIN eleştirdiği kaleci Petkoviç'in satılabileceği kaydedildi. Trabzonspor Başkanı Özkan Sümer'in yabancı kaleci arayışına girmesi, Belçika Milli Takımı'nın file bekçisi Geert De Wlieger'le anlaşma noktasına gelmesi, "Petkoviç gidecek" yorumlarına yol açtı. Petkoviç'e İngiltere'den teklif olduğu, Fenerbahçe'nin de Avustralyalı kaleciyle ilgilendiği öğrenildi. 
     
     Özel uçakla Denizli'ye 
     DENİZLİSPOR ile yarın deplasmanda oynayacak olan Trabzonspor, bugün özel uçakla Denizli'ye gidiyor. Bordo - Mavili yönetim, bu deplasmana gelecek olan taraftarın da özel uçağa alınacağını ve konaklama ücreti de dahil olmak üzere 200 milyon lira isteneceğini belirtti. Basın ve taraftara kapalı olarak dün tek idman yapan Karadeniz ekibi, son iki maçını da kazanmak istiyor. 
     

</TEXT>
</DOC>
