<DOC>
<DOCNO> 186645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur11.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun yol arkadaşı bir "yılan"... 
</HEADLINE>
<TEXT>

     Doğu Karadeniz'de madeni yağ satıcılığı yapan Erol Kocaili, seyahatlerinde yol arkadaşı olarak ''yılan'' taşıyor. 
     Kocaili, çocuk yaşlarda arkadaşlarına muziplik yapmak için yılan yakaladığını, bu nedenle yılanlara karşı kendinde başlayan ilginin zamanla bir hobi haline geldiğini söyledi. 
     Geçimini Doğu Karadeniz'de bayilere madeni yağ satışı yaparak sağladığını belirten Kocaili 39 , bugüne kadar 2 bin dolayında yılan yakalayarak beslediğini, yılan beslemenin kendisi için kanarya ya da balık beslemek gibi olağan hale geldiğini ifade etti. 
     Kocaili, şunları söyledi 
     ''Genelde insanların fobileri arasında yer alan yılana karşı bende özel bir hobi var. Karadeniz Bölgesi'ndeki yılanlar genelde zehirsizdir. Bu bölgede yılan yakalamanın ve onlarla oynamanın fazla bir sakıncası yok. Kimi kuş, kimi balık, kimi de kedi-köpek beslemeyi sever, bende yılan beslemeyi seviyorum. Bu hobim nedeniyle bir ara eşimden boşanmanın eşiğine kadar geldim. Bunun için eve yılan götürmüyorum, onlara bir arkadaşın deposunda bakıyorum.'' Kocaili mal satmak için evden ayrıldığında depoda sakladığı yılanlardan birini kendisine yol arkadaşı olsun diye cam kavanoz ya da pet şişeye koyarak yanına aldığını kaydetti. 
     Kışın uykuya yatmaları nedeniyle yaz sonunda yılanları doğaya bıraktığını belirten Kocaili, ''Kış ayları benim için yalnızlık ve özlem demektir. Bu nedenle yazın gelmesini sabırsızlıkla bekliyorum. Yaz geldiğinde de doğaya çıkarak tekrar yılan yakalıyorum'' diye konuştu. 
     
</TEXT>
</DOC>
