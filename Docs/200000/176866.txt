<DOC>
<DOCNO> 176866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/siy01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak için İran' formülü 
</HEADLINE>
<TEXT>

   Pakistan'la ortak hareket ederek "Irak'ta işgalci kuvvet" konumuna düşmek istemeyen hükümet, Tahran'ın da desteğini almaya çalışacak 
      ABDULLAH KARAKUŞ 

   
   AKP hükümeti, asker göndermeyi planladığı Irak'taki Şiilerle "ters düşmemek" için Başbakan Recep Tayyip Erdoğan'ın İran ziyaretini gündeme aldı. Erdoğan'ın eylül ortalarında İran'a gidebileceği belirtilirken, Ankara'nın İslam Konferansı Örgütü'nde İKÖ de Irak'la ilgili eleştirileri yumuşatmaya çalışacağı kaydedildi. 
   Irak'a asker göndermek için bölgede nabız yoklayan ve risk analizleri çıkaran hükümet, Müslüman ülkelerle diyaloglarını da artırdı. Pakistan'la ortak hareket ederek "Irak'ta işgalci kuvvet" konumuna düşmek istemeyen hükümet, bölgenin geleceğinde Müslüman ülkelerin lideri olmak için görüşmelerini hızlandırdı. 
   
   Ziyaret eylül sonunda 
   Türkiye, hem Pakistan hem de ABD ile sürekli görüştüğü bir ortamda Irak'taki Şiilerle karşı karşıya gelmemek için de İran ziyaretini gündeme getirdi. Bu ziyaretle, Irak'taki Şiilerin Türk askerlerine verebileceği olası zararların önünün kesilmesinin amaçlandığı kaydedildi. Erdoğan'ın kurmayları eylül sonunda İran'a gidilmesi üzerinde durulduğunu, ancak tarihin ertelenebileceğini vurguladı. İran'ın eylül sonunda ziyaret edilmesi halinde de Irak'a bu gezinin ardından asker gönderilebileceği ifade edildi. 
   Hükümet, ayrıca ekim ortalarında Malezya'da yapılacak İKÖ zirvesi için de hazırlık yapmaya başladı. Müslüman ülkelerin Irak'a asker gönderilmesine ilişkin olası tepkilerini azaltmak isteyen Ankara'nın, Dışişleri Bakanı Abdullah Gül aracılığıyla bölgeyle ilgili olumlu mesajlar vermesi hedeflenirken, Erdoğan'ın da toplantıya katılabileceği belirtildi. 
   
   Erdoğan Deprem Üst Kurulu kurulucak    Başbakan Recep Tayyip Erdoğan, İstanbul'da deprem brifingi aldıktan sonra yaptığı açıklamada, Türkiye genelinde Deprem Üst Kurulu kurulmasıyla ilgili bir çalışma başlatacaklarını söyledi. Erdoğan, dün İstanbul Valisi Muammer Güler'i ziyaret ederek brifing aldı. Gelişte tören birliğini selamlayan Erdoğan, daha sonra Güler'in makamına geçti. Güler, ziyaretin anısına Erdoğan'a bir çini tabak ile 19 Mayıs'ta Atatürk ve silah arkadaşlarının Samsun'a ayak basışını gösteren bir maket hediye etti. 
   
   
</TEXT>
</DOC>
