<DOC>
<DOCNO> 154213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun13.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak Petrol Bakanlığı'nı yönetmek için yeni ekip oluşturuldu. 
</HEADLINE>
<TEXT>

     Irak'taki Amerikalı yetkililerin, Irak Petrol Bakanlığı'na bir yönetim ekibi atadıkları, ekibin bir Iraklı ve başında bir Amerikalı bulunan danışma konseyi tarafından yönetileceği bildirildi. 
     Irak'ın yeniden yapılanmasından sorumlu emekli General Jay Garner'ın yardımcısı Tim Cross, Petrol Bakanlığı'nın eski yetkilileriyle yaptığı toplantının ardından, eski Petrol Bakanlığı Planlama Müdürü Tamer Gadbani'nin, geçici yönetim ekibinin müdürü olmayı kabul ettiğini açıkladı. 
     Cross, ''Yoğun görüşmelerin ardından ve danışma konseyinin yürütme komitesinin onayıyla, Tamer Gadbani'nin Irak Petrol Bakanlığı geçici yönetim ekibinin başına geçmeyi kabul ettiğini açıklamaktan memnuniyet duyuyorum'' diye konuştu. 
     Petrol sektörünün başına geçecek bir danışma konseyi de oluşturulduğunu belirten Cross, bu konseyin başkanlığına Amerikalı Philip Carroll'ın, başkan yardımcılığına da Iraklı Fadıl Osman'ın getirildiğini söyledi. 
     Carroll'ın, Shell'in ve mühendislik ile inşaat alanlarında hizmet veren Fluor şirketinin eski genel müdürü olduğu belirtiliyor. 
     Devlet Petrol Satış Örgütü'nün SOMO eski yöneticilerinden Osman'ın da daha önce Irak Petrol Bakanlığı'nda çeşitli görevlerde bulunduğu ve bir süre Türkiye'de yaşadığı kaydedildi. 
     Bugün oluşturulan danışma konseyi, Irak'ta petrol sanayi konusunda planlama çalışmalarından sorumlu olacak. 
     




</TEXT>
</DOC>
