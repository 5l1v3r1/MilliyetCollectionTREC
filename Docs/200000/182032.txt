<DOC>
<DOCNO> 182032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/guncel/gun04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp merkezine sigara ikramlı açılış 
</HEADLINE>
<TEXT>

   Kızılay Kayseri Şubesi'nin yeni Tıp Merkezi'nin temel atma töreninde hemşireler konuklara kolonya ve 'sigara' ikram etti 
      DEMET ÖZTÜRK Kayseri DHA 

   
   Türkiye Odalar ve Borsalar Birliği TOBB Başkanı Rifat Hisarcıklıoğlu'nun babası Dr. Emin Hisarcıklıoğlu'nun kurucu başkanlığını yaptığı Kızılay Kayseri Şubesi'nin yeni Tıp Merkezi'nin temel atma töreninde hemşireler konuklara sigara ikram etti. 
   Hisarcıklıoğlu, yapımı iki yılda tamamlanacak ve 7 trilyon liraya mal olacak merkezin temel atma töreninde en son kürsüye gelecek Vali Nihat Canpolat'ın kendisinden önce anons edilmesi üzerine özür diledi. Hisarcıklıoğlu, "Valim, kusura bakmayın, zaman zaman böyle protokol hataları yapılıyor" derken Canpolat da, "Biz misafire her zaman hürmet ederiz başkan" diye karşılık verdi. 
   Törende hemşireler protokoldaki konuklara kolonya, meşrubat, çikolatanın yanı sıra bir tabak içinde sıralanmış sigara paketlerini tutarak, sigara ikram etti. 
   Hisarcıklıoğlu, Kayseri'de hangi okula, hangi sağlık ocağına bakılsa bir hayırseverin isminin görüldüğünü belirterek, "Kayserili kazanıp üretmesini de, sosyal etkinliklere katkıda bulunmayı da bilir. Diğer iller de bunu örnek alsa ülkede ne ekonomik sıkıntı olur, ne 5.5 milyon işsiz olur" diye konuştu. 
   
   
</TEXT>
</DOC>
