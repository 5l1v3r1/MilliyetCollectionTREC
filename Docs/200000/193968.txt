<DOC>
<DOCNO> 193968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun12.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Felipe'nin düğün kortejini gören balkonlar servet ediyor 
</HEADLINE>
<TEXT>

     İspanya'nın veliahdı Prens Felipe'nin nişanlısı gazeteci Letizia Ortiz ile evlenmesine daha yaklaşık 8 ay olmasına karşın, Madrid'de düğün kortejini görecek balkonların kiralanması işlemlerinin şimdiden başladığı bildirildi. 
     İspanya'da ''yılın haberi'' olarak duyurulan Prens Felipe ile Ortiz'in evleneceği haberinin yankıları bugün de İspanyol basınında geniş şekilde yer aldı. 
     Gelecek yaz Madrid'deki Aldumena Katedrali'nde yapılacak düğün töreni için güzergah belli olurken, düğün kortejini görmek isteyenler için yol kenarlarındaki binaların balkonlarının kirasının 6 bin Euro'dan başladığı ileri sürüldü. 
     Bu arada 35 yaşındaki Prens Felipe ve 31 yaşındaki Letizia'nın dün Kraliyet Sarayı'nda yaptıkları nişan törenine ilişkin haberlerde, Prens Felipe'nin ''Letizia ile evliliğim, Kraliyet Ailesi'nin devamlılığı için bir halka olacak'' sözü ön plana çıkarıldı. 
     Kral Juan Carlos'un tek oğlu olan Prens Felipe'nin gazetecilere açıklamasında, ''2'den fazla 5'ten az çocuk istiyorum'' şeklindeki sözü dikkati çekerken, Prens'in yeni eşi için ''akıllı, güzel konuşan, cesaretli, işinde sorumluluk sahibi, dürüst, örnek alınacak'' gibi güzel sözler kullanması, İspanyol medyası tarafından çok olumlu karşılandı. 
     
</TEXT>
</DOC>
