<DOC>
<DOCNO> 188774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun28.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesi yarın başlıyor... Erdoğan Brüksel'e gidiyor... 
</HEADLINE>
<TEXT>

     AB üyesi ülkeler ile 13 aday ülkenin devlet ve hükümet başkanlarının buluşacakları zirveye hazırlanan Brüksel'de geniş güvenlik önlemleri alınıyor. 
     Zirvenin yarınki ilk bölümünde, Hükümetlerarası Konferans toplanacak ve katılımcılar, AB kurumsal reformları ile Avrupa Konvansiyonu tarafından hazırlanan anayasa taslağını ele alacaklar. 
     Devlet ve hükümet başkanları, bu tartışmalarda, Avrupa Parlamentosu'nun gelecekteki oluşumu, başkanlık sistemi ve AB'nin gelecekteki karar mekanizmasına öncelik verecekler. 
     Zirvenin ikinci bölümünde AB devlet ve hükümet başkanları, Avrupa Parlamentosu Başkanı Pat Cox'un da katılacağı konsey toplantısında buluşacaklar. AB'nin en yüksek karar organı olan konseyde ekonomik konulara ağırlık verilecek. Konsey, AB'nin göç ve sığınmacılar politikasını da ele alacak ve bu alanlarda ortak tavır belirleme çabalarını sürdürecek. AB Konseyi, ortak dış politika ve savunma konusundaki gelişmeleri analiz edecek. 
     Devlet ve hükümet başkanlarından ayrı bir toplantıda bir araya gelecek olan AB dışişleri bakanları da Ortadoğu, Irak, İran gibi gündem maddelerini inceleyecekler. 
     
     BAŞBAKAN ERDOĞAN'IN PROGRAMI 
     AB zirvesinde Türkiye'yi temsil edecek olan Başbakan Recep Tayyip Erdoğan, bu gece Brüksel'e gelecek. 
     Zirvenin ilk gününde Hükümetlerarası Konferansa katılacak olan Erdoğan'ın, daha sonra, Belçika'daki Türk dernek temsilcileriyle bir toplantı yapması, Brüksel'de, Türklerin yoğun bulundukları Schaerbeek bölgesini ziyaret etmesi ve ''Boğazın Sessizlikleri'' isimli resim sergisinin açılışına katılması bekleniyor. 
     Erdoğan, Cuma günü, AB zirvesinin ardından aday ülkelerin liderlerini bilgilendirmek amacıyla düzenlenen öğlen yemeğine katıldıktan sonra, İspanya'ya gitmek üzere Belçika'dan ayrılacak. 
     
</TEXT>
</DOC>
