<DOC>
<DOCNO> 193912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/siy20.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Bütçede türban tartışması...    TBMM Plan ve Bütçe Komisyonu'nda İçişleri Bakanlığı bütçesi görüşülürken CHP İstanbul Milletvekili Ali Kemal Kumkumoğlu ile AKP Adıyaman Milletvekili Mahmut Göksu arasında "türban tartışması" yaşandı. Kumkumoğlu, bir yıl öncesine kadar inançları siyasallaştırmaya yönelik eylemler yapıldığını belirtti. Kumkumoğlu şöyle konuştu "Geçen bir yıl içinde ne hikmetse bu etkinlikler birden kendiliğinden sona erdi. Bu anlamda herhangi bir yasal değişiklik olmadı. Bu nereden kaynaklanıyor, nasıl bir anlayış" dedi. Kumkumoğlu, bu olayların AKP'nin iktidarıyla ilişkili olduğunu savundu. Göksu ise, "Türban gösterisi yapan kızlarımıza Türkiye'yi terk ettirdik, onların hepsi beyin göçüyle yurtdışına gitti. Üniversite önlerinde ağlayanların göz pınarları kurudu, artık ağlamaya mecalleri de kalmadı, onun için yoklar" yanıtını verdi. 
   
   'Güneydoğu'da Avrupa Birliği'ne uyum yok'    İsveç Sosyal Demokrat Partisi İnsan Hakları Komisyonu'nun 14 üyesi, Diyarbakır'ın ardından dün de Mardin'de incelemelerde bulundu. Vali Temel Koçaklar'ı da ziyaret eden komisyonun başkanı Anne Ludvigsson, Güneydoğu'da insan haklarıyla ilgili AB uyum yasalarının sağlıklı işlemediğini öne sürerek, "Türkiye'de insan hakları ihlalleri devam ediyor" dedi. Komisyon üyeleri daha sonra valilik defterini imzaladı. Komisyon üyeleri arasında Hollanda'da iki dönemdir milletvekili seçilen Yılmaz Kerimo da yer aldı. 
   
   Avukatları, Öcalan için BM'ye başvurdu    Abdullah Öcalan'ın avukatları, altı haftadır görüşe çıkmayan müvekkillerinin durumunu tespit etmesi için Birleşmiş Milletler'den BM raportör istedi. Öcalan'ın avukatlarından Aysel Tuğluk, müvekkilinin yayın, iletişim, ailesi ve avukatlarıyla görüş haklarının kısıtlandığını öne sürdü. BM'nin müvekkilinin durumu hakkında tavır koyması gerektiğini savunan Tuğluk, bir raportörün Öcalan'ın yaşam koşullarını yerinde görmesini ve sağlık heyetiyle özel bir muayeneden geçirmesini talep etti. 
   
   
   
</TEXT>
</DOC>
