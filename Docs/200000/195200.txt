<DOC>
<DOCNO> 195200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/yazar/gunes.html </URL>
<DATE> 2003/11/13/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dr. Breuer'den saçılan inciler 
</HEADLINE>
<TEXT>

   
   Dünyada bankalar zorda. Kar sorunu yaşanıyor. Bunu aşmak için çeşitli stratejiler geliştiriliyor, önlemler alınıyor. Dün TÜSİAD'ın davetlisi olarak İstanbul'a gelen Deutsche Bank Yönetim Kurulu Başkanı Dr. Rolf E. Breuer'i izledik. Dr. Breuer geçen yıl da Türkiye'ye gelmiş, Sabancı Üniversitesi'nde bir konuşma yapmıştı. O zaman ilgi daha çok krizler üzerineydi. Bu kez Avrupa'da bankacılık sektörünün durumunu değerlendirdi ve yapılması gerekenleri özetledi. 
   Dr. Breuer'in önce euronun tedavüle girmesinin öneminden, bunun elverdiği olanaklardan bahsetti. Malum, ortak bir para birimi hem ticareti artırıyor, hem de üye ülkeler arasındaki dolaşımı kolaylaştırıyor. Daha sonra da bankaların nasıl bir süreçten geçtiğini aktardı. 
   Almanya'da bankaların içinde bulunduğu sıkıntılardan da bahsetti Dr. Breuer. Bundan kurtulmanın yolu elbette verimin artırılması. Gerçi bir yanda bu yapılıyor. Ancak hacimleri büyütmeden yine de yeterince karlılık sağlanamıyor. Dr. Breuer'e göre İngiliz bankaları göreli olarak daha iyi durumda. Bunun da nedeni İngiltere'de şube sayısının daha makul düzeylerde kalması. Mesela İngiltere'de her 1000 kişiye 0.40 şube düşüyor. Oysa Almanya'da bu 0.69. Az bir fark değil elbette. Yüzde 73'lük bir verim farkı 
   Ülkemizde de bankalar zorlanıyor. Eskiden karsızlıktan yakınırlardı. Şimdi kriz bitti, sorun yine aynı. Ancak geçmişte hiç olmazsa risk alıp kar elde ederdi. Şimdi risk de alamıyorlar. Çünkü yakın bir gözetim ve denetim altındalar. Üstelik artık batabileceklerini biliyorlar. 
   Türkiye'de 70 milyon nüfusa düşen şube sayısı 5915. Yani bizdeki rasyo 11.71 Bu da verimsizliğin müthiş boyutunu gösteriyor. Hele aktif büyüklükleri karşılaştırılırsa durumun daha da vahim olduğu ortaya çıkıyor. Türkiye'de bankacılığın aktif büyüklüğü 130 milyar doları bulmaz. Buluyorsa değer kazanmış kurlardır . Bu büyüklük 122 bin çalışanla elde ediliyor. Dolayısıyla şube başına ortalama aktif 21 milyon dolar yaratılıyor. Almanya'da büyükçe bir banka sayılan Commerbank'ta ise 35 bin kişi çalışıyor ve 470 milyar dolar aktif yaratılıyor. Şube sayısı 700 olduğuna göre, şube başına tam 670 milyon dolar yaratılıyor Yani bize göre tam 32 kat. 
   Deutsche Bank'ın durumu da farklı değil. Deutsche 1.150 milyon dolar aktif büyüklüğünü 97 bin kişiyle ve 2.134 şubeyle elde ediyor. Yani şube başına 539 milyon dolar aktif yaratılıyor. Kısacası, Deutsche rakibi Commerbank'a göre daha büyük olmasına rağmen, daha az verimli görünüyor. 
   Dr. Breuer konuşmasında bankaların satın alma ve birleşmelerle büyümesi, böylece verimin artırılması gerektiğini belirtti. Tek para birimi ve tek faiz oranı kuşkusuz bunu kolaylaştırıyor. Ancak bankalar da bir tercih yapmak zorunda. Dr. Breuer'e göre sadece klasik bankacılıkla yaşamak mümkün değil. Şubeleri bir satış noktası görüp çok farklı kuruluşların ürünlerinin de pazarlanması gerekiyor. Mesela sermaye piyasası ürünlerinin. 
   Avrupa'da bile kar sorunu varsa, biz battık demek. Çünkü rakamlar ortada. Özetle, Dr. Breuer'in aktardığı inciler halimizin harap olduğunu gösteriyor. Bari AB'ye girsek de diyemeyeceğiz, çünkü Dr. Breuer bunun çabuk olamayacağını belirtti. 
   
      
   
</TEXT>
</DOC>
