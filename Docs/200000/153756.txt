<DOC>
<DOCNO> 153756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko31.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında hisse senetleri yüzde 21.48 oranında değer kazandı 
</HEADLINE>
<TEXT>

     Borsa yatırımcısının yüzü Nisan ayında güldü. Nisan ayında hisse senetleri ortalama yüzde 21.48 değer kazandı. 
     Borsa dışında kalan altın, döviz, banka faizi ve tahvil-bono faizlerinde önemli düşüşler gerçekleşti. 
     ABD Dışişleri Bakanı Colin Powell'ın gelişi, Türkiye'ye ''1 milyar dolarlık hibe ya da 8.5 milyar dolarlık krediyi'' de içeren ek bütçenin ABD Kongresi'nden geçmesi, IMF Niyet Mektubu'nun imzalanması, Irak savaşının beklenenden kısa sürmesi, faiz ve kurdaki düşüşler ile Merkez Bankası'ndan gelen kotasyon indirimi Nisan ayında piyasaların yönünü belirleyen ana gelişmeler oldu. 
     
     ÖZETLE YATIRIM ARAÇLARI 
     Nisan ayı altın ve dövizde önemli düşüşlerle tamamlandı. Banka faizleri ile tahvil bono faizlerinde de gerileme yaşandı. İMKB İkinci el tahvil ve bono piyasasında Mart ayı sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Nisan ayındaki getirisi yüzde 3.18 ile yüzde 5. arasında değişti. 1 aylık mevduat faizi net yüzde 2.94 kazandırdı. Yatırım fonlarına katılma belgeleri aylık ortalama yüzde 5.06 oranında artış kaydederken, reponun net verimi de yüzde 3.07 dolayında gerçekleşti. 
     
     BORSA 
     İMKB Ulusal-100 Endeksi, Nisan ayında 2,034.86 puan artarak 9,475.09 puandan 11,509.95 puana çıktı. İMKB'de işlem gören hisse senetlerinin aylık ortalama değer artışı yüzde 21.48'e ulaştı. 
     Nisan ayında, İMKB Ulusal Mali Endeks 2,318.35 puanlık artışla 13,9.54 puana, İMKB Ulusal Sanayi Endeksi 2,369.57 puanlık artışla 12,061.89 puana ve İMKB Ulusal Hizmetler Endeksi 996.05 puanlık artışla 7,329.57 puana yükseldi. 
     Mali grup hisselerin aylık ortalama değer artışı yüzde 20.66, sanayi grubundaki hisselerin ortalama değer artışı yüzde 24.45 ve hizmetler grubundaki hisselerin aylık ortalama artışı da yüzde 15.73 oldu. 
     
     KAZANANLAR VE KAYBEDENLER 
     Geçen ay sembolik olarak sadece birkaç lot işlem gören ve fiyatı 550 liradan 5,000 liraya çıkan Uşak Seramik YENİ hisseleri hariç tutulduğunda en yüksek oranlı getiriyi yüzde 157.81'lik artışla Esem Spor Giyim hisseleri sağladı. Mart sonunda 640 lira olan bu hisselerin fiyatı Nisan sonunda 1,650 liraya çıktı. 
     Sanko Pazarlama hisseleri yüzde 106.10'luk artışla ikinci ve Kristol Kola hisseleri de yüzde 104.49'luk artışla üçüncü oldu. 
     Işıklar Ambalaj hisseleri Nisan ayında yüzde 16.80 oranında gerileyerek en çok değer yitiren hisse senedi oldu. Bak Ambalaj hisseleri yüzde 14.29'luk düşüşle ikinci, Koza Davetiyeleri hisseleri de yüzde 13.89'luk düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 299 hisse senedinden 290 tanesi değer kazanırken, 9 hisse senedi değer yitirdi. 
     
     DÖVİZ 
     Yabancı para birimlerinin Türk Lirası karşısındaki Nisan ayı kayıpları yüzde 6.27 ile yüzde 8.51 arasında gerçekleşti. 
     İstanbul Serbest piyasada alınıp satılan dövizlerden ABD Doları, Nisan ayında Türk Lirası karşısında yüzde 8.51 oranında düşüş gösterdi. 
     AB'nin ortak para birimi Euro'nun geçen ayki kaybı yüzde 6.27, İngiliz Sterlini'nin yüzde 7.25 ve İsviçre Frangı'nın yüzde 8.25 olarak gerçekleşti. 
     Nisan sonunda ABD Doları'nın Türk Lirası satış fiyatı 1 milyon 569 bin lira, Euro'nun 1 milyon 750 bin lira, İngiliz Sterlini'nin 2 milyon 508 bin lira ve İsviçre Frangı'nın 1 milyon 157 bin lira oldu. 
     
     ALTIN 
     Nisan ayında 24 ayar külçe altının gram satış fiyatı yüzde 7.82, Cumhuriyet altının satış fiyatı da yüzde 7.60 oranında düştü. 
     Cumhuriyet altınının satış fiyatı ay boyunca 9 milyon 500 bin lira gerileyerek 115 milyon 500 bin liraya, 24 ayar külçe altının gram satış fiyatı da 1 milyon 450 bin lira gerileyerek 17 milyon 100 bin liraya düştü. 
     İstanbul Altın Borsası'nda İAB işlem gören külçe altının gram fiyatı da Nisan ayı boyunca yüzde 7.99'luk kayıpla 16 milyon 975 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Nisan ayındaki ortalama değer artışı yüzde 5.06 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 27.22 ile Turkish Yatırım A Tipi Değişken Fon, yüzde 17.61 ile Ak Yatırım A Tipi Hisse Senedi Fon ve yüzde 17.27 ile Alfa A Tipi Ulusal-30 Endeks Fon belgelerinde kaydedildi. 
     Geçen ayın en çok değer yitiren katılma belgeleri ise yüzde 9.24'lük düşüşle YKB B Tipi Yabancı Menkul Kıymetler Fonu, yüzde 6.36'lık düşüşle Ata B Tipi Yabancı Menkul Kıymetler Yatırım Fonu ve yüzde 5.89'luk düşüşle de Vakıf B Tipi Yabancı Menkul Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Nisan ayında 17 bin 808 puan artarak 369,889 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'nda Mart sonunda oluşan ortalama oranlardan parasını bir ay boyunca tahvil ve bonoda değerlendirenlerin Nisan ayında vadelerine göre kazançları yüzde 3.18 ile yüzde 5. arasında oldu. 
     Banka faizlerinde ay içinde ortalamalara 1-1.6 puan olarak yansıyan düşüşler olurken, ortalamalarda vadelerine göre yüzde 41-45 aralığına gelindiği gözlendi. 
     Önde gelen ve değerlendirmeye alınan 10 kamu ve özel bankanın Mart sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 2.94 oldu. 
     Mart sonunda ortalama yüzde 47 dolayında seyreden oranlardan parasını repoda değerlendiren yatırımcılar aylık yüzde 3.07 dolayında kazanç elde ettiler. 
     




</TEXT>
</DOC>
