<DOC>
<DOCNO> 199633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/ekonomi/eko02.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuzluk yarışı hızlandı 
</HEADLINE>
<TEXT>

   Carrefoursa'nın yüzde 30 indirimli kampanyasının ardından Metro Cash Carry de 30 ürünün fiyatını 2001 düzeyine indirdi 
      EKONOMİ SERVİSİ 
   
   Yılboyunca kendi markaları ile ucuz ürün satan ve çeşitli indirim kampanyaları düzenleyen hipermarketlerin yarışı hızlandı. Önceki gün Carrefoursa 1 Numara adı altında topladığı 300 üründe yüzde 30 - 40 indirimli satış yapacağını açıklarken dün de toptan satış marketi Metro Cash Carry, 30 farklı ürünü 2001 yılı fiyatlarıyla satacağını duyurarak yeni bir kampanya başlattı. 
   
   İndirim kampanyaları 
   Migros ve Gima'nın da ucuz ürün kampanyaları sürüyor. Migros, 15 günde bir 500'e yakın üründe yüzde 20'ye varan indirim yapıyor. Ayrıca, haftasonu da bazı ürünlerde 'özel fiyat' uygulaması bulunuyor. Migros, 700'ü aşkın Migros markalı ürünü kendi kategorilerinde yüzde 20 - 30 daha ucuz satarken, geçen yıl piyasaya çıkartılan Bütçem markalı 11 temizlik ürününde de 990 bin liralık tek fiyat uyguluyor. 
   Gima Pazarlamadan Sorumlu Genel Müdür Yardımcısı Ali Serhan Şahin ise bu yıl uyguladıkları fiyat artışlarının enflasyonun altında kaldığını belirtti ve şu anda da SuperCard'lı müşterilere çeşitli avantajlar sağladıklarını söyledi. 
   Şahin, "Ayrıca SMS, e - posta, kasa, SüperEkran mesajlarıyla kişiye özel promosyon ve indirim avantajları da sunuyoruz. Önümüzdeki dönemde farklı ve yeni kampanyalarla müşterilerimize özel fırsatlar sunmaya devam edeceğiz" dedi. 
   
   Metro Cash Carry'de 2001 fiyatı    Toptan satış marketi Metro Cash Carry, 30 ürünü 2001 fiyatıyla satacak. 
   18 Aralık'a kadar sürecek kampanyayı tanıtan Metro Cash Carry Yönetim Kurulu Üyesi Mustafa Kalkandelen, "Müşterilerimiz için önemli 30 ürünü inceledik. Üreticilerimizden destek istedik, bazı ürünlerde aldığımız fiyatın altına indik" dedi. Kalkandelen, satışlarının iki katına çıkmasını beklediklerini söyledi. 
   Kalkandelen, kişisel bakım ürünleri, et, süt, muz gibi gıda ürünleri gazlı ve alkollü içecek ve benzin gibi ürünlerde fiyatların h l Avrupa'dan pahalı olduğunu belirtti. Gıda ve temizlik ürünlerini kapsayan kampanyada bazı fiyatlar KDV hariç şöyle Raf fiyatı 3 milyon olan Köylüm tereyağ 500 gr. 1 milyon 750 bin lira, elma 950 bin yerine 700 bin lira, Pantene şampuan 400 gr. 5 milyon 150 bin yerine 4 milyon 110 bin lira, Becel margarin 500 gr. 1.8 milyon lira yerine 1 milyon 450 bin lira, 2.5 kilo pilavlık pirinç 3.2 milyon lira yerine 2 milyon 875 bin lira, Elif makarna 500 gr. 350 bin lira yerine 325 bin liraya, 5 litre Ünlü bitkisel sıvı yağ 7.2 milyon lira yerine 6 milyon 750 bin lira. 
   
   
</TEXT>
</DOC>
