<DOC>
<DOCNO> 198339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/guclu.html </URL>
<DATE> 2003/11/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni YÖK başkanı Ankara'dan 
</HEADLINE>
<TEXT>

   
   YÖK Başkanı Kemal Gürüz'ün görevi 5 Aralık'ta sona eriyor. Her ne kadar üçüncü kez aynı koltuğa atanması için kulis yapanlar varsa da bu ihtimal olanaksız gibi. Cumhurbaşkanı Sezer'in gerekçesi ne olursa olsun böyle bir öneriye sıcak bakacağını sanmıyoruz. Zaten Gürüz'ün de direkt olarak böyle bir istekte bulunması mümkün değil. Çünkü Cumhurbaşkanı kendisiyle olağan görüşmelerini bile yapmıyor. Peki o halde neden bu yönde söylentiler çıkıyor .. O da ayrı bir konu... 
   Yeni YÖK başkanı önümüzdeki hafta koltuğuna oturacak ve yükseköğretim sistemimizde yeni bir dönem başlayacak. Yeni başkan hükümetin gerçekleştirmeyi düşündüğü, Üniversitelerarası Kurul'un da katkıda bulunduğu yeni yükseköğretim yasasının mimarı da olabilir, birkaç ay sonra alaşağı ettiği bir isim de. 
   Her iki olasılığın da yüzde 50 şansı bulunuyor. Yani her iki durumun gerçekleşme ihtimali bir o kadar yüksek. Bu açıdan bakıldığında yeni YÖK başkanı sadece rutin bir değişikliğin sonucunda gelen bir isim olmayacak. Hükümet ile devlet arasındaki kritik günlerin önemli bir odağı haline gelecek. Çankaya ile olduğu kadar hükümet ile de sıcak ilişkiler içerisinde olması gerekiyor. Yoksa işi zor... 
   YÖK başkanını direkt Cumhurbaşkanı atıyor. Yani rektörlerde olduğu gibi önerilen isimler arasından seçmiyor. 12 Eylül döneminin YÖK Başkanı İhsan Doğramacı'ydı. Ondan sonraki iki başkan Mehmet Sağlam ve Kemal Gürüz ise ona en yakın isimlerdi. Her ikisini de Özal ve Demirel'e Doğramacı önerdi. 
   YÖK'te aslında Doğramacı döneminin de sonu geliyor. Cumhurbaşkanı Sezer'in Doğramacı'ya yakın isimlerden uzak durduğu da kulağımıza gelen bilgiler arasında. 
   Peki YÖK başkanı kim olacak Bu konuda aday çok. Ama dün itibariyle aday sayısının üçe indiği hatta başkanın belirlendiği yönündeki bilgiler kesinlik kazanıyor. Ama ben resmen isim açıklanıncaya kadar beklemeyi tercih ediyorum. Öyle dönemler oldu ki, Başbakanlık'tan Cumhurbaşkanlığı'na gidinceye kadarki 10 dakikalık yolda bakan isimleri iki üç kez değişti. Yine bir son dakika değişikliği olabilir. 
   Başkanlık için İstanbul'dan, İzmir'den ve ağırlıklı olarak da Ankara'dan adaylar yarıştı. Cumhurbaşkanı Sezer'in Ankara'dan yakinen tanıdığı bir isim üzerinde ısrarcı olduğu belirtiliyor. Yeni başkan muhtemelen hukukçu olmayacak ama üniversiteleri, Sezer'i, Sezer'in ne istediklerini ve ne hissettiklerini çok iyi bilen bir isim olacak. 
   Yeni başkanın kamuoyunun ve özellikle Ankara'nın çok yakından tanıdığı bir isim olacağı konusunda da ihtimaller giderek yükseliyor. 
   Yazının başından itibaren söz konusu isimler parmaklarımın ucuna gelip gelip gidiyor. Geçenlerde bazı isimler yazmıştım. Üzerinde spekülasyonlar yapıldı. Şimdiki sürpriz olsun. Ama koltuğunu hak eden birisi olduğu konusunda kimsenin şüphesi olmamalı. 
   Yeni başkanın işi zor. YÖK dükalığını nasıl yıkacak bilmiyorum. Umarım o YÖK'ün kalıplarına değil, YÖK onun kalıplarına girer. 
   Kemal Gürüz'e gelince Gürüz namuslu, çalışkan ve yükseköğretim konusunda da bir hayli birikimi olan birisi. Eksilerini törpüleyip artılarını öne çıkarırsa dünyanın dört bir yanında kendisine çok iyi işler bulabilir. Politikaya sıcak bakacağını hiç sanmıyorum. Evde oturmayacak kadar da genç. Birkaç yıl sonra kesinlikle yine bir şekilde Türkiye'nin gündemine gelecektir. Nasılını eminim şu anda kendisi de bilmiyordur. Ama daha önceleri olduğu gibi yine mutlaka dönüşü olacaktır. 
   Özetin özeti Üniversitelerle hükümet arasındaki koordinasyonu sağlayan YÖK benzeri kurumlar dünyanın dört bir yanında var. Bizde de olmaya devam edecek. Başkanların, rektörlerin değil de kuralların ve kurulların öne çıktığı yeni bir dönem, üniversitelerimizde bir bahar havası estirebilir. Aksini ise düşünmek bile istemiyoruz. 
   
      
   
   
</TEXT>
</DOC>
