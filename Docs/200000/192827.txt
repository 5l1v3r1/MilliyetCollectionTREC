<DOC>
<DOCNO> 192827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko13.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tariş'ten peşin ödeme müjdesi... 
</HEADLINE>
<TEXT>

     TARİŞ Zeytin ve Zeytinyağı Birliği Başkanı Cahit Çetin, zeytin üreticisine bu yıl peşin ödeme yapılacağını bildirdi. 
     Çetin, TARİŞ'e bağlı 78 No'lu Edremit Zeytin ve Zeytinyağı Kooperatifi'nde, gazetecilere yaptığı açıklamada, birliğin imkanları dahilinde üreticilerin zeytin ve zeytinyağı bedellerini peşin ödemeyi planladıklarını söyledi. 
     Zeytinyağının giderek değer kazandığını, bu yıl dünya zeytinyağı üretiminin 2 milyon 450 bin ton civarında olacağını kaydeden Çetin, buna karşılık zeytinyağı tüketiminin üretime oranla daha hızlı büyüdüğünü ifade etti. 
     Çetin, Türkiye'nin bu alanda tüm dünyanın dikkatini üzerinde toplandığına dikkati çekerek, ''Üreticimizden bu sezon alacağımız ürünün bedellerini peşin ödeyerek onlara destek olmayı amaçlıyoruz'' dedi. 
     Yeni ürünün çıkması nedeniyle fiyatlarda bir düşüş yaşanacağına işaret eden Çetin, şunları söyledi 
     ''Bu düşüşler her sene ekim-kasım aylarında yaşanır. Ancak, bir süre sonra fiyatlar artar. Bu sezon zeytinyağında yok senesi olması sebebiyle zeytinyağı değer kazanacaktır. Üreticilerimiz fiyat düşüyor diye kesinlikle endişeye kapılıp yağlarını ucuza almak isteyen tüccarlara kaptırmasınlar. Üreticimize peşin ödeme yapacağımız için çiftçimiz bu yıl rahat bir sezona başlamış olacak.'' 
     
</TEXT>
</DOC>
