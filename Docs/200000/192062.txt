<DOC>
<DOCNO> 192062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yağmur ve fırtınaya teslim .. 
</HEADLINE>
<TEXT>

     Sağanak yağış ve fırtına tüm yurtta yaşamı olumsuz etkiliyor. Bir çok kentte ev ve işyerleri su baskınına uğrarken, fırtına nedeniyle binaların çatıları uçtu. Fırtına ve kar yağışı, karayollarında da ulaşımın aksamasına neden oldu. 
     Diyarbakır'da akşam saatlerinde etkili olan sağanak yağış nedeniyle 25 ev ve işyerini su bastı. Lagarların tıkanması da yollarda su birikintisine yol açınca, trafikte aksamalar meydana geldi. 
     Meteoroloji Bölge Müdürlüğü yetkilileri, akşam saatlerinde başlayan sağanak yağışın gece de aralıklarla süreceğini kaydettiler. 
     ORDU 
     Ordu'da akşam saatlerinde etkili olan sağanak yağış özellikle kent merkezinde yaşamı olumsuz etkilerken, Sırrı Paşa ve Süleyman Paşa Caddelerindeki çok sayıda ev ve işyerini su bastı, bazı cadde ve sokaklardaki lagarlarda taşma meydana geldi. 
     ADANA 
     Adana'da akşam saatlerinde meydana gelen fırtına nedeniyle bazı işyerleri ve evlerin çatıları yıkıldı. 
     Meteoroloji yetkililerinden alınan bilgiye göre, saatte 60 kilometre hızla esen fırtına, Atatürk Parkı içinde bazı ağaçların devrilmesine, ayrıca başta Şakirpaşa ve Havuzlubahçe Mahalleri olmak üzere ev ve işyerlerinin çatılarının uçmasına neden oldu. 
     Hürriyet Mahallesi Debboy Caddesi'nde de elektrik telleri koptu. Kentte bazı semtler uzun süre elektriksiz kaldı. 
     Yetkililer, fırtınanın mevsim normallerinin üzerinde olduğunu, gerekli uyarıların önceden yapıldığını, fırtınanın yarın da devam edeceğini bildirdiler. 
     TRABZON 
     Trabzon'da akşam saatlerinde etkili olan sağanak yağış, hayatı olumsuz etkiliyor. 
     Meteoroloji Bölge Müdürlüğü Meydan Meteoroloji İstasyon Müdürlüğü yetkililerinin AA muhabirine yaptığı açıklamaya göre, akşam saatlerinde başlayan sağanak yağış, şehir merkezi ve bazı ilçelerde etkili oldu. Metrekareye ortalama 20 kilogram yağmur düştü. 
     Bu arada, yağış nedeniyle Pazarkapı Mahallesi'nde 2 evi su bastı, logarların tıkanmasıyla yollarda göletler oluştu, trafikte zaman zaman aksamalar oldu. 
     Akçaabat İlçesi'ne bağlı Akyazı Beldesi'nde derelerin taşıdığı ağaç parçaları ve molozlar nedeniyle Trabzon Akçaabat Devlet Sahil Yolu'nda aksamalar oldu. Ulaşımın kontrollü şekilde sağlandığı yol, Karayolları ekiplerinin yaklaşık 1 saat süren çalışması sonucu ulaşıma açıldı. 
     Soğuk ve yağışlı havanın yarın akşama kadar etkili olacağı belirtilirken, olumsuz hava koşullarına karşı vatandaşların tedbirli olmaları istendi. 
     BOLU 
     Bolu'da etkili olan kar yağışı Bolu Dağı ve Gerede-Karabük yollarında ulaşımı olumsuz etkiliyor. 
     Bolu'da bugün öğleden sonra başlayan kar yağışının Bolu Dağı'nın Kaynaşlı-Dikrampa kesimi ile Gerede-Karabük yollarında ulaşımı olumsuz etkilediğini belirten Bolu Trafik Bölge Müdürlüğü yetkilileri, zeminin kar tutmaması için karayolları ekiplerinin aralıksız çalıştığını, çok sayıda aracın da Bolu Dağı'ndaki gizli buzlanma yüzünden kayarak yoldan çıktığını söylediler. 
     Yetkililer, Bolu geçişini kullanacak olan sürücülerin araçlarında çekme halatı, takoz ve zincir bulundurmalarını isteyerek, ''Seyahatlerini bu gece yapmaları gerekmeyen sürücüler sabah yola çıksınlar. Gece seyahat edecek olan sürücüler ise ıslak zemin, gizli buzlanma ve kar yağışına karşı dikkatli olsunlar'' uyarısında bulundular. 
     KARADENİZ'DE BALIKÇI TEKNESİ KAYBOLDU... 
     Samsun'un Yakakent İlçesi'nden denize açılan ve içinde 4 kişinin bulunduğu balıkçı teknesinden 2 gündür haber alınamıyor. 
     Yakakent İlçesi'nden denize açılan ''Rest'' adlı balıkçı teknesi, ilçe sahillerinden yaklaşık 7-8 mil açıkta avlanırken kayboldu. 
     İçinde Fatih Ak, Sinan Yaman, Dursun Ak ve kimliği henüz öğrenilemeyen bir balıkçının daha bulunduğu 4 kişilik tekneden haber alınamazken, yetkililer, hava muhalefeti nedeniyle arama-kurtarma çalışmalarına başlanamadığını bildirdiler. 
     
</TEXT>
</DOC>
