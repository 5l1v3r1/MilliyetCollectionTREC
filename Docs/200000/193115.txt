<DOC>
<DOCNO> 193115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur14.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Kaptan Asker gönderme tezkeresi iptal edilmeli 
</HEADLINE>
<TEXT>

     TBMM Plan ve Bütçe Komisyonu'nda Dışişleri Bakanlığı'nın 2004 yılı bütçesinin görüşmeleri sürüyor. 
     Dışişleri Bakanı Abdullah Gül'ün sunuşunun ardından milletvekilleri dış politika konusundaki görüşlerini dile getirdiler. 
     CHP Antalya Milletvekili Osman Kaptan, 1 Mart Tezkeresi'nin reddedilmesinden sonra Dışişleri Bakanı Abdullah Gül'ün, ''Türkiye'nin itibar kazandığını'' söylediğini anımsatarak, ''Birinci tezkere ile Türkiye'nin itibarı artmışsa, ikinci tezkere ile itibarı gölgelenmiştir. 
     Bu gölgeyi ortadan kaldırmamız lazım. Tezkere iptal edilmeli'' dedi. Kaptan, Irak'taki hiçbir kesimin Türk askerini istemediğine dikkati çekti. 
     AK Parti İstanbul Milletvekili Alaattin Büyükkaya, dış politikada ''ya mutlak kontrol ya terk'' anlayışının bir kenara bırakılması gerektiğini söyledi. Osmanlı'nın 632 yıl hüküm sürdüğü bölgede AB'nin bugün gerçekleştirmek istediğini hayata geçirdiğini, bugün o bölgelerde kendi dilini konuşan, kimliğini ifade eden ülkeler bulunduğunu anlatan Büyükkaya, Türkiye'nin bölge ülkeleri ile ekonomik ve kültürel ilişkilerini geliştirmesi, Balkanlarda da üniversite açarak, işadamlarını göndererek varolması gerektiğini kaydetti. Büyükkaya, ''Türkiye sadece yüzünü Batı'ya dönen değil arkasındaki gücü de hisseden ülke olmalıdır'' diye konuştu. 
     Kıbrıs'ta belli haklardan vazgeçmenin Ege'de de tavizleri gündeme getireceğini bildiren Büyükkaya, Yunanistan'ın hep almaya dayalı ''salam politikası'' izlediğini dile getirerek bu konuda dikkatli olunmasını istedi. 
     Büyükkaya, Türkiye'nin Irak'ta mutlaka olması gerektiği görüşünü de savunduğu konuşmasında, ülke güvenliğinin sadece sınırın içindeki tedbirlerle sağlanamayacağını belirtti. Büyükkaya, bu koşullarda tezkerenin iptali değil daha da güçlendirilmesi gerektiği görüşünü savundu. 
     CHP İstanbul Milletvekili Onur Öymen partisinin hiçbir zaman dış politikayı iç politika malzemesi yapmadığını belirterek, dile getirdikleri hususların iç politika düşüncesiyle söylenmediğini bildirdi. 
     AK Parti iktidarının dış politika alanında önemli sorunlar devraldığını, önemli kararlar almak zorunda kaldığını belirten Öymen, ellerinden geldiği kadar ülkenin menfaatleri doğrultusunda Hükümet'e yardımcı olmaya çalıştıklarını söyledi. 
     Öymen, demokrasilerde hükümetlerin meclisi bilgilendirmelerinin önemine işaret ettiği konuşmasında, AK Parti iktidarının buna özen göstermediğini savundu. Öymen, Irak'a yönelik insani yardım için üs ve limanların açılmasını öngören kararnamenin içeriğini hala öğrenemediklerini, ABD'nin 8.5 milyar dolar kredi vermesini öngören anlaşmanın koşullarının da Meclis'ten gizlendiğini söyledi. 
     Diplomaside gizlilik olabileceğini ama Meclis'in yetkisinde olan konularda gizlilik olamayacağını kaydeden Öymen, ''Hükümet'in Meclis'i bilgilendirmede dikkatli olması lazım. Meclis'in onayına tabi bir anlaşmayı Meclis'ten gizlemek anlaşılır bir şey değildir'' dedi. 
     Öymen, kredi anlaşmasının siyasi hükümleri bulunduğuna ilişkin bilgilere dikkati çekerek, hiçbir Cumhuriyet hükümetinin borç alma karşılığında siyasi taviz vermeyi öngören bir anlaşma imzalamadığını dile getirdi. 
     Anlaşmada öngörülen 8.5 milyar dolarlık kredinin Türkiye'nin zararlarının karşılığı olduğunu, bu parayı ve daha fazlasını istemenin Türkiye'nin hakkı olduğunu anlatan Öymen, Körfez Krizi sonrasında da Türkiye'nin 4 milyar dolar hibe aldığını ancak siyasi koşullu hiçbir anlaşma imzalamadığını anımsattı. Öymen, anlaşmanın onaylanmaması gerektiğini savundu. 
     
     ''TALABANİ AÇIK AÇIK SÖYLEDİ'' 
     Irak'a asker gönderilmesi konusuna da değinen Öymen, Iraklıların Türk askerine karşı çıktığını, Türk halkının büyük çoğunluğunun asker gönderilmesini istemediğini, Amerikalıların bile Türk askerinin Irak'a gönderilmesinin sakıncasını gördüğünü söyledi. ''Herkes anlamıştır ki, Türkiye'nin göndereceği asker çözümün değil sorunun bir parçası olacaktır'' diyen Öymen , Tabalani'nin Sosyalist Enternasyonal toplantısında, kendilerine açık açık Türkiye ve komşu ülkelerden asker istemediklerini, ABD ve İngiliz askerlerinin de çekilmesi gerektiğini söylediğini aktardı. Öymen, ''Bu koşullarda askerlerimizi ateşe atmak akıllıca bir iş midir Bu dosyayı kapatmak için daha ne bekliyorsunuz '' diye sordu. 
     Öymen, Kıbrıs sorununun çözümü konusunda BM Genel Sekreteri Kofi Annan tarafından hazırlanan plan içindeki bazı tuzakların Hükümet tarafından görülmesinden memnuniyet duyduklarını da bildirdi. 
     AB'ye tam üyelik sürecindeki uyum çalışmalarında Hükümet'in attığı adımlara CHP'nin verdiği desteğe dikkat çeken Öymen, Avrupa'da Türkiye'nin üyeliğine karşı siyasi bir irade bulunduğuna işaret ederek, Kıbrıs sorunu çözülse bile itirazlarını sürdürecek olan özellikle Almanya'daki ve diğer bazı ülkelerdeki Hıristiyan Demokrat Partilerin engelinin aşılması gerektiğini sözlerine ekledi. 
     CHP Muğla Milletvekili Gürol Ergin, ABD'nin etkisinde bir dış politika izlendiğini iddia ederken, tek devlet olma hedefini güden AB'nin Kıbrıs'ı Yunanistan'a vermeye çalıştığını, Ege'deki sorunlarda hep Yunanistan'dan yana tavır aldığını belirtti. 
     Irak'a gidecek Türk askerinin bu ülkenin kalkınmasında mı yoksa işgalci güçlerin yanında mı yer alacağını soran Ergin, 8.5 milyar dolarlık ABD kredisinin asker göndermeyle ilgisi olmadığı yolundaki açıklamaları eleştirirken, ''o halde düğün değil bayram değil eniştem beni niye öptü'' şeklinde konuştu. 
     
     ''GEREKİYORSA ASKER GÖNDERİLMELİ'' 
     AK Parti Gaziantep Milletvekili Ömer Abuşoğlu, Orta Asya ve Orta Doğu'nun büyük güçler tarafından henüz ''parsellenmemiş'' bölgeler olduğunu, yaşanan olayların hegemonya mücadelesinden kaynaklandığını söyledi. Bu bölgelerdeki gelişmelerin Türkiye'yi de etkileyeceğini belirten Abuşoğlu, bugün gerekli adımlar atılmadığı takdirde yarın Türkiye'nin aleyhine oluşumlar meydana geleceğini, o nedenle Türkiye'nin gerekli adımları atması gerektiğini bildirdi. Abuşoğlu, ''Eğer Kuzey Irak'ta başarı kazanılacaksa Türkiye Irak'ta bulunmalıdır. Bugünkü şartlarda Irak'ta bulunmanın yolu asker göndermekse kararlı olunmalıdır. Mutlaka gönderilmeli demiyorum ama gerekiyorsa gönderilmelidir'' dedi. 
     Abuşoğlu, çıkarlarla riskin ikiz kardeş gibi olduğunu, risk üstlenilmediği takdirde çıkarların korunamayacağı görüşünü savundu. 
     CHP İstanbul Milletvekili Birgen Keleş, AK Parti iktidarının dış politikadaki gelişmeleri iç politika malzemesi yaptığını ileri sürdü. 
     İzlenen dış politikanın da tutarsızlıklar içerdiğini bildiren Keleş, AB'nin Türkiye'ye karşı çifte standart izlediğini, Türkiye'den geri ülkelere ileri sürmediği şartları Türkiye'ye dayattığını bildirdi. AB'li yetkililerin demokratikleşme adı altında orduya yönelik saldırılarına iktidarın karşı çıkmadığını, suskun kalarak onları destekler bir tavır sergilediğini kaydeden Keleş, ''Fener Rum Patriği bir yandan Türkiye tam üye olmalıdır derken öte yandan AB'nin dini Hıristiyanlık olsun diye çalışıyor. Heybeliada Ruhban Okulu'nun açılması gibi konuların gündeme getirilmesi Türkiye'ye karşı uygulanan senaryonun bir parçasıdır'' diye konuştu. 
     CHP İstanbul Milletvekili Ali Kemal Kumkumoğlu, Hükümet'in ulusal bir dış politika yerine, etkisinde kaldığı dış güçlerin telkinleri altında hareket ettiğini ileri sürdü. 
     AK Parti Ağrı Milletvekili Mehmet Melik Özmen, AK Parti iktidarının topluma huzur ve sükun getirdiğini, son yılların en atak dış politikasını izlediğini ifade etti. 
     
</TEXT>
</DOC>
