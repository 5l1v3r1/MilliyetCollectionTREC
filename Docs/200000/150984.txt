<DOC>
<DOCNO> 150984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun34.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Türkiye Irak nedeniyle Kıbrıs konusuna eğilemedi... 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, ''Türkiye'nin, Irak nedeniyle Kıbrıs konusuna eğilemediğini, ancak bundan sonra dikkatini bu konuya yönelteceğine'' inandığını belirtti. 
     Rum kesimini ziyaret eden Simitis, bugün parlamentoda Rum milletvekillerinin alkışlarıyla sık sık kesilen konuşmasında, ''Rum tarafının AB üyeliğinin gerçekleştiğini, ancak Kıbrıs sorununun çözümlenmediğini'' söyledi. 
     Kıbrıs sorununun çözümlenmemesinin Türk tarafının ''uzlaşmaz'' tutumundan kaynaklandığını savunan Simitis, Ada'daki siyasi sorunun çözümlenmesinin Kıbrıslı Türklerin yanı sıra Türk-Yunan ilişkilerine ve Türkiye'nin AB perspektifine de olumlu katkıları olacağını kaydetti. 
     Simitis, Kıbrıs'ta çözüm bulunma isteği bulunduğunu ve bunun cesaret verici olduğunu belirterek, ''Bu nedenle Türkiye 2004'e kadar bu konuda ne şekilde yardımcı olacağına karar vermek durumundadır. Annan planı çözüm için yol göstermektedir. Bu mesaj bugün Türk tarafına iletilmiştir'' dedi. 
     Kıbrıs'taki yeşil hattın Ankara'yı Brüksel'den ayırmaya devam ettiğini de sözlerine ekleyen Simitis, ''Türkiye'nin AB'ye girmesi mümkündür. Ancak, Türkiye, bir yere üye olmak istiyor ama o yerin üyesini tanımıyor. Bu olmaz'' dedi. 
     Rum parlamentosu Başkanı Dimitris Hristofyas da konuşmasında, Türkiye'nin Kıbrıs konusunda ''uzlaşmaz'' bir tutum izlediğini ileri sürerek, ''Türkiye bu tutumunu sürdürürse Avrupa rüyasına veda etmesi gerekecek'' dedi. 
     Rum tarafının AB üyeliğinin Ada'da ''yeni bir dönem açtığını'' kaydeden Hristofyas, ''AB üyeliğinin gerektirdiği yükümlülükleri yerine getirmek için çaba göstereceğiz'' diye konuştu. 
     





</TEXT>
</DOC>
