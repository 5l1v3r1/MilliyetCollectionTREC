<DOC>
<DOCNO> 176763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo10.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Rusya ve Letonya'ya geçit vermiyor... 
</HEADLINE>
<TEXT>

     ''Efes Pilsen World Cup 2'' turnuvasında A grubunda Rusya ve Letonya ile karşılaşacak olan A Milli Basketbol Takımı'nın 2 takıma karşı da üstünlüğü bulunuyor. 
     Turnuvada A Grubu'nda ilk maçında yarın Rusya ile oynayacak olan Türkiye, SSCB'nin dağılmasından sonra rakibiyle 8. kez karşı karşıya geliyor. 
     A milliler, Rusya ile yaptığı 7 maçın 4'ünden galibiyetle ayrılırken, 3 karşılaşmada rakibine yenildi. 
     7 maçta rakip potalara 568 sayı bırakan Türkiye, kendi potasında ise 576 sayı gördü. 
     Aydın Örs döneminde rakibiyle 3 kez karşılaşan milliler, bu dönemde 2 galibiyet ve 1 yenilgi aldı. 
     Rusya ile en son ABD'de düzenlenen 14. Dünya Şampiyonası'nda karşı karşıya gelen Türkiye, rakibini 91-86 yenerek 9. sırayı aldı. Rakibi karşısında en farklı skorlu galibiyetini 11 Ağustos 2001'de Uluslararası Turgut Atakol Turnuvası'nda 92-71'lik skorla 21 sayı elde eden milliler, en farklı skorlu yenilgisini ise 27 Haziran 1997'de İspanya'daki 30. Avrupa Şampiyonası'nda 87-56'lık skorla 31 sayı aldı. 
     
     LETONYA'YA HİÇ YENİLMEDİ 
     ''12 Dev Adam''ın, turnuvada 21 Ağustos Perşembe günü karşılaşacağı Letonya'ya karşı tarihinde yenilgisi bulunmuyor. 
     A milliler, Letonya ile bugüne dek yaptığı 6 maçın 6'sını da kazanarak, rakibine büyük üstünlük kurdu. 
     Türkiye, 6 maçta Letonya potalarına 513 sayı atarken, 459 sayı yedi. 
     Letonya ile ilk kez 11 Haziran 1990'da Romanya'da FIBA Turnuvası'nda karşılaşan ve rakibini 95-85 yenen milliler, en farklı skorlu galibiyetini ise 28 Kasım 1998'de Ankara'da 31. Avrupa Şampiyonası Eleme Grubu maçında 78-65'lik 13 sayı skorla elde etti. 
     ''12 Dev Adam'', Letonya'yı en son Ankara'da 32. Avrupa Şampiyonası Finalleri'nde 85-82'lik skorla yenmişti. 
     
</TEXT>
</DOC>
