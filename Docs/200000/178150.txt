<DOC>
<DOCNO> 178150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yasam/ayas.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl Gezegen'le 'tarihi yakınlık' 
</HEADLINE>
<TEXT>

   En son bundan 60 bin yıl önce Dünya'ya 'bu kadar yaklaşan' Mars, yarın 55 milyon 760 bin kilometre ile insana en yakın konuma gelecek 
      DIŞ HABERLER SERVİSİ 
   
   Keşfedildiği günden bu yana bir çok tartışmanın odağında yer alan, hayat olup olmadığı sürekli tartışılan kızıl gezegen Mars, yarın 60 bin yıldan yani Buzul Çağı'ndan bu yana Dünya ile en yakın konumuna gelecek. 
   Dünya ile Mars arasındaki mesafe, 27 Ağustos'ta 55 milyon 760 bin kilometreye 'inecek '. Astronomların 'yakınlık' nedeniyle bayram ettiği bu günde Mars, dünyadan amatör teleskoplarla bile rahat şekilde gözlenebilecek. 
   Bu 'yakınlıkta' çıplak gözle bakıldığında Mars ile Dünya arasındaki yaklaşık 56 milyon kilometrelik mesafe, yine çıplak gözle, 528 metre uzaklıktaki bir tenis topuna bakmakla aynı göreceli görüntü etkisini yaratacak. 
   En iyi, Dünya'nın Güney yarıküresinden görülebilecek olan Mars'in yüzeyini detaylı inceleyebilmek için, mercek çapı en az 10 santimetre olan iyi bir teleskop gerekiyor. Eğer bir teleskopunuz yoksa, yapmanız gereken tek şey, halka açık bir rasathaneye gitmek. 
   
   Bulutları bile görülecek 
   Dünya'nın yarısı kadar bir çapa, Dünya'nın 10'da biri kadar bir kütleye sahip olmasına rağmen, bize en sıcak gelen gezegen olan Mars'in yüzeyi, kutuplarındaki buzullar ve hatta ince bulutları, iyi bir teleskopla izlenebilecek. 
   Zeki Marslıların olmadığı çoktandır bilinse de birçok bilim adamı Mars yüzeyinin altında bir zamanlar tekhücreli organizmalar yaşamış olabileceğine inanıyor. 
   
   
</TEXT>
</DOC>
