<DOC>
<DOCNO> 182038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/magazin/amag.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak filmini Seymen Ağa anlatacak 
</HEADLINE>
<TEXT>

   Dizideki karakterini başkasının seslendirdiği Özcan Deniz, filmde kendi sesiyle oynayacak ayrıca Asmalı Konak'ın anlatıcılığını yapacak 
      MAGAZİN SERVİSİ 
   
   ASMALI Konak'ın dizisinde kendisini seslendirmediği için eleştirilen Özcan Deniz, sinema filminde sadece kendisini seslendirmekle yetinmeyip filmi de anlatacak. Finalini öğrendiğimiz ancak, 'Asmalı Konak'ın yapım şirketi ANS'nin mahkemeden çıkarttığı yayın yasağı nedeniyle yazamadığımız filmde Deniz, 'Seymen Ağa' olarak seyircilere olayları anlatan kişi olacak. 'Bahar'ı tedavi ettirmek için gittiği Amerika'da başına aldığı darbeden sonra hafızasını kaybedip bir süre sokaklarda yaşayan 'Seymen Ağa', anlattıklarıyla Asmalı Konak'ta yaşananlara ışık tutacak. 
   DİZİDE kendisini seslendiren Volkan Akyılmaz daha önce "Bir kez bile olsun Özcan Deniz telefon açıp bana teşekkür etmedi" siteminde bulunmuştu. Bunun üzerine "Kendi sesimle de oynarım. 'O Şimdi Asker' filminde de kendi sesimle oynadım. Efendiliğimi bozmuyorum diye üzerime geliyorlar" diyen Deniz, Kapadokya ve New York'ta çekilen filmin fragmanına da sesiyle hayat verdi. Amerika'daki çekimlerde, koluna Çince "Apo" yazdıran Asmalı Konak'ın yönetmeni Abdullah Oğuz'un da oynadığı film 17 Ekim'de, 400 sinema salonunda vizyona girecek. 
   
   
</TEXT>
</DOC>
