<DOC>
<DOCNO> 178948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko20.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'in "Çelik" robotuna büyük ilgi... 
</HEADLINE>
<TEXT>

     Arçelik'in yeni logo ve ürün tanıtımında, özellikle çocukların ilgisini çeken reklam yıldızı ''çelik robot'' satışa sunulduğu mağazalarda yoğun ilgi görüyor. 
     Arçelik Bayii Denge Ticaret Mağaza Müdürü İlhan Bektan, yaklaşık 1.5 aydır satışa sundukları ''çelik robot ve yan ürünlerine'' tüketicilerin yoğun ilgi gösterdiklerini belirterek, talebin daha çok çocuklu ailelerden geldiğini söyledi. 
     Özellikle gurbetçi vatandaşların birden fazla çelik robot alıp yaşadıkları ülkelerdeki arkadaşlarına ve yakınlarına hediye olarak götürdüğünü ifade eden Bektan, çelik robot amblemli okul çantaları, tişörtler, nevresim takımları ve kupa bardakların da aynı yoğunlukta ilgi gördüğünü kaydetti. 
     Bektan, çelik robotun, beyaz eşya Arçelik ürünlerinin satışlarında olumlu yönde etki yaptığını ifade ederek, şöyle konuştu 
     ''Plastik ve fiber maddeden yapılan çelik robotun eklemlerinin tamamının hareketli olması ve istenilen şekle girmesi çocukların hoşuna gidiyor. Işık ve sese karşı duyarlı olan robot, el çırpıldığında reklamdaki Arçelik şarkısını söylemeye başlıyor. Robot otomatik olarak kapanırken size gülerek veda ediyor.'' Arçelik'in sevimli robotu çelik 50 milyon, tişörtleri 15 milyon, okul çantaları 24 milyon, nevresim takımları 60 milyon, kupa bardakları 5 milyon, puzzle oyuncakları da 10 milyon liradan satışa sunuluyor. 
     
</TEXT>
</DOC>
