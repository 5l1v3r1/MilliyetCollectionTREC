<DOC>
<DOCNO> 188965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/cemal.html </URL>
<DATE> 2003/10/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Top ABD'de 
</HEADLINE>
<TEXT>

   
   Bağdat'taki Büyükelçiliğimize yönelik intihar saldırısı, iki sözcüğe yeniden vurgu yapıyor 
   Görevimiz tehlike 
   Evet öyle. 
   Irak'ta Türk askerini - eğer giderse - bekleyen risklerin büyüklüğü bir kez daha gözler önüne serilmiş durumda... 
   Irak karmakarışık. 
   Bombalar her Allah'ın günü patlıyor. Amerikan askerinin ölmediği gün neredeyse yok. 
   Irak'ta bugün için halk direnişi söz konusu değil. Ancak Baasçılar'ın, Saddamcılar'ın özellikle Sünni üçgeni diye anılan bölgede her gün koydukları şiddet eylemleri hız kesmiyor. 
   Amerika ise duruma hakim değil. Hatta kimine göre çaresizleri oynuyor. 
   Dış parmak da var. 
   Tahran'la Şam'ın Irak'ta kaos çukurunu derinleştirmek için ellerinden geleni yaptıkları belirtiliyor. Vahhabi köktendinciler'in, El Kaideciler'in ellerinden gelse Irak'ı cehenneme çevirmek isteyecekleri malum. 
   Bölge de farklı değil. 
   İsrail'le Filistin arasındaki şiddet sarmalı dallanıp budaklanıyor. Geçenlerde İsrail'in otuz yıldır ilk kez vurduğu Suriye'yi hedef alan Amerikan ambargosu yolda. İran'ın nükleer programıyla ilgili olarak Washington'daki sinirlilik hali gün geçtikçe su yüzüne vuruyor. 
   Ortadoğu bu. 
   Belalı coğrafyamız böyle. 
   Tam bir gayya kuyusu 
   Bıçak sırtındaki acımasız oynak dengelerin fokur fokur kaynadığı koca bir kazanın altındaki ateşe sürekli odun atanlar, benzin dökenler var. Çünkü her şeylerini düzen ve istikrara değil, kaos ve anarşiye yatırmışlar. 
   Bunun için Amerika'nın batağa saplanması için ellerinden geleni yapıyorlar. Irak'ın şu ya da bu şekilde demokrasiye açılması, onların en büyük kabusu. 
   Değişimi yalnız Irak'ta değil, bütün Ortadoğu'da önlemek istiyorlar. Terör eylemleri bunun için, intihar saldırıları bunun için... 
   Evet, kanlı bir oyun 
   Ben yokum denebilir mi 
   Sırtını dönebilir misin 
   Ben bu oyunda yokum desen de, oyun seni içine çekiyor. Kayıtsız kalman, hareketsiz kalman, seni ne yazık ki risklerden kurtarmıyor. Bu bakımdan yakın geçmişte, özellikle 1990'larda yaşadıkların çok açık dersler veriyor. 
   Ankara bu nedenlerle Irak'a asker göndermeye karar verdi. Bu kararlılığını Bağdat'taki Büyükelçiliğimize dönük saldırıya rağmen değiştirmiyor. Yeni bir durum değerlendirmesi yapmaya gerek görmedi. Karardan geri dönüşün, Irak'ta kaos ve istikrarsızlık isteyen odakların değirmenine su taşıyacağı, terörü güçlendireceği kanısında... 
   Bu durumda asker gidecek mi 
   Ankara'nın asker göndermeyle ilgili askeri ve siyasi önerileri, Başkan Bush yönetimine postalanmış durumda. Üst düzeyde bir Dışişleri yetkilisi dün "Biz bu defa tezkereyi çıkarttık. Şimdi Amerikan tarafının yanıtını bekleyeceğiz. Bu arada Amerikalılar da kendi aralarındaki görüş ayrılıklarını artık herhalde sona erdirirler" demekle yetindi. 
   Top şimdi Washington'da 
   
      
   
</TEXT>
</DOC>
