<DOC>
<DOCNO> 158189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/tamer.html </URL>
<DATE> 2003/05/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Almanya'daki deflasyonun bize etkisi 
</HEADLINE>
<TEXT>

     Almanya'nın değişik kentlerinde kamu kurumlarında çalışan Türk dostlarımız ve yakınlarımız, 1 yılı aşkın süredir hiç kalem oynatmadan masalarının başında oturmaktan yakınıyorlardı. En hayret verici olan ise küçük işyeri sahibi tanıdıklarımızın ilk kez sigortasız kaçak işçi çalıştırmaktan, evlerine sertifikasız ama işi gayet iyi bilen ucuz tamirci çağırmaktan söz etmeleriydi 
     
     Almanya'da kayıt dışı 
     Yıllardır konuşulduğu halde yapısal reformların bir türlü gerçekleştirilemediği Almanya'da hayatın gerçekleri mevcut düzenlemelerin önüne geçiyor. Bizim sıkça yakındığımız halde bertaraf etmeyi başaramadığımız kayıt dışı ekonomi, Almanya'nın ve benzeri şekilde tıkanan diğer gelişmiş ülke ekonomilerinin yeni gerçeği olarak filizleniyor ve sosyal refah devletinin taşınamaz hale gelen yükümlülükleri yüzünden fiyatları el yakan mal ve hizmetlerin yerini, aynı kalitedeki çok daha ucuz kayıt dışı ve kayıt içi rakiplerin almaya başladığı gözleniyordu. 
     
     IMF'nin uyarısı 
     Gazetelerde gözünüze çarptı mı bilemiyorum. Önceki gün IMF, Almanya'nın deflasyon riskiyle karşı karşıya bulunduğunu duyurdu. IMF'ye göre Almanya'da deflasyon riski, fiyatlardaki düşüşün 41 aydır durdurulamadığı Japonya kadar "yüksek" değil şimdilik, ama Japonya örneğinin de gösterdiği gibi böyle bir süreç başladıktan sonra durdurulması pek mümkün olmuyor. Japon ekonomisi 14 yıldır durgunluğu aşamıyor. 
     Aslında Almanya'da deflasyonist sürecin başladığına ilişkin makaleler, birkaç aydır gözüme çarpıyordu. IMF'nin açıklaması, bir bakıma malumun ilamı ya da Almanya'da deflasyonist sürecin başladığının tescili oldu. Bu durumda Türkiye olarak Almanya meselesine de ciddi ciddi kafa yormamız lazım. 
     
     Önalıcı önlem alalım 
     Resmi verilere göre 2002'de iç talep, euro alanında 0.2 yükseldiği halde Almanya'da yüzde 1.5 düşmüş bulunuyor. Almanya geçen yıl yüzde 0.2 büyüdü, ama bu büyümenin tümü, yüzde 2.6'lık ihracat artışından geliyor. Son dönemde hızla değer kazanan euro nedeniyle bu ihracat kapısı da kapanırsa Almanya küçülmeyi daha derinlerden hissedebilir. 
     Dış politikadan ekonomiye hükümetin boğuşmak zorunda olduğu birbirinden çetrefil sorunlara bir de Almanya mı eklenecek diyorsanız, bu konunun zaten tek başına hükümetin meselesi olmadığını hatırlatmak isterim. Başta özel sektör, hükümetten bağımsız kurumlar bazında, önalıcı önlemler pekala alınabilir. Mesele, Almanya'da başlayan deflasyonist sürecin geçici olmadığını ve yıllarca sürebileceğini kabul edip, Türkiye'ye kısa ve uzun vadeli etkilerini bir an önce tartışmaya başlayabilmek. En büyük ticari ortağımızda kalıcı hale gelecek bu yeni durumu, Avrupa Birliği ile ilişkilerimizden de mutlaka ayrı olarak masaya yatırmamız lazım. 
     
     Kendini besleyen süreç 
     Almanya'da deflasyonist sürecin neden kalıcı olabileceğine gelince... 2 kelimeyle fiyatların gerilemesi olarak özetleyebileceğimiz deflasyon, özünde talep yetersizliğinden kaynaklanan bir sorun. Bizde yıllar boyu nasıl bir enflasyon beklentisi yerleştiyse ve tüketici fiyatı daha da artmadan malı satın almak için nasıl acele ediyorsa, deflasyon beklentisi yerleştiğinde de insanlar tam tersine, nasıl olsa fiyatlar daha da düşecek beklentisiyle paralarını nakit olarak tutmayı yeğliyorlar. Ve fiyatlar gerçekten de düştüğü için nakitte kalmakla reel gelir elde etmiş oluyorlar. Harcanmayan para değer kazandığı için de deflasyonist süreç, tıpkı enflasyonist süreç gibi kendini besler hale geliyor. 
     
     Devamı Yarın 
     
     

</TEXT>
</DOC>
