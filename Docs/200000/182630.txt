<DOC>
<DOCNO> 182630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun11.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz sedasız Emmy ödülü alan Türk... 
</HEADLINE>
<TEXT>

     New York'ta düzenlenen 24. Emmy ödül töreninde bir Türk, ''Belgesel Film ve Araştırma'' dalında sessiz sedasız Emmy ödülü aldı. 
     Olay o kadar sessiz cereyan etti ki, ödülü alan Hasan Şerefli adlı Türk'ün kendisi dahi törende hazır bulunmadı. 
     Bu ilginç olayın kahramanı olan ve Emmy ödülü kazanan ilk Türk sıfatını taşıyan Hasan Şerefli, başından geçenleri şöyle anlattı 
     ''Söz konusu belgesel filmin adı 'Parmaklıklar Arkasındaki Çocuklar'dır. Filmin Türkiye ayağı Keçiören ıslahevinde çekildi. Filmimizin ödüle aday olduğu bize tabii ki bildirildi, ancak ben kazanabileceğimi aklımın ucundan bile geçirmediğim için, o gece Marriott Marquis otelinde yapılan ödül törenine katılma gereği duymadım. Ayrıca Oscar töreni gibi smokinli bir gala şeklindeki törene katılmak için bizden 450 dolar istiyorlardı. Ben bu parayı galaya gitmektense ıslahevine vermeyi tercih ederim. Ödülü kazandığımı bana sonradan haber verdiler.'' 
     
     FİLMİN İÇERİĞİ 
     Hasan Şerefli, 95 dakikalık belgeselle ilgili olarak şunları söyledi 
     ''ABD, İngiltere, Moğolistan, Gürcistan, Hindistan, Filipinler ve Türkiye'de çekilen film, tüm bu ülkelerdeki ıslahevlerindeki koşulları gözler önüne seriyor. Çocukların tepkilerinden bahsediliyor. Onların gözüyle dünya nasıl görünüyor, bu çocuklar ne koşullarda yaşıyorlar ve devlet ne gibi katkılarda bulunuyor, Islahevinden çıktıktan sonra sosyal hayata uyumlarında ne gibi güçlüklerle karşılaşıyorlar '' 
     
     KEÇİÖREN ISLAHEVİ DÜNYAYA ÖRNEK 
     ''Dünyanın her yerinde gerçekten koşullar çok kötü'' diyen Şerefli, ''araştırma neticesinde ıslahevi yönetimi ve topluma kazandırma gibi temel konularda Türkiye'nin en liberal ülke olarak diğerlerine örnek gösterildiğini'' de ifade etti. 
     Halen Philadelphia'daki Lasalle üniversitesinde yüksek lisans öğrenimi gören Şerefli, araştırmanın Türkiye ayağıyla ilgili olarak şöyle konuştu 
     ''Filmde, Türkiye'deki Keçiören ıslahevinde diğerlerine oranla inanılmaz liberal bir sistem olduğu görülüyor. Keçiören'de parmaklıklar yok. Çocuklar, gardiyan eşliğinde olmadan okullarına gidebiliyorlar. Bu husus, eleştirmenlerden büyük övgü aldı. Gerek İngiliz, gerekse Amerikalı uzmanlar, böyle yapmaları gerektiği sonucuna vardılar.'' Bu noktanın çok önemli olduğuna dikkat çeken Şerefli, ''Özellikle Avrupa Birliği'ne girme aşamasında, insan hakları derneklerinden gelip Türkiye'de araştırma yapıyorlar, nedense buna hiç değinmiyorlar'' diye konuştu. 
     Şerefli, ''Adalet Bakanlığı'nın da bunda katkısı olduğunu söylemek isterim'' diye ekledi. 
     Pek çok ülkede, ıslahevinden çıkan çocukların yüzde 70-85 oranında yeniden ıslahevine döndüklerini vurgulayan Hasan Şerefli, Türkiye'de bu oranın yüzde 10-15 olduğuna da işaret etti, ''bunun Türk insanının aile yapısı ve kültürüyle alakalı olduğunu'' söyledi. 
     
</TEXT>
</DOC>
