<DOC>
<DOCNO> 197411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/dundar.html </URL>
<DATE> 2003/11/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Medya sorumsuz muydu 
</HEADLINE>
<TEXT>

   
   İnsan cesetleri... kanlı görüntüler... feryatlar... panik... İstanbul saldırısının ardından kameraların ilk saptadığı görüntüler bunlar... 
   Haber merkezlerine ulaşan her görüntü dehşetin belgelerini getiriyor. Fakat bu feci görüntülerin pek azı ekranlara yansıyor. Kanalların çoğu, zamana karşı yarışırken, insani bir refleksle ilk anda ulaşan o facia karelerini yayımlamıyorlar. 
   Dünya televizyonları daha acımasız. 
   Suçlamaların aksine Türkiye medyası, İstanbul saldırısında yapıcı bir rol oynuyor. Büyük kanallar "Paniğe yol açmayalım" kaygısı içinde sorumlu yayıncılık yapıyor. Sunucular itidal telkin ediyor. Büyük gazeteler yatıştıran, birliğe çağıran manşetler ve yorumlarla çıkıyor. 
   
   Üstelik bu kez polis de basınla ilişkilerde son derece deneyimli davranıyor. 
   Birkaç saat içinde, bombalanan bölgeyi kontrol altına alıp, insandan arındırıyor. Beşiktaş Emniyet Amirliği yetkilileri gelip geçitte bekletilen kameramanlar ordusuna kibarca "Size çekim yapabileceğiniz bir yer ayırdık. Bombalanan mek na girmeden, oradan görüntü alabileceksiniz. Lütfen bize yardımcı olun" diyor. Herkes buna uyuyor. 
   Belki de ilk kez bir kriz anında, güvenlik yetkilileriyle basın arasında bu kadar medeni bir ilişki kuruluyor. 
   
   Tam bu sırada DGM Cumhuriyet Başsavcılığı "delillerin tespitini engelleyecek türden" yayınlara yasak koyuyor. Sonra böyle bir yetkisi olmadığı anlaşılınca İstanbul DGM'nin yasak kararı çıkıyor. 
   Ardından RTÜK'ün uyarısı geliyor 
   "Sorumlu yayıncılık gereği, halkı tedirgin edecek görüntülerden kaçınılması..." 
   Ardından Başbakan'ın fırçası geliyor. Başbakan Türk basınına Amerikan medyasını örnek gösterirken "Bakın onlar 11 Eylül'de iki kuleden başka hiçbir şey göstermedi. Ne yazık ki, bizde eylemin olduğu andan itibaren medyamız, olayın bütün ayrıntılarını yayımlamak zorundaymış gibi veriyor. Bunun yaratacağı psikolojik tahribatı hiç düşünmüyor" diyor. 
   
   Dünya, 1970'lerden beri "terör ve medya" konusunu tartışıyor. 
   Terör konusundaki yayınların teröristlerin ekmeğine yağ sürüp sürmediği, halkta panik yaratıp yaratmadığı konusunda ciltler dolusu kitap yazıldı. 
   H l sonuca varmamış bir tartışma bu... 
   Ancak sağduyulu araştırmacılar, medyanın olayları olduğu gibi yansıtmasının, olayların fısıltı gazetesi aracılığıyla duyulmasına göre "ehveni şer" olduğunu kabul ediyor. 
   Sansüre uğramış medyanın "Bizden neler gizleniyor" endişesiyle daha büyük bir paniğe yol açabileceğinden korkuluyor. Nitekim DGM Başsavcılığı açıklaması, "Göztepe'deki bombalama"dan, olmuş gibi söz ederek, bu fısıltı gazetesinin gücünün nerelere kadar uzanabileceğini kanıtlıyor. 
   Medya araştırmalarının ortaya koyduğu bir gerçek daha var 
   Bu tür durumlarda gelen yayın yasakları kamuoyunu koruma çabasından ziyade, hükümetlerin kendi hatalarını örtbas etme niyetini belgeliyor. 
   Hükümete düşen, olayı önlemektir aynayı taşlamak değil... 
   
      
   
</TEXT>
</DOC>
