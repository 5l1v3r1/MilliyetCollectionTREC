<DOC>
<DOCNO> 166719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko09.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haydarpaşa limanı turizme açılacak' 
</HEADLINE>
<TEXT>

Denizcilere olumlu mesajlar veren Erdoğan, Haydarpaşa limanının turizm limanı olacağını söyledi 
     Başbakan Recep Tayyip Erdoğan, Haydarpaşa limanını yük limanı olmaktan çıkarıp turizm limanı yapacaklarını söyledi. "Türk Boğazları Gemi Trafik ve Bilgi Yönetim Sistemi"nin İstinye'deki merkezinde yapılan geçici kabul töreninde konuşan Erdoğan, denizcilik sektörüne olumlu mesajlar gönderdi. Erdoğan, Haydarpaşa'nın turizm limanı yapılmasıyla bölgede birçok otel ve turistik işletmenin açılacağına işaret etti. Erdoğan, dinleyiciler arasında bulunan İstanbul Büyükşehir Belediye Başkanı Ali Müfit Gürtuna'ya da seslenerek deniz otobüsü ücretlerinin 2004 başından itibaren düşürülebileceğini söyledi. Erdoğan, İstanbul Boğazı tüp geçit projesinin temelinin 2004'ün ilk çeyreğinde atılacağını açıkladı. 
     
     'ÖTV inecek' 
     Erdoğan, Türk bandıralı gemilerin kullandıkları akaryakıta 2004 başından itibaren Özel Tüketim Vergisi ödemeyeceklerini ve liman ücretlerinin yüzde 50 indirileceğini bildirdi. Erdoğan, limanlardan alınan ücretlerin yüksekliği nedeniyle birçok geminin Türkiye yerine İtalya veya Yunanistan'ı tercih ettiğini söyledi. 
     

</TEXT>
</DOC>
