<DOC>
<DOCNO> 189487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/sazak.html </URL>
<DATE> 2003/10/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baykal, Derviş farkı 
</HEADLINE>
<TEXT>

   
   CHP kurultayı öncesindeki 'blok liste' tartışması partinin geleceğine dönük arayışları gölgelemeye başladı. 
   Örneğin partiye büyük umutlarla transfer edilen Kemal Derviş, CHP'de, 'Atatürkçü düşünceyle çağdaş sosyal demokrasinin sentezi'nden söz ederken partide nasıl bir yenilenme öngörüyor 
   Kurultaya 'tek seçici' olarak giden Deniz Baykal, parti yönetimini kendince oluşturduktan sonra 3 Kasım'da AKP karşısında uğradığı yenilgiyi 2004 yerel seçimlerinde tekrarlarsa CHP'nin Meclis'te muhalefet gücü kalacak mıdır 
   Solda birliktelik sorunu 23 - 24 Ekim kurultayında gündeme gelecek mi 
   CHP kulislerini izleyen herkes görüyor ki, parti örgütü bunlarla meşgul değil. Koskoca CHP kurultayı, 'blok liste' tartışmasına indirgendi. 
   Vizyon değil 'füzyon' kurultayına gidiliyor. 
   Baykal'ın 'blok listesi'nde Mehmet Sevigen ile Kemal Derviş, Eşref Erdem ile Önder Sav, Bülent Tanla ile Ali Topuz buluşturulursa kavga son bulacak, müthiş bir 'sinerji'doğacak 
   CHP Politbürosu'nu Kemal Derviş'le takviye etmek partiye ne kazandıracak 
   Dün konuştuğumuz bir CHP'li, partideki bu telaşı İsmet Paşa'ya atfedilen bir sözle anlatıyordu 'Kendi canının derdine düşmüş komutanla savaş kazanılmaz ' 
   CHP gerçekten 'sol'a seçim kazandırmaya dönük bir yapılanma arayışında mı, 28 Mart 2004'teki yerel seçimlerin ardından patlayacak 'iç savaş'a dönük yığınak mı yapıyor 
   Aslında Baykal da bütün yetkiyi üzerinde toplayarak risk alıyor. Ankara, İstanbul ve İzmir'de belediyeler AKP tarafından kazanılırsa CHP'de 'olağanüstü kurultay' kaçınılmaz hale gelecek. 
   Önder Sav, Kemal Derviş gibi isimler ve Baykal'a muhalif kanat asıl o zaman yarışa girecek. 
   Derviş, kamuoyuna verdiği mesajlarla CHP'de değişimin önünü açmaya çalışıyor. 
   Temmuz sonunda Kemal Derviş'le yaptığımız söyleşide, 'Nasıl bir CHP' düşündüğünü açıklamıştı 
   "1970'lerde oluşmaya başlayan sentezin devam etmesi gerekiyor. Günümüzde Kemalizmi herkes kendine göre yorumluyor ama benim tanımladığım anlam çağdaşlık. Kemalizmi reddetmek ve Cumhuriyet geleneğine sahip çıkmamak CHP için mümkün değildir. CHP gurur duyarak buna sahip çıkmaya devam etmelidir. Ama bu yetmez. Bülent Ecevit'in başlattığı çağdaş bir sosyal demokrat parti olma misyonunu CHP devam ettirmelidir." 
   Derviş'in kafasında İngiliz İşçi Partisi, Alman Sosyal Demokratları gibi iktidara gelmeyi başarmış genç, dinamik, çağdaş bir parti modeli var. Ancak bu tanım aynı zamanda 'demokratik' bir yapıyı da tanımlamalı. 
   Baykal Derviş farkını burada göreceğiz. 
   Parti içi demokrasi olmazsa CHP çağdaş sol bir parti mesajını topluma nasıl verecek 
   Derviş'in CHP'de işi zorlaşıyor. 
   
      
   
   
</TEXT>
</DOC>
