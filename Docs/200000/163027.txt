<DOC>
<DOCNO> 163027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur34.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalınan trafoyu bulana ödül... 
</HEADLINE>
<TEXT>

     Antalya merkez ilçeye bağlı Varsak Belde Belediyesi'ne ait su deposu trafosu kimliği belirlenemeyen kişiler tarafından çalındı. Varsak Belediye Başkanı Şenol Eren, trafoyu bulana 1 milyar lira ödül verileceğini açıkladı. 
     Antalya Gazeteciler Cemiyeti'nde bir basın toplantısı düzenleyen Varsak Belediye Başkanı Şenol Eren, İller Bankası kaynaklarından alınan 2 ton ağırlığındaki elektrik trafosunun 3 kilometre uzunluğundaki kablolarıyla birlikte bir süre önce çalındığını bildirdi. 
     Şenol Eren, trafonun bulunması için Varsak Jandarma Komutanlığı'nın çalışmalarını sürdürdüğünü, belediyenin de seferberlik ilan ettiğini kaydetti. 
     Trafonun bulunması için ödül koyduklarını belirten Eren, ''Trafonun yerini bilenler ile kimlerin çaldığını ihbar edenler, ad ve adresleri gizli kalmak kaydıyla ayni ve nakdi olarak ödüllendirilecektir. Bir işadamının katkısıyla trafonun bulunmasına yardımcı olana 1 milyar lira ödül vereceğiz'' dedi. 
     Eren, trafonun çalınması üzerine yeni bir trafo satın alınarak, devreye sokulduğunu da söyledi. 
     Başkan Şenol Eren, TEDAŞ Müessese Müdürlüğü ile yapılan protokol ile elektrik tahsilatının bundan sonra Varsak Belediyesi'nin yapacağını, belediyenin tahsilat karşılığında yüzde 3 komisyon alacağını, bu paydan ayda belediyeye 5 milyar liralık gelir sağlanacağını sözlerine ekledi. 
     
</TEXT>
</DOC>
