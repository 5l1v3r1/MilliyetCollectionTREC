<DOC>
<DOCNO> 165410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo13.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerde seyirci kotası yüzde 5'e indi... 
</HEADLINE>
<TEXT>

     İstanbul İl Spor Güvenliği Kurulu, 2003-2004 sezonunda Birinci Süper Lig'de İstanbul'da yapılacak maçlarda statlarda alınacak güvenlik önlemlerini karara bağladı. 
     İstanbul Valiliği'nde gerçekleştirilen toplantıya vali Muammer Güler, UEFA Asbaşkanı Şenes Erzik, Fenerbahçe Kulübü Başkanı Aziz Yıldırım, Beşiktaş Kulübü Başkanı Serdar Bilgili, Galatasaray Kulübü İkinci Başkanı Ali Dürüst, İstanbulspor Kulübü Başkanı Adnan Sezgin, İstanbul Emniyet Müdürü Celalettin Cerrah, İstanbul İl Jandarma Komutanı J.Kıd.Alb.Hami Çakır ve kurulun diğer üyeleri katıldı. 
     UEFA Asbaşkanı Erzik'in UEFA'nın statlardaki güvenlik önlemleriyle ilgili almış olduğu son kararlarla ilgili güvenlik kuruluna bilgi verdiği toplantının sonunda bir açıklama yapan vali Güler, konuk takım seyircilerine statlarda yer ayrılacağını ve bu sayının stat kapasitesinin yüzde 5'i oranında olacağını kaydetti. 
     Şiddet olayları, kötü tezahüratın önlenmesi ve kamu düzeninin sağlanması amacıyla daha önce uygulanan, statlarda olay çıkaranların 3 aydan 1 yıla dek müsabakalara alınmaması önleminin bu sezon da geçerli olacağını ifade eden Güler, sahaya yabancı madde atan ve sahaya giren seyircilerinde belirlenmeleri durumunda bu kapsamda cezalandırılacağını açıkladı. 
     Güler, şöyle konuştu 
     ''Misafir takım seyircilerine tribünlerde yer ayrılacaktır ve bu sayı yüzde 5 ile sınırlandırılacaktır. Bu konuda tüm kulüp yetkilileriyle birlikte mutabakata vardık. Misafir takım seyircisine ayrılan yerlerin fiziki güvenliği tam olarak sağlanacaktır. Statlarda kapalı devre televizyon sistemi ve polis kontrol odaları tesis edilecek ve müsabaka buradan sonuna kadar izlenecektir. 
     Şiddet olayları veya kötü tezahüratın önlenmesi ve kamu düzeninin sağlanması amacıyla daha önce, olay çıkaranların 3 aydan 1 yıla dek müsabakalara alınmaması önlemi aynen geçerli olacak, sahaya yabancı madde atanlar ve sahaya atlayanlar da bu kapsama alınacak.'' 
     
     HER STADA NEZARETHANE 

     Her statta polis toplantı ve değerlendirme odasının yer alacağını anlatan Güler, olay çıkaranların gözaltında tutulacağı bir de nezarethane tesis edileceğini söyledi. 
     Galatasaray'ın bu sezon maçlarını Atatürk Olimpiyat Stadı'nda yapacağını gözönünde bulundurarak bu stattaki iç ve dış güvenlik önlemlerinin gözden geçirileceğini kaydeden Güler, gerekirse güçlendirme yapacaklarını anlattı. 
     Bilet satışlarını da kontrol altında tutacaklarını ifade eden Güler, müsabaka sırasında statlarda kesinlikle merdivenlerin boş bırakılacağını söyledi. 
     Güler patlayıcı, parlayıcı ve yanıcı maddelerle ilgili daha önce alınan önlemlerin aynen süreceğini ve stat içinde sahaya atılması mümkün olmayan kağıt ve benzeri maddeler içinde su ve meşrubat satışı yapılacağını vurguladı. 
     
     ÖZEL GÜVENLİK TEŞKİLATLARI GÜÇLENDİRİLECEK 

     Bu sezondan itibaren polisin daha çok stat dışındaki güvenlik önlemlerine ağırlık vereceğini anlatan Güler, kulüplerin özel güvenlik teşkilatlarını güçlendirme yoluna gideceğini söyledi. 
     Bu tip önlemlerin yalnızca valilik veya il spor güvenliği kurulu önlemleriyle değil, yasal düzenlemelerle yerine getirilmesinin daha sağlıklı olacağı üzerinde mutabakata vardıklarını da belirten Güler, Gençlik ve Spor Genel Müdürlüğü ile Devlet Bakanlığı'na bu konuda gerekli tasarıları hazırlayarak gönderme kararı aldıklarını da sözlerine ekledi. 
     
</TEXT>
</DOC>
