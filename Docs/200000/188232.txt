<DOC>
<DOCNO> 188232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy20.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Koreli generalin sıcak önerisi    Irak'a asker gönderme kararının ele alındığı olağanüstü Milli Güvenlik Kurulu toplantısının yapıldığı saatlerde Genelkurmay Başkanlığı'nın çok özel bir konuğu vardı. 19 Eylül Gaziler Günü nedeniyle Ankara'da bulunan Güney Kore Muharip Gaziler Derneği Başkanı Emekli Orgeneral Lee Sang Honn, Genelkurmay İkinci Başkanı Orgeneral İlker Başbuğ ile bir araya geldi. Türk askerinin, Güney Kore'ye verdiği desteği unutmayan Lee, Başbuğ'a, "Güney Kore yanınızda. Biz sizinle görev almaya hazırız. Ülkeme dönünce ilgili makamlara bu konuda bir rapor sunacağım" önerisi getirdi. Başbuğ bu öneriyi memnuniyetle karşılarken, siyasi mekanizmaların bu kararı oluşturması gerektiğini söyledi. 
   
   Polis dergisinde 'Silahçı Yakup'    Emekli Emniyet Müdürleri Sosyal Yardımlaşma ve Dayanışma Derneği'nin yayın organı Çağın Polisi Dergisi'nin kapak sayfasındaki reklamda Silahçı Yakup tanıtıldı. Reklamda yerli - yabancı silahların alım - satımı yapıldığı belirtilerek Colt, Kort, Smith Wesson, Sig, Sig Sauer, Baretta, Jeriko, Browning, CZ 75, Glock, Astra, Rossi, Parabellum, Galico, M 16, Map, Walter, Llama, Ruger, HS 2000, Steyr SPP, Taurus, Fransız Unioeu, Çek Vizör ve Star tanıtıldı. 
   
   Babacan'ın sırrı    Devlet Bakanı Ali Babacan, geçen yıl çocuğunu Ankara İncek'teki Erken Başarı İlköğretim Okulu'na kaydettirdi. Ancak o dönemde fiyatları yüksek bulan Babacan okul yöneticilerine, "Yakında iktidara geleceğiz. Fiyatları aşağı çekin, sizin için de iyi olur" uyarısında bulundu. Okul yöneticileri bu öneriyi kabul etti ve ücrette indirim yaptı. AKP iktidar, Babacan da bakan olunca, Erken Başarı İlköğretim Okulu da "Babacan'ın çocuğu bizim okulda" diyerek sükse yaptı. Babacan, okulda ne kadar indirim yaptırttığı sorusuna, "Alıcıyla satıcı arasındaki sır" yanıtıyla yorum getirmedi. 
   
   İhale Kurumu'na kokulu kazık    Yaklaşık 20 yıldır kullandığı binadan kısa süre önce taşınan Sermaye Piyasası Kurulu, Beşevler'de kullandığı binayı Kamu İhale Kurumu'na 5.5 milyon dolara sattı. Kamu İhale Kurumu, yaklaşık bir ay önce bu binaya taşındı. Ancak binaya gelen personel umulmadık bir manzarayla karşı karşıya kaldı. Bina adeta dökülüyordu, üstelik inanılmaz kötü kokular geliyordu. Kötü kokuların önce yeni yıkanan halılardan geldiği zannedildi. Ancak kısa bir araştırma sonucu kokunun, binanın yetersiz kanalizasyon sisteminden kaynaklandığı anlaşıldı. SPK'nın yıllarca bu kokularla başedemediği için ODTÜ karşısındaki yeni binaya çıktığı iddia edildi. Ancak iş işten geçmişti. Kamu İhale Kurumu'nun SPK'dan aldığı bina, şimdi kanalizasyon kokuları içinde. 
   
   'Kuran, siyaset teorisi vermez'    Diyanet İşleri Başkanı Ali Bardakoğlu, İslam'ın devlet ve siyasetle ilgili neyi önerdiğinin, "Müslümanlar'ın İslam'ı nasıl anladıklarına ve ne gibi mesajlar atfettiklerine bağlı olduğu"nu söyledi. 
   Bardakoğlu, Diyanet dergisindeki yazısında, Kuran metniyle sünnetteki örneklendirmelerin içeriğini, ilkesini ve amacını belirlemenin Müslümanlar arasında teorik tartışmaların ana noktasını oluşturduğunu anımsattı. 
   Kuran ve sünnette toplumların yönetim biçiminin belirlenme işinin, beşeri inisiyatife bırakıldığını belirten Bardakoğlu şu ifadeleri kullandı 
   "İmam Şafii'nin tarzında söylemek gerekirse, bütün hükümlerin Kuran'a raci olduğu ilke olarak doğru olmakla birlikte, bu Kuran'ın Müslüman toplumlarının yönetim biçimlerini belirlediği, kapsamlı bir siyaset teorisi ortaya koyduğu şeklinde anlaşılmamalıdır. Benzeri bir durum Hz. Peygamber'in sünneti için de varittir." 
   
   CHP muhalefeti kurultayda yok    CHP parti içi muhalefeti, 23 - 24 Ekim tarihlerinde toplanacak olan CHP Kurultayı'nın hukuk dışı olduğunu iddia ederek katılmama kararı aldı. Muhalefet sözcülerinden Bozkurt Nuhoğlu, "Bütün illerdeki delegeleri değiştirdiler. Hukuk dışı ilan ettiğimiz kurultaya da katılmama kararı aldık" dedi. "CHP Demokratik Girişimi", "Solda İlke Tartışma Platformu" ve "Kadıköylü C.H.P'liler" dün Mecidiyeköy Kültür Merkezi'nde düzenledikleri toplantıda yönetimi eleştirdiler. CHP Demokratik Girişimi adına Hıdır Karataş'ın okuduğu bildiride "Parti, programından ve misyonundan sapmıştır" denildi. Partinin ilerici olmaktan çıktığını, statükocu bir yapıya büründüğünün vurgulandığı bildiride, parti lideri ve yönetiminin risk almaktan çekinen bir çağdışılık sergilediği iddia edildi. 
   
   
</TEXT>
</DOC>
