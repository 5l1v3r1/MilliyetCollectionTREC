<DOC>
<DOCNO> 164006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/ekonomi/eko03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank'tan eski yöneticilere dava 
</HEADLINE>
<TEXT>

Halkbank, 1995 - 2001 döneminde verilen kredilerle bankayı zarara uğrattıkları iddia edilen eski yöneticilerine 28 alacak davası açtı 
     ANKARA Milliyet 

     Halk Bankası Genel Müdürlüğü, 1995 - 2001 yılları arasında verdikleri kredilerle bankayı zararı uğrattıkları iddiasıyla, eski Genel Müdür Yenal Ansen, yönetim kurulu üyeleri ve kredi kullandırılan şubelerin müdürleri hakkında 28 alacak davası açtı. 
     Halk Bankası avukatları, "banka usul ve mevzuatına aykırı olarak bazı şirketlere kredi vererek bankayı zarara uğrattıkları" iddiasıyla, Halk Bankası'nın eski yöneticileri aleyhine Ankara Asliye Hukuk mahkemelerinde 28 alacak davası açtı. Avukatlar, dava dilekçesinde, eski yöneticilerin mal varlıklarına tedbir konulmasını da istedi. Bazı mahkemeler, Halk Bankası'nın tedbir istemlerini, "Dosyada yeterli delil olmadığı" gerekçesiyle reddederken, bazı mahkemeler talebi yerinde buldu. 
     
     Leblebi gibi dava açıyorlar 
     Ansen'in avukatı Ankara Üniversitesi Hukuk Fakültesi öğretim üyelerinden Prof. Dr. Ahmet Kılıçoğlu ise açılan davaları "haksız ve yersiz" buldu. Kredi tahsil edilemediğinde, veren kişileri sorumlu tutmanın doğru olmayacağını savunan Kılıçoğlu, Halk Bankası'nın harçtan muaf tutulmasının Anayasa'nın eşitlik ilkesine aykırı olduğunu öne sürerek, "Leblebi gibi dava açıyorlar. Şimdi toplamı katrilyonu bulan yaklaşık 30 dava açıldı" dedi. 
     
Mal varlıklarına tedbir kondu      Ankara 20. ve 21. Asliye Hukuk mahkemeleri, Uncular Pamuk, Bobinteks K ğıt, Özdallar Tarım, Lüks İplik ile Gürsan Demir Çelik Sanayi ve Ticaret Anonim Şirketi'ne verilen toplam 7 trilyon 633 milyar liralık kredinin tahsili istemiyle açılan alacak davalarında, yöneticilerin mal varlıklarına tedbir konulması istemini yerinde buldu. 
     
     Tedbir alanlar 
     Ankara 20. ve 21. Asliye Hukuk mahkemeleri, banka avukatlarının bu talebini haklı bularak Halk Bankası'nın eski Genel Müdürü Yenal Ansen ve eski yöneticileri Ali İhsan Elgin, Hasan Özcan, Halil Sarıaslan, Barbaros Olcay, Osman Nuri Ertuğ, Özcan Kadakaloğlu, Turan Kalaycıoğlu, Uğur Kıray, Kenan Kotan, Füsun Alanya ve Muazzez Ela'nın mal varlıklarına tedbir koydu. 
     

</TEXT>
</DOC>
