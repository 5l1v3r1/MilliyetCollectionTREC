<DOC>
<DOCNO> 157725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/magazin/mag01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole'e işkence 
</HEADLINE>
<TEXT>

Nicole Kidman bir köye düşüyor, zincire vurulup boynuna tasma takılıyor, tecavüze uğruyor. Von Trier'in bu filmi Cannes'da ödüle çok yakın duruyor 
     ALİN TAŞÇIYAN CANNES 

     Lars Von Trier yine yaptı yapacağını Başrolünü son dönemin en parlak yıldızı Nicole Kidman'ın üstlendiği, yaklaşık üç saat süren "Dogville" adlı filmiyle Cannes'da bir heyecan fırtınası yarattı. Von Trier, tümüyle bir tiyatro sahnesi gibi tasarlanmış, dekorları minimuma indirilmiş, uzun diyaloglu felsefi göndermeli filmiyle, yeni bir sinema dili yaratmaya çabalamış. Filmin ilk gösteriminin hemen ardından kopan alkışlar Von Trier'in "Karanlıktaki Dans"ından sonra bir Altın Palmiye'ye daha talip olduğunun göstergesi sayılabilir. 
     Filmde gangsterlerden kaçarken Dogville adlı köye sığınan, burada da köylülerin esiri olan genç kadını canlandıran Nicole Kidman, Von Trier ile uzun süredir birlikte çalışmak istiyordu. Zek sına ve yeteneğine inandığını söylediği Lars Von Trier ile, bir üçleme olacak "Dogville"in iki devam filminde de birlikte çalışacak. 
     
     'Yönetmene güvendim' 
     Kidman, bu filmdeki oyunculuk çalışmasını şöyle anlattı "Lars'a 'Bu yolculuğu seninle yapmaya hazırım' dedim. Film, set olmadan, dekor olmadan gayet iyi işliyor. Bunda yönetmene güven önemli. Ona duygusal olarak bağlanınca güveniyorsunuz da. Sette her zaman kameranın arkasında. Hem içtenlikli hem kesin bir deneyim oldu." 
     Kidman, bu filmde köylüler tarafından işkence görürken boynuna tasma takılıyor, zincire vuruluyor ve defalarca tecavüze uğruyor. Von Trier'in bütün bunları kendisine sete geldikten sonra söylediğini de ink r etmiyor. Kidman, Von Trier'in kendisini ikna edişini de şöyle anlatıyor 
     "Bir insanı hep deneyimler üzerinden yargılamaya inanırım. Sete geldiğimde, bir öğleden sonra ormanda uzun bir yürüyüş yaptık. Üç saat kahkahalar ve gözyaşlarına boğularak birbirimize açıldık. Ona ve işine çok bağlandığımı söylemeliyim." 
     
Onun derdi Amerika'yla...      Nicole Kidman, filme ruhen bağlanmış yönetmen Lars Von Trier ise 'asıl derdi'ni kendi sözleriyle şöyle tanımlıyor "Hiç gitmediği bir ülke olan Amerika'da geçen bir film çekmek." 1929'da Büyük Bunalım sırasında geçen film, özellikle finaliyle yönetmendeki anti-Amerikan eğilimi yansıtıyor. Lars Von Trier, bu tavrını şöyle açıklıyor "Amerika'nın bütün imgelerini alıyoruz televizyondan. Neredeyse Amerikalı gibi hissediyorum kendimi. 'Ich bin ein Amerikan" der gibiyim. 'Irak'ı özgürleştirme' sürecini yaşadık bir de 'Amerika'yı kurtarma' kampanyası yapmak lazım. Amerika'ya bakınca bir sürü pislik görüyorum. Neden böyle düşünüyorum bilmem. Ama öyle hissediyorum. Eminim çok güzel bir ülkedir ama oraya gitmek istemiyorum, oradan korkuyorum. Çünkü Amerika, olması gerektiği gibi bir yer değil. Bu film, benim kafamın içindeki Amerika üzerine bir yorum." 
     

</TEXT>
</DOC>
