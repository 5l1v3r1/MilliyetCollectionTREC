<DOC>
<DOCNO> 179969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/guclu.html </URL>
<DATE> 2003/09/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Paran varsa doktor da olursun, mühendis de 
</HEADLINE>
<TEXT>

   
   Hükümet ve YÖK, birbirini yiye dursun, üniversiteler uçurumun dibine gelmiş kimin umurunda. Hele hele özel üniversiteler Tam bir facianın eşiğindeler. Parayı bastıran istediği fakülteye rahatlıkla girebiliyor. Çocuğunuz, doktor, bilgisayar mühendisi ya da hukukçu olsun istiyorsanız, öyle yıllarca süren hazırlığa ve heyecana hiç gerek yok. Dershaneye, özel öğretmenlere ve kolejlere ödeyeceğiniz paraları bir kenarda biriktirin, sonuçta yüzü gülen siz olun. 
   Gençlerin geleceğine yön verirken para bu kadar önemli olmamalı. Parayı bastıran üniversiteye bu kadar kolay girememeli... 
   Kamuyu ilgilendiren tıp, hukuk, mühendislik ve eğitim gibi alanlarda yeterlilik sınavı yapılmasının zamanı geldi de geçiyor... 
   2003 ÖSS sonuçları, gelinen vahim noktayı gözler önüne seriyor. En iyi vakıf üniversitelerinde dahi puanlar dibe vurmuş durumda. Burslu öğrenciler ile paralı öğrenciler arasındaki fark, pek çok bölümde 100 puanın üzerine çıktı. Bunun anlamı süperler ile vasatlar, aynı sınıfı, aynı sıraları paylaşacaklar. Ve bunun adına eğitim denilecek. Olmaz böyle şey 
   A üniversitesi ya da B üniversitesi diye isim vermek istemiyorum. Çünkü alın birini vurun diğerine. Hemen hepsinde durum aynı. Kontenjanını dolduramayan, bilgisayar, elektronik, endüstri mühendislikleri var. Hukuk, siyasal, tıp var. Yani ÖSS barajını aşan herkes tercihleri arasına bu bölümleri yazsalardı, girebilirlerdi. Kaçıranlar da sakın üzülmesin Ekimdeki ek kontenjan ile sizler de bu piyangodan yararlanabilirsiniz. 
   İşte sizi birkaç örnek. Ankara ve İstanbul'daki Hukuk fakülteleri 340 370 puanla öğrenci aldı. Aynı ildeki özel üniversitelerde bu puan 240'lara kadar indi. Yani 100 puanın üzerinde bir oynama söz konusu. Her puanda ortalama 6, 7 bin kişilik bir yığılma olduğu göz önünde bulundurulduğunda, aradaki makas 600, 700 bin kişilik bir kalite sorunu yaratıyor... 
   KKTC üniversitelerinde durum daha da vahim. ÖSS barajını aşamayanlar bile ön kayıt yolu ile en önemli fakültelere alınmaya çalışılıyor. Böyle rezalet olmaz 
   Öğrenci Seçme Sınavı ÖSS, çok adil olmasa da öğrencinin birikimini, öğrenme yeteneğini, muhakeme gücünü, her şeyden önemlisi de çalışma disiplinini çok iyi ölçüyor. Barajı zor aşan bir öğrencinin hukuk, bilgisayar, endüstri mühendisliği ya da tıp gibi çok zor bölümleri hakkı ile okuyup bitirmesi mümkün değil. 
   Böyle bir durumda öğrenciyi birkaç yıl oyalayıp kapının önüne koymak ne kadar doğru Hayallerine, emeğine, parasına yazık değil mi Yok eğer alındığı gibi yine çok kolay mezun edilirse de topluma ve bu konuda gerçek anlamda dirsek çürütenlere yazık değil mi .. 
   Hükümet, YÖK, Üniversitelerarası Kurul ve Rektörler Komitesi, ilk toplantılarında ÖSS sonuçlarını masaya yatırıp bir özeleştiri yapsınlar. Bu, YÖK konusunda harcayacakları mesaiden çok daha hayırlı olur. 
   Özetin özeti Üniversite demek, bilim, kalite ve etik değerler demek. Eğer onları yok sayarsanız ya da yok olmalarına seyirci kalırsanız, her kim olursanız olun sizin üniversiteleri önemsediğinizden kuşku duyulur. Tıpkı şu anda hükümete, YÖK'e, Üniversitelerarası Kurul'a, Rektörler Komitesi'ne ve meslek odalarına olduğu gibi... 
   
      
   
</TEXT>
</DOC>
