<DOC>
<DOCNO> 182097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "ABD, Irak'ta tüm yetkiyi BM'ye bırakmayacak" 
</HEADLINE>
<TEXT>

     ABD Dışişleri Bakanı Colin Powell, Irak'ta tüm yetkiyi BM'ye bırakmayacaklarını söyledi. 
     Powell, BM Güvenlik Konseyi'nin diğer 4 daimi üyesinin dışişleri bakanlarıyla görüşmek üzere Cenevre'ye giderken uçakta Alman ARD televizyonuna yaptığı açıklamada, ''BM, henüz bununla başa çıkmaya hazır değil'' dedi. 
     Irak'ta BM ile birlikte çalışmak istediklerini yineleyen Powell, ''Ancak tüm yetki ve sorumluluğu BM'ye veremeyiz'' diye konuştu. 
     Colin Powell, Fransız TV2 televizyonuna verdiği demeçte de, Fransa'nın, en erken gelecek ay başında Irak halkına egemenliğinin verilmesini öngören önerisini ''tamamiyle gerçek dışı'' olarak nitelendirdi. 
     ABD Dışişleri Bakanı Powell, öneriye ilişkin olarak, ''Bu tamamiyle gerçek dışı. Biri bunu yapabilse iyi olurdu, ancak mümkün değil. ABD, bu tür bir uygulamayı öngören BM Güvenlik Konseyi kararını kabul etmez'' açıklamasını yaptı. 
     Fransa'nın ABD'nin dostu ve müttefiki olduğunu hatırlatan Powell, Cenevre'de bu konuda görüş ayrılıklarının yaşanabileceğine dikkati çekti. 
     Powell, ''ABD ve koalisyon ortakları, Irak'a mali ve siyasi kaynak, gençlerin yaşamları açısından büyük yatırım yaptı. Birdendire bir kenara çekilmemiz beklenemez'' dedi. 
     ABD Dışişleri Bakanı Colin Powell, Cenevre'de Fransa, İngiltere, Rusya ve Çin dışişleri bakanlarıyla görüşeçek. Bakanların görüşmede, ABD'nin Irak'a daha fazla asker ve para gönderilmesini öngören önerisi üzerinde fikir alışverişinde bulunmaları bekleniyor. 
     Fransa'nın Irak'a ilişkin çıkarılacak BM Güvenlik Konseyi kararına ilişkin önerisi, bu ülkede yetkinin bir ay içinde geçici hükümet konseyine bırakılması ve gelecek sonbaharda genel seçimlerin yapılmasını öngörüyor. 
     
</TEXT>
</DOC>
