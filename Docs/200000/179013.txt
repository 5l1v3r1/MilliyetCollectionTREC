<DOC>
<DOCNO> 179013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur21.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücülere müjde Polis artık ''tuzak'' kurmayacak... 
</HEADLINE>
<TEXT>

     İçişleri Bakanı Abdülkadir Aksu, trafik polislerinin hız denetimini sürücülere ''tuzak'' kurularak değil, sürücülerin göreceği şekilde yapmalarını istedi. Bakan Aksu'nun genelgesine göre, hız denetimlerinin yapılacağı bölgelerde radar levhası yer alacak ve radar uygulaması kazaları önlemeye yönelik olacak. 
     Emniyet Genel Müdürlüğü Sözcülüğü, Emniyet Genel Müdür Yardımcısı ve Sözcü Feyzullah Arslan'ın görevli olarak Ankara dışında bulunması nedeniyle haftalık bilgilendirme toplantısı yerine yazılı açıklama yaptı. 
     Açıklamada, 30 Ağustos Zafer Bayramı'nın önemine dikkat çekilerek, 30 Ağustos'un Türk ulusunun cesaret ve kararlığının önemli ve anlamlı bir göstergesi olduğu ifade edildi. ''Ulus olarak en önemli görevin cumhuriyetin temel niteliklerini korumak, Türkiye'yi daha da ileri götürmek ve güçlü demokratik ülkeler arasında yer almasını sağlamak'' olduğu kaydedilen açıklamada, ''Bu amacı gerçekleştirmek için dünyada yaşanan gelişmeleri yakından izlemeli, kendimizi çağdaş dönüşümlere göre yenileyebilmeli, hukuk devleti, demokratikleşme ve insan hakları alanlarındaki gelişmemizi hızlandırmalı, toplumun güven duygusunu güçlendirmek için yılmadan çaba göstermeliyiz'' denildi. 
     
     AMAÇ KAZALARI AZALTMAK 

     Trafik denetimlerinin amacının, sürücülere ''tuzak veya pusu kurarak'' trafik para cezası tutanağı düzenlemek değil, kaza riski taşıyan sürücüleri akan trafik içerisinde tespit etmek olduğu belirtilen açıklamada, denetimlerin amacının muhtemel kazaları önleyerek vatandaşların can ve mal güvenliğini sağlamak olduğu ifade edildi. 
     Açıklamada, İçişleri Bakanı Abdülkadir Aksu'nun konuyla ilgili olarak 81 il valiliğine bir genelge gönderdiği belirtildi. 
     Genelgede, trafik ceza işlemlerinin, sürücülerin aracının yanında yapılacağı bildirildi. Radar, yakın takip, hatalı sollama gibi kontrollerin tuzak tabir edilecek şekilde görüşe müsait olmayan yerlerde değil, sürücülerin rahatlıkla görebileceği açık ve net noktalarda yapılması istenilen genelgeye göre, denetimler, kazaların sıkça meydana geldiği kara noktalarda sürücülerin görebileceği şekilde kazaları önlemeye yönelik olarak gerçekleştirilecek. Ayrıca, radar denetimleri levhaların bulunduğu bölgelerde yapılacak, levha olmayan bölgelerde ise Karayolları Genel Müdürlüğü yetkilileri ile koordine kurularak bu bölgelere levhalar yerleştirilecek. 
     
     ZORUNLU KALMADIKÇA TRAFİĞİ SİNYALİZASYON YÖNETECEK 

     İçişleri Bakanı Aksu'nun genelgesinde, trafikte kontrol edilen araçların basit kontrolleri yapılarak, trafik güvenliğini tehlikeye sokmayan ışık donanımı gibi eksikliklerin anında giderilmesinin sağlanacağı vurgulandı. 
     Kavşaklarda görev yapan trafik görevlileri zorunlu kalmadıkça sinyalizasyon sistemine aykırı olarak trafiği yönetmeyecekler, bu görevliler kavşaklarda hatalı dönüş yapan sürücüleri, emniyet kemeri takmayanları uyaracaklar. 
     Emniyetin açıklamasında, uyuşturucu kaçakçısı olarak kırmızı bültenle aranan Vedat Kılın adlı kişinin Almanya'da yakalandığı ve Türkiye'ye iadesinin sağlandığı da kaydedildi. 

     
</TEXT>
</DOC>
