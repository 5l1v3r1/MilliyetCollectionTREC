<DOC>
<DOCNO> 158811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/sazak.html </URL>
<DATE> 2003/05/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Genç subaylar 
</HEADLINE>
<TEXT>

     Haberi Cumhuriyet'in Ankara Temsilcisi Mustafa Balbay yazdı. 
     Genelkurmay Başkanı Hilmi Özkök Başbakan Tayyip Erdoğan'a yaptığı ziyarette, ordunun AB karşıtıymış gibi gösterilmesinden duyulan rahatsızlığı ifade ederken, AKP'nin kimi uygulamaları karşısında ordu içinden yükselen tepkiyi de iletmiş. 
     Başbakan Tayyip Erdoğan, 'genç subaylar' haberini 48 saat sonra yalanladı Orgeneral Hilmi Özkök'ün de pazartesi günü Ankara'da bir basın toplantısı yapacağı duyuruldu. 
     Anlaşılan Özkök Paşa, kapsamlı bir açıklamayla Irak savaşından bu yana dış basında da spekülasyon konusu yapılan ordu - hükümet ilişkilerine dayalı gerilimi düşürmeye çalışacak. 
     2004 sonunda AB'nin son üyesi olarak müzakerelere başlama hazırlığında olan bir ülkede artık 27 Mayıs'lardan, 12 Eylül'lerden söz etmek, iktidarları askeri müdahaleyle devirmeye çalışmak savunulamaz bir eylem olur. 
     Türkiye 'kriz'lerden çıkış yolunu bundan sonra demokrasi içinde bulacak. Seçimle gelen seçimle gidecek 
     Ordu nasıl Cumhuriyet'i koruma ve kollama görevini Atatürk'ün bir vasiyeti gibi alıyorsa, siviller de 'demokrasiyi koruma ve kollama' misyonunu askeri kışladan çıkarmayacak şekilde yerine getirebilmelidir. 
     Bunun temel şartı, rejimin laik niteliğine kuşku düşürmemektir. 
     AKP eğer Türkiye'ye AB yolunu açan iktidar olarak geleceğe oynamak istiyorsa, Cumhuriyet'in temel nitelikleri konusunda salt askere değil, sivil topluma da güven verebilmelidir. 
     23 Nisan, 19 Mayıs gibi Türkiye Cumhuriyeti'nin sembol günlerinde türban krizi çıkarmanın, kafa karıştırıcı beyanlar vermenin alemi yok. Kadrolaşmada frene basmalıdır bu iktidar. Takiyeciliğe artık son vermelidir. 
     AB standardı diye, her apartmanda bir mescit açmanın ne gereği var, her mahallede zaten birden çok cami yok mu 
     MGK toplantılarında yapılan kimi uyarıları bu bağlamda önemsemek gerekiyor. Örneğin son toplantıdaki 'laiklik' bildirisi hafife alınınca, Silahlı Kuvvetler İç Hizmet Yönetmeliği'ne gönderme yapan 'koruma kollama' açıklaması geldi. Ardından Londra'daki Stratejik Araştırmalar Enstitüsü, 'Ordu alt kademelerindeki Kemalist baskının Genelkurmay Başkanı'nı hükümete karşı daha sert olmaya zorladığı' raporu yayımlandı. 
     Raporda 'darbe' olasılığından söz ediliyordu 
     Balbay'ın 'genç subaylar' haberiyse ortalığı tümden karıştırdı. Türkiye'de demokrasinin geleceğine duyulan güvensizliğin mutlaka aşılması gerekiyor. Medya, siyasi partiler, hükümet 'askeri kışlası'ndan çıkartmayacak duyarlılığı ortaklaşa sergilemek zorunda. 
     AB liginde darbe, ülkeye küme düşürtür 
     Bu pazar Beşiktaş'ın şampiyonluğunu alkışlamak istiyoruz. 
     
     

</TEXT>
</DOC>
