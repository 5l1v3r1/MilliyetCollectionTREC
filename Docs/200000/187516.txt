<DOC>
<DOCNO> 187516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko19.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbie, 45'ine merdiven dayadı ama hiç yaşlanmadı... 
</HEADLINE>
<TEXT>

     ''Öğrencilik yıllarında evlenen Ruth ve Elliot Handler çiftinin Barbie ve Ken adını verdikleri iki çocuğu oldu. Birgün, kızının kağıt bebekler yaparak oynadığını farkeden Bayan Handler, küçük kızların büyüyünce nasıl olmak istedikleri hakkında onları düşündürecek bir bebek geliştirmeyi kafasına koydu.'' Böylece Ruth ve Elliot Handler'ın yakın arkadaşları Harold Mattson ile kurdukları, daha sonra uluslararası dev bir şirkete dönen Mattel'de, 1959'da doğan Barbie, tüm zamanların en başarılı bebeği olarak tanındı. Barbie'nin, 1961 yılından beri erkek arkadaşı olan bebeğe de, Handler çifti, oğulları Ken'in ismini verdi. 
     Uzun boylu, düzgün fizikli güzel Barbie, sadece bebek olarak değil, giyimden aksesuara, kırtasiyeden ev tekstiline kadar her sektörde adını duyurdu. 144'ten fazla ülkede satılan Barbie, 1976 yılında ABD'de ''yüzyılın bebeği'' seçildi. Dünyada her saniyede üç Barbie bebeğin satıldığı bile araştırmalarda belirlendi. 
     3-12 yaş grubu kız çocuklarının değişmeyen gözdesi Barbie'nin yarattığı fırtınadan, Türkiye de payını aldı. 
     Barbie markasının Türkiye'deki lisans hakları temsilcisi Gamma Medya Ajansı'nın kurucusu ve Genel Müdürü Zeynep Ataman, bu olağanüstü yükselişi, ülke grafiğinde de izlemenin mümkün olduğunu bildirdi. Barbie markalı lisans ürünlerinin satış cirosunun 10 milyon doları bulduğunu ifade eden Ataman, okul sezonunda önemli zincir marketlerdeki Barbie paylarının yüzde 30'a yaklaştığını kaydetti. 
     
     ''TALEBE YETİŞİLEMİYOR'' 

     Sektörlere göre artış rakamları hakkında da bilgi veren Zeynep Ataman, Eylül ayına kadar olan bir yıllık dönemde ev tekstilinde yüzde 100, giyimde yüzde 75, kırtasiyede yüzde 300'lük artış olduğunu, ülke genelinde ise satışlardaki artış oranının yüzde 140'ı bulduğunu söyledi. 
     Barbie markalı ürünlerin, diğer benzer gruplardan daha pahalı olmasına rağmen halen ilk sırada tercih edildiklerine işaret eden Ataman, 2003-2004 okul sezonu için hazırlanan Barbie'li okul çantaları, defterleri, kapları, kırtasiye setleri ve ders masaları için lisans alan firmaların, talebe yetişemediklerini kaydetti. 
     Gamma Medya Ajansın lisans verdiği kuruluşlar arasında bulunan Mısırlı Tekstil'in Mağazalar ve Görsel Tasarım Koordinatörü Sezai Ünyal ise bu markaya ilginin artmasında, ürün çeşitliliği, kalitesi ve her yaş grubunda kullanım imkanının bulunmasının yattığını bildirdi. 
     Barbie lisansı alan 20 Türk firmasınca, bu alanda oluşturulan ürün çeşitliliği şöyle 
     ''Halı, kilim, her türlü defter, dosya ve kap kağıtları, plastik defter kapları, okul ve aksesuar çantaları, cüzdan ve bavullar, aynalar, masa ve sandalyeler, çıkartmalar, dergi ve kitaplar, kol ve duvar saatleri, balon, puzzle, duvar kağıdı ve bordürler, havlu ve bornozlar, iç ve dış çocuk giyim, gecelik, pijama, mayo, bikini ve pareyolar, kostümler, akrilik battaniyeler, deniz ve parti ürünleri, ayakkabı ve terlikler, uyku setleri, nevresim takımları ve perdeler.'' 
     
</TEXT>
</DOC>
