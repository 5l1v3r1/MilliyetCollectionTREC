<DOC>
<DOCNO> 183739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun13.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi Kuveyt ile sınırımızı tanıyoruz... 
</HEADLINE>
<TEXT>

     Irak'ta kurulan geçici hükümet konseyinin başkanı Ahmed Çelebi, Kuveyt ile aralarında belirlenen ortak sınırı tanıdıklarını söyledi. 
     BM Genel Kurulu toplantılarına katılmak üzere New York'a giderken uğradığı Kuveyt'te açıklama yapan Çelebi, devrik Saddam Hüseyin rejimi ile Kuveyt arasında anlaşmazlık kaynağı olan uluslararası sınırı tanıdıklarını belirtti ve ''Irak, BM Güvenlik Konseyi'nin 833 sayılı kararıyla çizilen uluslararası sınırları tanımaktadır'' dedi. 
     Çelebi, Irak'taki yeni yönetimin Kuveyt devletini tanıdığını ve bu ülkeyle iyi komşuluk ilişkilerini kurmak istediğini kaydederek, ''İki ülkenin halkları aynı davayı paylaşıyor, bu da devrik Saddam Hüseyin rejiminin uyguladığı yıkım polikitası ve adaletsizliğin kurbanı olmaları'' diye konuştu. 
     BM Güvenlik Konseyi'nin 833 sayılı kararı, iki ülke arasındaki 200 kilometrelik kara sınırı ile deniz sınırını sabitliyor. Bu sınıra göre, Irak'ın liman kenti Ümmü Kasr'ın bir kısmı Kuveyt'te yer alıyor. 
     
</TEXT>
</DOC>
