<DOC>
<DOCNO> 196113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko14.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu'ndan ÇEAŞ'a 9.5 trilyon lira ceza... 
</HEADLINE>
<TEXT>

     Rekabet Kurulu, Çukurova Elektrik A.Ş'ye ÇEAŞ elektrik nakil pazarındaki hakim durumunu kullanarak fiili ve potansiyel rekabeti engellediği gerekçesiyle 9.5 trilyon lira idari para cezası verdi. 
     Rekabet Kurulu'ndan yapılan yazılı açıklamaya göre, iddia, savunma, toplanan bilgi ve belgelerin değerlendirilmesi neticesinde ÇEAŞ'ın, Adana, Mersin, Hatay, Osmaniye illeri ve Kahramanmaraş ilinin 3 köyünde elektrik üretim, iletim, dağıtım ve ticaret hizmetleri yapılmasına ilişkin imtiyaz sözleşmesi ile hakim durumda olduğu belirlendi. 
     Kurulun bu çerçevede verdiği kararda, ÇEAŞ'ın şikayetçi teşebbüslerin altyapıya erişimlerini, hukuki ve teknik dayanaklardan yoksun olarak engellediği belirtildi. 
     ÇEAŞ'ın, Enerjisa'nın tesislerinin, kabule hazır hale geldiği Aralık 2001 tarihinden Enerji Alış ve Enerji Nakline İlişkin Sözleşmenin imzalandığı Ağustos 2002 tarihine kadar, sisteme bağlantı taleplerini reddettiği kaydedilen kararda, şirketin, Toros'un bağlantı noktalarına ters röleler yerleştirerek, sisteme erişimi, dolayısıyla ortaklara enerji naklini engellediğinin de mahkemenin bilirkişi raporu ile saptandığı belirtildi. 
     Rekabet Kurulu, bu çerçevede ÇEAŞ'ın bölge elektrik üretiminde tekelleşmeye yönelik olarak elektrik nakil pazarında hakim durumunu kullanarak, elektrik üretim pazarında fiili ve potansiyel rekabeti engellediği, böylece hakim durumu kötüye kullandığı sonucuna vardı. 
     Bu nedenle ÇEAŞ'a, 2001 yılı net satışları üzerinden 9 trilyon 557 milyar 363 milyon 23 bin lira idari para cezası verilmesine oybirliği ile karar verildi. 
     
</TEXT>
</DOC>
