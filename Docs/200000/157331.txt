<DOC>
<DOCNO> 157331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur10.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türk-Amerikan ilişkileri yeni boyutlar kazanacak" 
</HEADLINE>
<TEXT>

     Cumhurbaşkanı Ahmet Necdet Sezer, Türk-Amerikan ilişkilerinin, önümüzdeki dönemde ABD'de yaşayan dinamik Türk toplumunun da katkılarıyla yeni boyutlar kazanacağına inandığını belirtti. 
     Cumhurbaşkanlığı Basın Merkezi'nden yapılan açıklamaya göre, New York'ta düzenlenen ''Türk Gecesi''ne bir mesaj gönderen Cumhurbaşkanı Sezer, ''ABD'nin değişik köşelerine dağılmış yurttaş ve soydaşlarımızın biraraya gelmelerine ve aralarındaki birlik ve dayanışmayı pekiştirmelerine olanak sağlayan bu etkinliklerin artan bir katılım ve coşkuyla gerçekleştirilmesi, bizlere kıvanç vermektedir'' dedi. 
     Sezer, daha iyi bir gelecek için anavatandan ayrılarak ABD'ye göç eden Türkler'in, içinde yaşadıkları topluma uyum konusunda övgüye değer bir başarı gösterdiklerini ve Amerikan toplumuna her alanda değerli katkılarda bulunduklarını belirtti. 
     ABD'deki çatı kuruluşlar ve onlara bağlı derneklerin, Türkler'in kendi kültürel değerlerini yitirmeden bir toplum bilinci geliştirmelerinde çok başarılı rol oynadıklarını ifade eden Sezer, bu yönde etkinlik gösteren tüm kuruluş ve dernekleri kutladı. 
     
     YENİ İŞBİRLİĞİ OLANAKLARI 
     Cumhurbaşkanı Sezer, Türkiye-ABD ilişkilerine de değindiği mesajında, şu görüşlere yer verdi 
     ''Köklü ve başarılı bir ittifak içinde ortak değerlere dayanan ve Soğuk Savaş sonrası dönemde stratejik ortaklık düzeyine ulaşan Türk-Amerikan ilişkileri, bölgemizde yaşanan gelişmeler süresince sağlamlığını ve gücünü kanıtlamıştır. Türkiye ile ABD, Ortadoğu'da barış ve istikrarın sağlanması amacıyla bir kez daha yakın işbirliği yapmaktadır. 
     Kırılgan bir coğrafyada uluslararası barış ve istikrara değerli katkılar sağlayan Türkiye ile ABD arasındaki işbirliği, halklarımız arasındaki güçlü dostluk temelinde çeşitli alanlarda derinleşmektedir. Türkiye, ekonomik istikrar programını kararlılıkla sürdürmekte ve Avrupa Birliği'ne AB tam üyelik yöneliminin gerektirdiği ekonomik ve siyasal adımları atmaktadır. Bu yönüyle köklü yapısal değişiklikler gerçekleştiren Türkiye, ABD'ye yeni işbirliği olanakları sunmaktadır.'' Sezer, Türk-Amerikan ilişkilerinin, önümüzdeki dönemde, ABD'de yaşayan dinamik Türk toplumunun da katkılarıyla yeni boyutlar kazanacağına inandığını ifade etti. 
     
</TEXT>
</DOC>
