<DOC>
<DOCNO> 156523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/spor/spo05.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KIYAK VERGİSİ 
</HEADLINE>
<TEXT>

Maliye Bakanlığı'nın, sporcuların 4 yıl boyunca sadece yüzde 15 vergi ödemesini öngören yasası, Resmi Gazete'de yayınladıktan sonra kulüpler rahat nefes aldı 
     CEMAL ERSEN 

     Yeni kanun çıktı 
     MALİYE Bakanlığı, vergilerinin tamamına yakınını tasfiye eden kulüplere, şimdi de vergi konusunda inanılmaz bir indirim sağladı. 24 Nisan 2003 tarih ve 25088 sayılı Resmi Gazete'de yayınlanarak yürürlüğe giren yasanın geçici 64. maddesine göre, sporculara ücret olarak yapılacak ödemeler 4 yıl boyunca gelir vergisinden müstesna olacak. Ancak bu ücretler üzerinden yüzde 15 oranında gelir vergisi kesintisi yapılacak. 
     
     "Gerçek dışı" beyan yok 
     KULÜPLERİN rahat nefes almasına yol açan yeni yasa, 31 Aralık 2007 tarihine kadar geçerli olacak. Bu yasaya göre Futbol Federasyonu'na bildirilen transfer ücretlerinin miktarı ne olursa olsun, kesilecek gelir vergisi yüzde 15 ile sınırlı kalacak. Yasa çıkmadan önce kademeli sistemle yüzde 45'e varan vergi ödemekle futbolcular adına yükümlü olan kulüpler, böylece "gerçek dışı" beyanlardan uzak tutulmaya teşvik edilecek. 
     
     Kriterlere uyacak 
     YILLARDIR şikayet ettikleri gelir vergisi miktarı yüzünden gerçek transfer ücretlerini bildirmekten kaçınan kulüpler, yeni yasanın yürürlüğe girmesiyle 1 Haziran'dan itibaren yeni bir kontrol mekanizmasının da içine girecek. Futbol Federasyonu yetkilileri, kulüplerin UEFA kriterleri çerçevesinde tüm gelir ve gider hesaplarının kontrol altına alınacağını, gerçek dışı beyan ve harcamaların ciddi yaptırımlara neden olacağına dikkat çekti. 
     

</TEXT>
</DOC>
