<DOC>
<DOCNO> 199456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yazar/pulur.html </URL>
<DATE> 2003/12/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupalı olmak kolay değil 
</HEADLINE>
<TEXT>

   
   İKİ takım maça çıkmış, oynuyor. Maçın ortalarında "Z takımı"nın savunma oyuncusu, ceza alanı içinde 9 kuraldan birini ihlal ediyor, kaleye giren topu eliyle çıkarıyor, hakem düdüğü çalıyor, penaltıyı gösterecek, saha komiseri, federasyon temsilcisi nefes nefese koşup geliyorlar 
   "Ne yaptın yahu " 
   "Kuralı uyguladım, penaltı verdim " 
   "Senin haberin yok, kuralı değiştirdik " 
   "Ne zaman değiştirdiniz " 
   "Şimdi, sen düdüğü çalarken " 
   
   OSMAN Ulagay'ın yazdığına göre, Avrupa'ya üye olmak isteyen her ülkeye, çok önemli bir kural benimsetilir ve bu kural sanki Tanrı kelamı gibi anlatılırmış... 1 Aralık 2003 Milliyet 
   Neymiş bu kural 
   Maastricht kriterleriyle belirlenen bütçe açığı limitlerine uymak... 
   Kural bu, lakin Almanya ve Fransa buna uymayınca ne yapılmış biliyor musunuz 
   Limiti kaldırmışlar, Ulagay'ın da belirttiği gibi penaltı verileceğine, kural değiştirilmiş, penaltıyı attırmamışlar. 
   İşte Avrupa bu 
   
   HANİ UEFA Türkiye'deki maçları "terör var" diye tarafsız sahaya alınca bizimkiler ayağa kalkmıştı, sanıyorduk ki, Başbakan Erdoğan "Dostu Berlusconi'yi devreye sokacak, o yetmezse İngiliz Başbakanı Blair'i cepheye sürecek, maçlar şakır şakır Türkiye'de oynanacaktı. 
   Başbakan "Terörle mücadele ve işbirliği böyle mi olur " diye kükrüyor, kendisine verilen yalan yanlış haberleri de millete duyuruyordu. 
   Bunlardan biri de bizim tepkimizden çekinen Juventus kulübü, UEFA'ya yaptığı başvuruyu geri almıştı. 
   Başbakan bile kulağına fısıldanan bu zafer müjdesini kuşkuyla karşılıyor "Hani yazısı " diye soruyordu. 
   Sonuç ortada, adamlar dediklerini yaptılar, yaparlar, yapacaklar. 
   Avrupalı olmak kolay değil 
   
   ADAMLAR, kendi kendilerine bile kazık atıyorlar, istedikleri zaman kendi koydukları kuralı kendi çıkarları için değiştiriyorlar. 
   Diyeceksiniz ki "Ne yani, Avrupalı olmayalım mı " 
   Hayır Avrupalı olalım, ama bilerek, tanıyarak olalım, gözü kapalı balıklama dalmayalım, çıkarlarımızı kollayabildiğimiz kadar kollayalım. 
   Baksanıza, adam penaltıdan gol yiyeceğini anlayınca, hemen kuralı değiştiriyor. 
   "Kaleye giren topu elle tutmak penaltı değildir" deyip çıkıyor. 
   Avrupalı olmak kolay değil 
   
      
   
   
</TEXT>
</DOC>
