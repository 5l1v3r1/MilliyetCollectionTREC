<DOC>
<DOCNO> 183240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/dunya/adun.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'8 asker öldü' iddiası 
</HEADLINE>
<TEXT>
   ABD konvoyuna pusu 
   Irak'ta 'Sünni üçgeni'nde bulunan Haldiye kasabasında, bir Amerikan konvoyuna düzenlenen saldırıda sekiz askerin öldüğü iddia edildi 
      DIŞ HABERLER SERVİSİ 

   
   Irak'ın başkenti Bağdat'ın batısında bulunan Haldiye kasabasında üç Humvee cip ve bir kamyondan oluşan Amerikan konvoyuna düzenlenen saldırıda sekiz Amerikan askerinin öldüğü iddia edildi. 
   
   Roket de attılar 
   "Sünni üçgeni" olarak adlandırılan bölgede meydana gelen olayla ilgili olarak, merkezi Dubai'de bulunan El Arabiye televizyonu, konvoydaki 10 askeri taşıyan bir nakliye aracının, yol kenarına yerleştirilmiş bir bombaya çarpması sonucu sekiz ABD askerinin öldüğünü öne sürdü. Can kaybıyla ilgili yorum yapmayan Amerikan ordusu ise, sadece, "Ramadi kasabasının doğusunda bir konvoyun saldırıya uğraması sonucu iki askerlerinin yaralandığını" açıkladı. Haldiye, ABD ordusu için tehlikeli bölgelerden olan Felluce ile Ramadi arasında bulunuyor. 
   El Arabiye'ye konuşan görgü tanığı Mahmut Ali, yanan çok sayıda askerin araçtan indirildiğini söyledi. Mahmut Ali, nakliye aracının altında bir bomba patladığını, aracın ateş almasının ardından konvoydaki diğer araçların yollarına devam etmeye çalıştığını, bu araçlara da 500 metre mesafeden roket saldırısında bulunulduğunu ifade etti. 
   Bölge sakinleri, Amerikan konvoyunun, Haldiye ve Habbaniye arasındaki bir anayolda saldırıya uğradığını söylediler. 
   
   Askerler AP aracını vurdu 
   Bu arada Associated Press AP haber ajansı muhabirleri de, pusuya düşürülen konvoyu görüntülemeye çalışırken, askerlerin ateşine hedef oldu. AP muhabiri Kerim el Ubeydi, "Aracın üzerinde kocaman AP yazısı vardı. Yanan aracı görüntülemek için kameramı araçtan çıkarır çıkarmaz askerler üzerimize ateş açtı. Allah'tan vurulan olmadı'' dedi. 
   Konvoya yönelik saldırının ardından, Haldiye yakınlarında, Saddam posterleri taşıyan 100 kadar silahlı Iraklı, havaya ateş açarak kutlama yaptı. 
   
</TEXT>
</DOC>
