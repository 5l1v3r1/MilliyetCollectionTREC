<DOC>
<DOCNO> 184240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/spor/spo02.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Skora göre yorum 
</HEADLINE>
<TEXT>

   Daum, istenen sonuçlar alınınca, yapılan herşeyin doğru olarak görüldüğünü belirtti, "Ama başarılı olmasaydık, 'Bu kadar gence yer vermek hataydı' tartışması yaşanacaktı" dedi 
      
   'Tam oturmadık' 
   FENERBAHÇE Teknik Direktörü Christoph Daum, "Kısa dönemde büyük değişiklikler yaptık. İyi yoldayız, ama başarılı sonuçlar alamasaydık çok tartışılırdık" dedi. Alman hoca, "İyi sonuçlar almasaydık, belki 'Daha yaşlı futbolcular kalsaydı, bu kadar genç oyunculara yer vermek hataydı' diye tartışmalar yaşanacaktı. Ama sonuçlar istenildiği gibi olunca, 'Yapılan herşey doğru, daha iyi olacak' deniliyor" diye konuştu. Ünlü çalıştırıcı, takımın şu anda tam olarak oturmadığını, bazı şeylerin otomatik hale gelmesi gerektiğini kaydetti. 
   
   'En iyi Terim' 
   DAUM, Galatasaray'ın tecrübeli takım olduğunu ve zaman zaman kendilerine tehlikeler yaşattıklarını anlattı. Alman hoca, "Ancak böyle genç ve yeni bir ekibin istediklerimi, bu kadar ciddi ve soğukkanlı sahaya yansıtmaları beni şaşırttı. Bu kadarını beklemiyordum" diye konuştu. Fatih Terim'in maç öncesi kendilerine gelmesine değinen Daum, "Rekabet olsa da, antrenör ile futbolcular arasında sıkı dostluğun olduğunu belirtmek isterim ve kendisine teşekkür ederim. Bana göre Terim şu anda, Türkiye'de en iyi antrenörüdür" dedi. 
   
   Kalecilere övgü 
   ALMAN hoca, Serhat'ın kendisinin de performansından memnun olmadığını belirtti. Daum şöyle devam etti "O da gol atmak ister. Bazen bir seviyede uzun süre kalabilirsiniz, bir anda bu büyük sıçramayı yaparsınız. Biz de o sıçramayı hedefliyoruz. Rüştü'den sonra Recep ve Volkan gibi çok iyi iki kaleciye sahip olduk. Recep'in performansından çok memnunum. Hooijdonk, sakatlığını çok ciddi görmediği için belki maçtan sonra gazetecilere benim yaptığım açıklamanın taktik olduğunu söylemiş olabilir." 
   
   Sen mi ortaladın    Fenerbahçeli Kemal derbinin yüksek tansiyonunu en güzel özetleyen isim oldu. Yıldız futbolcu, attığı golde Fatih Akyel'in asist yaptığını dünkü basın toplantısında öğrendi 
   
   Ortalayanı göremedi 
   FENERBAHÇELİ Fatih ile Kemal'in dün düzenlediği basın toplantısında ilginç diyaloglar yaşandı. Saha içindeki yüksek tempo ve derbi heyecanına kapılan Kemal, kendisine gol yolunu açan ortayı Fatih'in yaptığını dün öğrendi. Genç futbolcu, basının soruları üzerine Fatih'e dönerek, "O ortayı sen mi yapmıştın Ben de şimdi öğrenmiş oldum" diye konuştu. 
   
   Hooijdonk farkı 
   FATİH Akyel, Ortega ile van Hooijdonk arasında önemli farkların olduğunu dile getirdi. Yıldız futbolcu, "Ortega'nın kendi dünyasında sorunları vardı. Van Hooijdonk daha sıcak bir yapıya sahip. Böyle olunca da takıma faydası artıyor" dedi. İtiraz ettiği her pozisyonda kartla cezalandırıldığını dile getiren Fatih, artık daha sakin olmaya çalıştığını da söyledi. 
   
   Müthiş ikili    KANARYA geçtiğimiz sezon gol yollarında yaşadığı büyük sıkıntıyı, bu yıl van Hooijdonk ve Tuncay ile aştı. Sarı - Lacivertli takımın iki yıldızı geride kalan 6 maçta atılan 15 golün 11'ine imza atma başarısı gösterdi. Van Hooijdonk toplam 5 kez fileleri sarsarken, Tuncay da 6 golüyle takımının başarısında önemli bir rol oynadı. 
   
   Lise işi tamam    ŞÜKRÜ Saracoğlu Stadı'nın hemen yanında bulunan ve yerine iş merkezi ile yeni okul yapılması planlanan Kenan Evren Lisesi ile ilgili sorun çözüldü. Okulun içinde yer alan tarihi tiyatro sahnesine zarar verilmeden, iş merkezi inşaatının yapılması kararlaştırıldı. 
   
   Ve saha kapandı    FENERBAHÇE'YE bir maç saha kapatma cezası geldi. Gaziantepspor maçında çıkan olaylar nedeniyle sahası kapanan Sarı - Lacivertli ekibin Gençlerbirliği ile bu hafta oynayacağı maçın Adana, Eskişehir veya Konya'ya alınabileceği bildirildi. Atatürk Stadı'nın bakımda olması nedeniyle bu maçın İzmir'de oynanmasının zor olduğu öğrenilirken Sarı - Lacivertli kulübün İl Müdürlüğü'ne başvurarak söz konusu karşılaşma için stadın hazır olmasını talep ettiği kaydedildi. Karar bugün verilecek. 
   
   Örnek Ümit    GALATASARAY'A karşı alışık olmadığı ön liberoda görev yapan ve başarılı olan Ümit Özat profesyonel yaşamıyla Daum tarafından da örnek gösteriliyor. Yıldız oyuncu ise "Yerime 10 oyuncu da alınsa, hiçbirşey düşünmem. Oynamak için en iyi şekilde çalışırım. Biz, Fenerbahçe'yi başarıya taşımak için para alıyoruz. Benim anlayışım, her gün daha iyiye gitmek. Milli forma da gözümde tütüyor" diye konuşuyor. 
   
   Gençler güldü    YÖNETİM, Daum'un isteğiyle Semih, Can, Olcan, İsmail Güldüren ve Recep'in sözleşmelerinde yenilemeler yaptı. Diğer futbolculara göre az paraya imza atan bu futbolcularda iyileştirmeye gidildi ve dengesizlik ortadan kaldırıldı. Tuncay'la da bir ay içinde oturup, yeni sözleşme için girişimlere başlanacak. 
   
   
</TEXT>
</DOC>
