<DOC>
<DOCNO> 157511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur06.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta İş Kanunu Tasarısı'nın yasalaşması bekleniyor... 
</HEADLINE>
<TEXT>

     CHP'nin muhalefet etmesi nedeniyle TBMM'de iki haftadır görüşmeleri sürdürülen İş Kanunu Tasarısı'nın bu hafta yasalaşması bekleniyor. 
     TBMM Genel Kurulu'nun bu haftaki gündemini İş Kanunu Tasarısı oluşturacak. Sağlık, Çalışma ve Sosyal İşler Komisyonu, Genel Kurul'da görüşmelerine 13 Mart 2003 tarihinde başlanan ve 13 maddesi benimsenen tasarıyı 14 Mart'ta komisyona geri çekmişti. 
     6 Mayıs'tan itibaren görüşmelerine yeniden başlanan tasarının, yer yer sabahlara kadar süren iki haftalık görüşmelerinde, toplam 109 maddesi kabul edildi. 
     AK Parti, TBMM Danışma Kurulu'nu toplantıya çağırarak, altısı geçici olmak üzere 127 maddeden oluşan tasarının görüşmelerinin 21 Mayıs Salı günü bitene kadar Genel Kurul'un çalışma saatini uzatmasını önerecek. 
     Genel Kurul'da ayrıca, Sağlık Bakanlığı'na 11 bin 200 kadro verilmesi ve Türkiye ile Bosna-Hersek arasında Kültür Merkezlerinin Kuruluşu ve İşleyişi Hakkındaki Protokolun Onaylanmasını ilişkin tasarıları da yasalaştırılmaya çalışılacak. 
     
     AB KONUSU 
     Öte yandan AK Parti, Avrupa Birliği AB konusunda TBMM'yi bilgilendirmek amacıyla hazırladığı Genel Görüşme önergesini, Meclis Başkanlığı'na sunacak. Önerge üzerindeki öngörüşmeler 23 Mayıs Perşembe günü yapılacak, görüşmeler ise daha sonraki haftaya bırakılacak. 
     Dışişleri Bakanı ve Başbakan Yardımcısı Abdullah Gül'ün Brüksel'e yaptığı temaslar konusunda da bilgi vereceği görüşmelerde, AK Parti ve CHP milletvekilleri de gruplarının görüşlerini açıklayacak. 
     
     KAÇAKÇILIKLA MÜCADELE 
     TBMM'ye bu ayın başında sunulan Kaçakçılıkla Mücadele Kanunu Tasarısı da İçişleri Komisyonu'nun 21 Mayıs Çarşamba günü yapacağı toplantıda ele alınacak. 
     Tasarının aynen yasalaşması halinde, teşekkül halinde kaçakçılık suçu işleyenlere 6 yıldan 18 yıla kadar ağır hapis cezası verilecek. Gerçeğe aykırı belge vererek teşvik alanlara eşyanın beyan edilen fob değerinin 10 katından az olmamak üzere ağır para cezası uygulanacak. Pişman olup kaçakçılığı ihbar edenlere ceza verilmeyecek, ikramiye ödenecek. 
     Milli Savunma Komisyonu'nun aynı gün yapacağı toplantıda ise Türk Silahlı Kuvvetleri Personel Kanununda Değişiklik yapılmasına Dair Kanun Tasarısı görüşülecek. 
     Tasarı, sürekli görevle yurtdışına atanan kamu personelinin Türk Silahlı Kuvvetleri'nde subay, astsubay veya devlet memuru olarak görev yapan eşine 4 yıla kadar aylıksız izin verebilmesini imkan tanıyor. 
     
</TEXT>
</DOC>
