<DOC>
<DOCNO> 167051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun10.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos KKTC topraklarının yüzde 89.3'ü bizimdir 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC topraklarının yüzde 89.3'ünün kendilerinin olduğunu iddia etti. 
     Papadopulos, Halkın Sesi Gazetesi'nde bugün son bölümü yayımlanan açıklamasında, ''KKTC topraklarının yüzde 89.3'ünün Rum ve Ermenilerin öz malı olduğunu'' öne sürerek, bu iddiasının belgelerinin Rumlar dışında hazırlandığını ve orijinallerinin ellerinde olduğunu kaydetti. 
     Papadopulos şu iddialarda bulundu 
     ''Rumlara ve Ermenilere ait olan oran yüzde 89.3'tür. Geri kalan Kıbrıslı Türklere aittir. Böyle olunca, politik kararla nasıl bu insanların kendi malına gidebilme hakkını inkar edebilirsiniz Bu insanlar bu haklarından yalnız kendileri vazgeçebilirler. Bazıları bunları satmak veya takas etmek ister, ancak bazıları da topraklarına geri gitmeye hazırdırlar.'' Kıbrıs sorununun çözümüyle ilgili değerlendirme yaparken, iki kesimliliğinin bir ortaçağ düşüncesi olduğunu iddia eden Papadopulos, iki kesimliliğinin insanların evlerine dönme ilkesiyle bağdaşmadığını savundu. 
     Papadopulos, ''Kıbrıslı Rumların 'işgalden' beri verdiği en büyük taviz, iki kesimli, iki toplumlu federal devleti kabul etmiş olmalarıdır'' ifadesini kullandı. 
     
</TEXT>
</DOC>
