<DOC>
<DOCNO> 166076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur19.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan davası barış yemeği ile son buldu 
</HEADLINE>
<TEXT>

     Şanlıurfa'nın Viranşehir İlçesi'nde, 4 yıl önceki seçimlerde muhtar olabilmek için adaylığını koyan aynı aşirete bağlı 2 kişi arasında bir anlaşmazlık sonucu çıkan, 4 kişinin öldüğü, 7 kişinin de yaralandığı kan davası, barış yemeğiyle son buldu. 
     İsmail Taşkan ve Hüseyin Başaran'ın barıştırılması için Hidroken ve Dodkan aşiretinin ileri gelenlerinin 7 aydır sürdürdükleri çaba olumlu sonuçlandı. 
     İlçeye bağlı Yarpuz Köyü'nde biraraya gelen Taşkan ve Başaran, 7 kıl çadırda düzenlenen ve Kaymakam İbrahim Ballı, Belediye Başkanı Emrullah Cin, İlçe Jandarma Komutanı Yüzbaşı Deniz Özarslan ve çok sayıda aşiret üyesinin katılımıyla gerçekleşen yemekle barıştırıldı. 
     70 koyun, 500 kilo pirinç, 20 teneke yağ kullanılarak hazırlanan barış yemeğinde misafirlere 1 ton dolayında ayran, çay ve acılı ''mırra'' ikram edildi. 
     Kaymakam Ballı, yaptığı konuşmada, bu çağda kan davası güdülmesinin bölgenin gelişmesine engel olduğunu, söz konusu barış yemeğinin de aralarında kan davası bulunan diğer aşiretlere örnek olması gerektiğini söyledi. 
     
</TEXT>
</DOC>
