<DOC>
<DOCNO> 160085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/guncel/gun10.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
3 liseli okullarından oldu 
</HEADLINE>
<TEXT>
Siz misiniz savaş karşıtı olan 
Savaş karşıtı basın açıklamasına katılan üç lise öğrencisi hakkında DGM dava açtı. Okula gitme hakkı elinden alınan öğrenciler, Milli Eğitim Bakanlığı'nın kararını bekliyor 
     BELMA AKÇURA İstanbul 

     Gaziantep'te üç lise öğrencisi, savaşa karşı yapılan basın açıklamasına destek verdikleri gerekçesiyle emniyette sorgulandı, haklarında DGM'de dava açıldı. 
     Üst Disiplin Kurulu kararıyla, ikisi örgün eğitimden atılan biri de sürülen öğrenciler, Milli Eğitim Bakanlığı'na dilekçe vererek kararı dava sonuçlanana kadar durdurdu. Şahinbey ilçesi 19 Mayıs Lisesi öğrencisi Ö.D., T. A. ve M.U., 5 Ocak 2003 Pazar günü İnsan Hakları Derneği'nin düzenlediği "savaşa hayır" basın açıklamasına katıldı. Polis, 3 öğrencinin kimlik kontrolünü yapıp adreslerini aldı. 
     
     Dilekçe verdiler 
     İddiaya göre, olaydan bir hafta sonra Ö.D., T.A. ve M.U. gözaltına alınıp sorgulandı, daha sonra serbest bırakıldı. Ancak polis, öğrencilerin durumunu yazıyla okula bildirdi. İl Disiplin Üst Kurulu da yasal olmayan bölücü eylemlere katılmak gibi gerekçelerle M.U.'yu başka liseye sürgün ederken, Ö.D. ve T.A.'yı örgün eğitimin dışında bırakma kararı aldı. Milli Eğitim Bakanlığı'na dilekçe veren öğrenciler, itirazları sonuçlanıncaya kadar okullarına gidebilme hakkı kazandı. 
     Ö.D. başına gelen olayı şöyle anlattı "Savaşa karşı çıkılıyordu. Biz de karşı çıktık, gittik izledik, alkışladık, Bir hafta geçti. Müdür yardımcısı beni sınıftan çağırdı. Odasına gittiğimde polis vardı. Bizi üç gün gözaltında tuttular. Dayak attılar. Polis bizi 'cezaevine gireceksiniz' diye korkuttu. Bize okulda şimdi cüzzamlı gibi davranıyorlar. Arkadaşlarımız artık bizimle gezmiyor. Ailelerimiz bizi eve kilitliyorlar. Nereye gitsek haber vermek zorundayız" diye konuştu. 
     

</TEXT>
</DOC>
