<DOC>
<DOCNO> 157766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/yazar/cemal.html </URL>
<DATE> 2003/05/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak yorumları-1 
</HEADLINE>
<TEXT>
Kaosa açılan yollar 
     İyi güzel. 
     Peki, Irak ne olacak 
     Savaşın sonuçları öngörülebilir mi 
     Savaş kazanıldı. 
     Barış kazanılabilecek mi 
     Demokrasiye geçiş mi 
     Radikal İslam ve kaos mu 
     Yeni bir milliyetçi dalga mı 
     Yani yeni Saddam'lar mı 
     Irak'a kafamın içinde bir dolu soruyla gittim, bir dolu soruyla döndüm. 
     İki hafta boyunca Bağdat, Kerbela, Necef, Kerkük, Musul, Erbil ve Süleymaniye'yi dolaştıktan sonra Habur'dan Türkiye'ye giriş yaparken bazı sorularım yanıtlarını bulmuş, ama yanıtsız yeni sorular peydahlanmıştı. 
     Her şeyden önce 
     Tek bir Irak yok 
     'Iraklı' da çoğunluk değil Irak'ta 
     Beş milyonluk Bağdat'ta, iki milyon Şii'nin yaşadığı yoksulların El Tavra semtinde dolaşınca... Koyu bir yoksulluğun içinde, her çeşit radikal İslamcı Şii hareketinin nasıl örgütlendiğine şahit olunca... Militan mollalarla sohbet edip gözlerinin içindeki ışıkta yanan sönen Batı düşmanlığını, Amerikan düşmanlığını görünce, Irak'ta tek bir Irak olmadığını fark ediyorsun. 
     Bağdat'tan Güney'e doğru yoksulluğun nasıl katmerlendiğini gördükçe... 
     Şiiliğin kutsal mekanları Kerbela'da, Şiiliğin 'Vatikan'ı Necef'te, tozlu sokaklarla camilerdeki El Havza El İlmiyye'deki İslamcı radikal havayı soluyunca... Hangi çizgide olursa olsun, Irak'ta sadece İslami rejim isteyen din alimleri ve mollalarla konuştukça, Irak'ın tek bir Irak olmadığını fazla zorlanmadan anlıyorsun. 
     Bağdat'tan Kuzey'e doğru, Kürt varlığının 1991'den beri Talabani - Barzani diye iki parça halinde nasıl devletleştiğini gördükçe, Irak'ın tek bir Irak olmadığının daha çok bilincine varıyorsun. 
     Kerkük'ün eğitimli, modern, elit Türkmenleri'yle sohbet ettikçe, Bağdat'ın Sünni olsun Şii olsun, okumuş yazmış, hali vakti yerinde, laik Arap orta sınıfıyla, kremasıyla bir araya gelince, tek bir Irak olmadığının yine farkına varıyorsun. 
     Yine Bağdat'ta, örneğin Teknoloji Üniversitesi'nde Müslüman, Hıristiyan öğrenci ve öğretim üyeleriyle, Arabıyla, Kürdüyle, Keldanisiyle birbirine karışmış akademisyenlerle buluştuğun zaman da tek bir Irak olmadığını anlıyorsun. 
     Yinelersem 
     Tek bir Irak yok 
     Iraklıyım diyen de azınlık 
     Sen kimsin sorusuna önce 'Iraklı'dan çok, Şii diye, Sünni diye, Müslüman diye, Kürt diye, Arap diye, Türkmen diye, Süryani, Asuri, Keldani diye yanıt verenlerin büyük çoğunluğu oluşturduğu bir ülke Irak... 
     Kimsin sorusuna "Ben Iraklıyım" diye karşılık verenler, 'Iraklı kimliği'nin bilincinde olanlar herhalde çoğunluk değil azınlık... 
     Kırk yıllık kanlı bir dikta rejiminin çöküşüyle şimdi sahneye en çok mezhepler, değişik etnik kökten gelen gruplar, aşiretler çıkmış durumda... 
     Bunun içindir ki, Irak'ın geleceği ne olacak, demokrasi ve hukuk devletine kapı açılabilecek mi soruları bugün kafaları burgaç gibi oyuyor. 
     Irak'ta dolaşırken, insan bir yandan bu gerçekle yüz yüze geliyor, öte yandan demin belirttiğim gibi birden çok Irak'la tanışıyor. Bu kadar çok Irak'ı Saddam diktası bir arada tutamadı. 
     Demokrasi tutabilecek mi 
     Yoksa demokrasi derken Irak yeni bir kaosa sürüklenip parçalanabilir mi Radikal İslamcı Şiiler Bağdat'tan Güney'e doğru, Kürtler Kuzey'e doğru yeni devletler kurabilirler mi Ya da böyle bir kaos, Arap milliyetçisi bir tepkiye yol açarak Bağdat'ta, Musul'da Saddam benzeri yeni bir otoriter rejime sürükleyebilir mi Irak'ı 
     Bu sorular düşündürücü. 
     Ama henüz öncelik bu sorularda değil. Çünkü bazı öyle sorunlar var ki, bunlar yakın zamanda çözülemezse, Irak yeni bir kaosa sürüklenebilir. 
     Nedir bunlar 
     Önce güvenlik... 
     Başta Bağdat olmak üzere Irak'ın birçok kentinde eski deyişle kanun ve nizam hakimiyetinin sağlanması gerekiyor. Halkın hırsız ve yağmacı korkusundan sıyrılması, sokağa çıkabilmesi, çocuğunu okula gönderebilmesi ve maaşına ücretine kavuşmaya başlaması öncelik taşıyor. 
     Suların akması, akıyorsa tazyikli ve temiz akması, elektrik kesintilerinin en aza inmesi, telefonların çalışmaya başlaması, bankaların kapılarını açması şart... 
     Evlerin silah deposu olmaktan çıkarılması, yani sivil halktaki silahların toplanması ülkede güvenlik açısından bir başka zorunluk... 
     Bunlar olmadıkça, halk başka şeylere kulak veremez. Bütün bu sorunlar hal yoluna girmedikçe, Irak'ta normalleşmenin kapısı açılamaz. 
     Irak yorumları - 2 yarın... 
     
     

</TEXT>
</DOC>
