<DOC>
<DOCNO> 170453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/dunya/adun.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar etmiş 
</HEADLINE>
<TEXT>

'Köstebek' Dr. Kelly'nin sol bileğinde kesikler saptayan ve cesedin yanında bir bıçak ile ağrı kesici tabletler bulan polis, olayın intihar olduğunu açıkladı 
     NEVSAL ELEVLİ Londra 

     İngiliz polisi, BBC'ye yaptığı açıklamalarla, Irak Savaşı öncesinde Başbakan Tony Blair'in hatalı ve abartılı bilgiler içeren istihbarat dosyalarına dayanarak kamuoyunu yanılttığı yolunda ciddi kuşkular oluşmasına yol açan Savunma Bakanlığı danışmanı "köstebek" Dr. David Kelly'nin öldüğünü resmen açıklarken, bunun intihar sonucu gerçekleştiğini duyurdu. 
     Soruşturmayı yürüten Thames Valley polis teşkilatının yetkilisi David Purnell, evinin yakınlarında ölü bulunan 59 yaşındaki Dr. Kelly'yle ilgili açıklamasında, "Ölüm nedeni, sol bilekteki kesikten kaynaklanan kanamadır" derken, cesedin yanında bir bıçak ve "Coproxamol" adlı ağrı kesici ilaç tabletleri bulunduğunu söyledi. Associated Press haber ajansına göre, İngiltere'de, aşırı dozda ilaç alımından kaynaklanan ölümlerde bu ilacın adı sık sık geçiyor. 
     Purnell, açıklamasında ayrıca, "soruşturmaları kapsamında, olayla ilgili olarak hiç kimsenin peşinde olmadıklarını" belirtti. İngiliz polisi, bu gibi durumlarda, doğrudan "intihar" kelimesini kullanmak yerine bu standart açıklamayı yapıyor. 
     
     EŞİNE GÖRE DE İNTİHAR 
     David Kelly'nin eşi Janice de, New York Times gazetesine yaptığı açıklamada, eşinin ortadan kaybolduğu önceki gün çalıştığını, dostlarına elektronik postalar gönderdiğini ve her zamanki gibi dolaşmaya çıktığını anlatarak, "Hepimiz gibi büyük stres altında olmasına rağmen, intihar edebileceğini hiç aklımıza getirmedik" dedi. 
     Polis kanalıyla açıklama yapan bilim adamının ailesi, Kelly'nin yaşamının, son haftalarda meydana gelen olaylardan ötürü "çekilmez" hale geldiğini belirtti. Kelly'nin ailesinin açıklamasında, "David, iş hayatında en zor koşullarda dahi kendini doğruyu bulmaya adamıştı. Şerefli ve dürüst biriydi" ifadeleri de yer aldı. 
     
     BAHAİ DİNİNE MENSUPTU 
     Dr. Kelly'nin son saatlerinde ne yaptığının belirlenmesi için komşularının bilgisine başvuruluyor. Kelly'yi en son gören kişi olan Paul Weaver adlı çiftçi, bilim adamıyla selamlaştığını ve onu mutlu gördüğünü söyledi. 
     Polisin ilk belirlemelerine göre, Dr. Kelly ve ailesi çevresinde çok seviliyor. Dürüst ve sevecen bir kişi olarak tarif edilen Dr. Kelly'nin Bahai inancına mensup olduğu belirlendi. 
     Polisin Kelly'nin son 8 saatini nasıl geçirdiğini açıklığa kavuşturması, Başbakan Tony Blair'in siyasi geleceğini yakından ilgilendiriyor. Dr. Kelly'nin cinayete kurban gitmeyip intihar ettiği açıklanmış olsa bile, bu ölüm olayının Blair'i çok zor durumda bırakabileceği belirtiliyor. 
     
SIR DOLU SON 8 SAAT      Thames Valley polisi, Dr. Kelly 'nin evden çıktığı saat 15.00 ile karısı Janice'in kocasının kaybolduğunu polise bildirdiği saat 23.45 arasındaki son sekiz saatinde neler yaptığını, kimlerle görüştüğünü ortaya çıkarmak için her ipucunu değerlendiriyor. 
     

</TEXT>
</DOC>
