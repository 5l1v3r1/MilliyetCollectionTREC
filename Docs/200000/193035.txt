<DOC>
<DOCNO> 193035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko10.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Haftaya yükselişle başlayan Borsa'ya, bugün açıklanacak Ekim ayı enflasyon rakamları, AB ilerleme raporu, TBMM'de yeniden görüşülecek olan Cumhurbaşkanı Sezer'in onaylamadığı Orman Yasası'nda değişiklik yapan yasa ile yarınki Hazine ihalelerinin sonuçlarının yön vermesi bekleniyor. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, İstanbul Menkul Kıymetler Borsası İMKB Ulusal 100 endeksinin geçen haftayı yükselerek 15,754.34 puandan kapattığını hatırlatarak, piyasada mali sektör hisselerinin eşliğinde yüksek hacmin devam ettiğini kaydetti. 
     Demiral, ''bu hafta, AB ilerleme raporunun detayları, Ekim ayı enflasyon verileri ve tekrar gündeme gelecek olan Orman Yasası ile ilgili gelişmelerin piyasaya yön verebileceğini düşünüyoruz. Yarın Hazine'nin düzenleyeceği 259 gün vadeli bono ihalesinde oluşacak borçlanma maliyeti hem kotasyon indirimi konusunda, hemde endeksin seyrinde etkili olacak'' dedi. 
     Piyasanın kotasyon indirimini Çarşamba gününe kadar satın alabileceği görüşünün ağırlık kazandığını kaydeden Demiral, ''Bu nedenle faizlerde kısmi olarak iyimserlik yaşanabilir. Siyasi bir olumsuzluk yaşanmadığı takdirde, endeksin yükseliş potansiyelinin devam ettirdiğini söylebiliriz. Endeksin genel yönünde işlem hacminin ve faizlerin seyrinin de etkili olmasını bekliyoruz'' görüşünü dile getirdi. 
     AB'ye aday Türkiye'nin ilerleme raporunun, AB Komisyonu tarafından 5 Kasım Çarşamba günü açıklanması bekleniyor. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen Orman Yasası'nda Değişiklik Yapılmasına Dair Yasa ise 6 Kasım Perşembe günü ele alınacak. 
     
</TEXT>
</DOC>
