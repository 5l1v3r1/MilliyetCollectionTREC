<DOC>
<DOCNO> 184377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo13.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'un son umudu Galatasaray... 
</HEADLINE>
<TEXT>

     Adanaspor Kulübü Genel Menajeri Şahabettin Yavuzer, ekonomik sıkıntıları bırakarak her açıdan Galatasaray maçına konsantre olduklarını belirterek, ''Maçı kazanırsak, inanıyorum ki kulüpte önemli gelişmeler yaşanacaktır'' dedi. 
     Şahabettin Yavuzer, 26 Eylül Cuma günü Galatasaray ile yapacakları maça yoğun bir biçimde hazırlandıklarını, rakiplerinin gücü ve kapasitesinin herkes tarafından kabul gördüğünü, ancak saha ve seyirci avantajıyla kazanmayı istediklerini söyledi. 
     Maliye Bakanlığı Gelirler Genel Müdürlüğü'ne başvururak 4 trilyon liralık borcun taksitlendirilmesi konusunda yardım istediklerini belirten Yavuzer, şöyle devam etti 
     ''Ancak şimdi bunları konuşmak sporcuların ve kamuoyunun moralini bozar. Galatasaray ile yatıp, Galatasaray ile kalkıyoruz. Maçı lehimize çevirecek birinci faktör sporcuların moralidir. Onlarla sürekli konuşuyoruz. Hepsi bu maçtan umutlu. İkinci faktör de taraftarlardır. Türkiye'nin her bölgesinde 3 büyüklerin taraftarı var. Tüm hedefimiz Adanalılar'ı stada çekerek, seslerini Galatasaray seyircisinden daha gür çıkmalarını sağlamaktır. Bu maçı kazanırsak, inanıyorum ki kulüpte önemli gelişmeler yaşanacaktır.'' 
     
     TAKIM KAPTANI YANYALI ''KENETLENDİK'' 
     Takım kaptanı Timur Yanyalı da kulübün içinde bulunduğu ekonomik krizi bir tarafa bırakıp, her açıdan önem verdikleri Galatasaray maçına hazırlandıklarını belirterek, ''Seferberlik ilan ettik. Galatasaray'ı puansız göndereceğiz'' dedi. 
     Takımdaki herkesin galibiyet için motive edildiğini ve kenetlendiğini kaydeden Yanyalı, şöyle devam etti 
     ''Ekonomik sıkıntıların çözümü için hocamız Yılmaz Vural bile bazı girişimlerde bulunuyor. Biz tüm benliğimizle tamamıyla Galatasaray maçına konsantre olduk. Bu önemli maçta tüm Adanalılar'ı yanımızda görmek istiyoruz. Tribün desteği bekliyoruz. Sakat ve eksiklerimize rağmen çok iyi hazırlanıyoruz. Maçı kazanmaktan başka bir şey düşünmüyoruz.'' Bu arada 26 Eylül Cuma günü yapılacak karşılaşmada, sakatlıkları süren Serkan, Gökmen ve Ali Asım'ın forma giyemeyecekleri de bildirildi. 
     
</TEXT>
</DOC>
