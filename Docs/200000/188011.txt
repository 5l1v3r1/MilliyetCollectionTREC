<DOC>
<DOCNO> 188011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo24.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 0 - İngiltere 0 
</HEADLINE>
<TEXT>

     Stat Fenerbahçe Şükrü Saracoğlu Hakemler Pierluigi Collina, Marco Ivaldi, Narciso Pisacreta İtalya 
     Türkiye Rüştü, Fatih, Alpay, Bülent, İbrahim, Okan, Tugay, Emre Belözoğlu, Sergen, Nihat, Hakan İngiltere James, Neville, Terry, Campbell, Cole, Butt, Beckham, Gerrard, Scholes, Rooney, Heskey 12. Avrupa Futbol Şampiyonası 7. Eleme Grubu'nda, Türkiye ile İngiltere arasında yapılan karşılaşma 0-0 sona erdi. 
     
     İlk yarı 

     Karşılaşmaya tutuk başlayan Türkiye, ilk dakikalarda rakip kalede atak geliştiremezken, İngiltere'nin yaptığı hücumları da önlemeye çalıştı. 15. dakikadan sonra oyunda dengeyi sağlayan milliler, rakip kaleye gitmeye başladı. İngiltere savunmasını geçemeyen A Milli Takım, uzaktan şutlarla rakip kalede gol aradı. İlk yarının son bölümlerinde de üstünlüğü rakibine kaptıran ve kalesinde tehlikeler yaşayan milliler, rakip takımın kazandığı penaltı atışını Beckham'ın kaçırmasıyla yenik duruma düşmekten kurtuldu. Devrenin son 4 dakikasında rakip kalede tehlikeli ataklar geliştiren Türkiye, gol atmayı başaramadı ve maçın ilk yarısı 0-0 tamamlandı. 
     Maçın ilk dakikalarında daha iyi organize olan ve orta saha üstünlüğünü ele geçiren İngiltere, rakibine oranla daha etkili oldu. Ancak ilk dakikalardaki ataklarda savunmayı geçemeyen İngilizler, 20. dakikada Rooney ile önemli bir gol pozisyonunu değerlendiremedi. Bu dakikadan sonra zaman zaman rakip kalede tehlikeli ataklar yapan İngiltere, savunmasında açıklar vermedi. Maçın 37. dakikasında Beckham ile penaltı kaçıran konuk ekip, son dakikalarda kalesinde tehlikeler yaşamasına rağmen gole izin vermedi. 
     13. dakikada, ceza alanında Alpay'ın uzaklaştırmak istediği top Scholes'dan döndü. Ancak Heskey'den önce Bülent, meşin yuvarlağı uzaklaştırdı. 
     17. dakikada, Neville'ın sağdan ortasında penaltı noktası üzerinde Scholes'un kafa vuruşunda, top üstten auta çıktı. Aynı dakikada Sergen'in pasıyla ceza alanının önünde topla buluşan Nihat'ın sert şutunda, meşin yuvarlak kaleci James'de kaldı. 
     18. dakikada, Hakan'ın pasıyla sağ çaprazdan ceza alanına giren Nihat'tan önce Campbell, yatarak topa müdahale etti. 
     20. dakikada, Beckham'ın orta sahadan uzun pasında topla buluşan Rooney, kaleci Rüştü ile karşı karşıya kaldı. Bu futbolcu, öne çıkan Rüştü'nün üzerinden yaptığı aşırtma vuruşta top üst ağlarda kaldı. 
     21. dakikada Emre'nin ceza alanı dışında sert şutunda, kaleci James meşin yuvarlağı kornere çeldi. 
     23. dakikada Sergen'in sağdan uzun ortasında, arka direkte aut çizgisine yakın yerde topla buluşan İbrahim'in vuruşunda, meşin yuvarlak kaleci James'de kaldı. 
     24. dakikada Heskey'nin yaklaşık 25 metreden sert şutunda, kaleci Rüştü parmaklarıyla dokunarak topu kornere attı. 
     30. dakikada Nihat'ın ceza alanı dışından kullandığı serbest vuruşta, meşin yuvarlağa kaleci James sahip oldu. 
     36. dakikada sol çaprazda ceza alanına giren Gerrard, Tugay'ın müdahalesiyle yerde kaldı. Bu pozisyonda, hakem Collina penaltı noktasını gösterdi. 
     37. dakikada penaltı atışını kullanan Beckham, vuruş sırasında kayınca meşin yuvarlağı çok farklı bir şekilde üstten auta attı. 
     40. dakikada Rooney'ın pasıyla ceza yayı içinde bomboş pozisyonda topla buluşan Scholes'un vuruşunda, top az farkla yandan auta gitti. 
     43. dakikada Fatih'in sağdan ortasında, ceza alanı içinde Sergen'in kafa vuruşunda yere çarpan topu kaleci James kontrol etti. 
     45. dakikada, sağdan Okan'ın pasıyla ceza alanına giren Nihat'ın ortasında, Campbell'a çarpan top kaleye yöneldi. Kaleci James, son anda topu kornere çeldi. Aynı dakika içinde Sergen'in kullandığı korner atışında kale alanında oluşan karambolde, İngiliz savunması topu uzaklaştırdı. 
     Uzatma dakikalarında Sergen'in ceza alanı dışından kullandığı serbest vuruşta, top üstten auta gitti ve karşılaşmanın ilk yarısı 0-0 sona erdi. 
     
     İkinci yarı 

     Avrupa Şampiyonası Finalleri'ne doğrudan katılmak için mutlak galibiyete ihtiyacı olan Türkiye, maçın ikinci yarısına daha iyi başladı. Bu yarıda ilk yarıya göre daha organize olan A Milli Takım, İngiliz savunmasını geçmekte zorlandı. Teknik direktör Şenol Güneş, 62. dakikada Sergen'in yerine Tuncay, Okan'ın yerine de 68. dakikada İlhan'ın alarak, forveti 4 kişiye çıkardı. Ancak, İngiltere ceza alanında net bir pozisyon dahi bulamayan Türkiye, rakibine gol atmayı başaramadı. A Milli Takım, 0-0 berabere kalarak, grubu ikinci olarak tamamladı ve 15-19 Kasım günleri baraj maçı oynama hakkı elde etti. 
     Grubu lider bitirmek için beraberliğe de razı olan İngiltere, ikinci yarıda daha temkinli bir futbol ortaya koydu. İngiliz futbolcular, birçok pozisyonda zaman geçirmeye yönelik hareketler yaparken, taraftarların tepkisini çektiler. Savunmasını kalabalık tutan konuk ekip, kontraataklarla rakip kalede gol aradı. Son dakikalarda Türkiye'ye pozisyon vermeyen İngiltere, İstanbul'dan istediğini alarak ayrıldı ve grupta lider olarak, Portekiz'de düzenlenecek Avrupa Şampiyonası Finalleri'ne gitme hakkını kazandı. 
     58. dakikada Beckham'ın pasıyla ceza alanına giren Rooney'den önce Fatih araya girerek topu uzaklaştırdı. 
     60. dakikada Sergen'in ceza alanı dışından sert şutunda, top üstten auta çıktı. 
     67. dakikada Okan'ın pasında sağdan ceza alanına giren Nihat'ın aut çizgisine yaptığı vuruşta, kaleciden seken topu Emre, kale alanında önünde buldu. Bu futbolcu kötü bir vuruş yaparken, hakem Collina, topun Emre'nin eline çarptığını gerekçe göstererek, elle oynama kararı verdi. 
     70. dakikada sağdan Fatih'in ortasında, ceza alanında Hakan'ın kafa vuruşunda savunmaya çarpan top kornere çıktı. 
     78. dakikada, ceza alanın sol çaprazında topla buluşan Vassel'in yerden falsolu vuruşunda, top az farkla yandan auta gitti. 
     89. dakikada ceza alanı dışından topa sahip olan Tuncay'ın sert şutunda, meşin yuvarlak az farkla auta gitti. 
     Maçta kaybolan sürenin oynandığı bölümde ceza alanı önünde Beckham'ın plase vuruşunda, meşin yuvarlak üstten auta çıktı. 
     Yine uzatma dakikalarında ceza alanı dışında seken topu önünde bulan Nihat'ın vuruşunda, meşin yuvarlak az farkla auta çıktı ve karşılaşma 0-0 berabere bitti. 
     

     
</TEXT>
</DOC>
