<DOC>
<DOCNO> 196771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun02.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresine, İstanbul saldırılarını kınayan tasarı sunuldu 
</HEADLINE>
<TEXT>

     ABD kongresinin ''Türk dostluk grubu'' üyesi milletvekilleri, İstanbul'daki iki sinagoga yönelik terörist saldırıları kınayan bir tasarıyı, ABD Temsilciler Meclisi'ne sundu. 
     Saldırıları kınayan tasarı, Demokrat Parti Florida milletvekilleri Alcee Hastings ve Robert Wexler ile Cumhuriyetçi Parti Kentucky milletvekili Ed Whitfield ve Cumhuriyetçi Parti Texas milletvekili Kay Granger tarafından sunuldu. 
     Saldırıda ölenlerin ailelerine başsağlığı, yaralananlara acil şifa dileklerinin iletildiği tasarı, Türkiye ile ABD'nin, terörizme karşı savaştaki dayanışma kararlılığına işaret ediyor. 
     Temsilciler Meclisi'ne tasarıyı sunan milletvekili Hastings, ''Tanrı'ya dua etmek üzere toplanmış kadın, erkek ve çocuklara yönelik bu nefret dolu, iğrenç eylemleri, kınıyorum. İstanbul'da işlenen bu cinayet, uluslararası terörizm hastalığını yöneten ahlaki boşluğun, korkak ve acımasız bir göstergesiydi'' dedi. 
     Robert Wexler da ''Türkiye'deki son terörist saldırılarla çok derinden üzüntü hissettim. Kurbanların ailelerine kalpten başsağlığı dileklerimi iletiyorum. ABD, bu zor zamanda müttefik Türkiye'nin yanında duruyor. Bu korkunç saldırının faillerini adalet önüne getirmek için her türlü çabayı göstermeliyiz. Türkiye'deki saldırı, terörizmin sınırları olmadığını, din veya kültürler arasında ayrım yapmadığını gösteriyor'' diye konuştu. 
     Tasarının altında, 435 sandalyeli ABD Temsilciler Meclisi'nden 26 milletvekili imza attı. Tasarıyı destekleyenler arasında, Musevi soykırımından kurtulan Demokrat Parti California milletvekili Tom Lantos da bulunuyor. 
     
</TEXT>
</DOC>
