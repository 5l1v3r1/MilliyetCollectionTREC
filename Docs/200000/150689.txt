<DOC>
<DOCNO> 150689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun26.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Armani ''Erkekler kadınlar için moda tasarımında daha başarılı'' 
</HEADLINE>
<TEXT>

     Ünlü moda tasarımcısı Giorgio Armani, erkeklerin kadınlar için moda tasarımında daha başarılı olduğunu söyledi. 
     Armani, Almanya'da yayımlanan Vogue dergisiyle yaptığı söyleşide, kadınlar için moda tasarlayan bir erkeğin eserine uzaktan bakabildiğini belirterek, kadınların, yalnızca kendilerinin giyebileceği giysileri tasarladığını kaydetti. 
     Kadınların tasarladığı giysilerin çok az kişi tarafından giyildiğini iddia eden Armani, kadın tasarımcıların, sadece güzel olmak isteyen kadınları ihmal ettiğini ifade etti. 
     Kendine olan sadakatinin başarısının nedeni olduğunu belirten Armani, ''Modada kendi olmayan kişi, baştan kaybeder'' dedi. 
     Her türlü moda akımına ayak uydurmaya çalışan tasarımcıları eleştiren Milanolu Armani, ''Yıllardır gülünç ya da biçimsiz olan şeyler çok modern sayılıyor. Modada zarafeti temsil eden birçok unsur yok oldu'' diye konuştu. 
     





</TEXT>
</DOC>
