<DOC>
<DOCNO> 190241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur16.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Kızgızistan'da... 
</HEADLINE>
<TEXT>

     Başbakan Recep Tayyip Erdoğan ve beraberindeki heyet, THY'ye ait ''Çoruh'' adlı özel uçakla TSİ 13.35'te Kırgızistan'a geldi. 
     Erdoğan, Bişkek Manas Havalimanı'nda Kırgızistan Başbakanı Nikolay Tanaev tarafından, askeri resmi törenle karşılandı. Karşılamada, Türkiye'nin Bişkek Büyükelçisi Muzaffer Eröktem de hazır bulundu. 
     Kırgızistan Başbakanı Tanaev, Erdoğan'ı, uçağın merdivenlerinde karşıladı. Erdoğan ile Tanaev, birbirlerine sarılarak kucaklaştılar. 
     Erdoğan burada, kendisine yerel giysili kızlar tarafından ikram edilen ekmeği, tuza batırarak yedi. Genç kızlar, Erdoğan'a çiçek de sundular. Karşılamada ayrıca, yerel giysili ''Manasçılar'', ''komuz'' çalarak, Erdoğan'a ''hoşgeldin'' dediler. 
     Başbakan Erdoğan ve Kırgız Başbakan Tanaev, iki ülkenin milli marşlarının çalınmasının ardından, birlikte tören mangasını selamladılar. 
     Başbakan Erdoğan ile birlikte devlet bakanları Mehmet Aydın, Beşir Atalay, Kürşad Tüzmen, Adalet Bakanı Cemil Çiçek ve bazı milletvekilleri ile bürokratlar ve çok sayıda işadamı da Kırgızistan'a geldi. 
     Başbakan Erdoğan'ın eşi Emine Erdoğan, Bakan Atalay'ın eşi Yıldız Atalay ve Bakan Çiçek'in eşi Gülden Çiçek de resmi ziyarete katılıyorlar. 
     Recep Tayyip Erdoğan, havalimanından, Kırgızistan Başbakanı Tanaev ile baş başa görüşmelerde bulunacağı Beyaz Ev'e hareket etti. 
     
</TEXT>
</DOC>
