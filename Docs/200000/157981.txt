<DOC>
<DOCNO> 157981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun04.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de evcil hayvanlar bile şişmanlık sorunu yaşıyor 
</HEADLINE>
<TEXT>

     Şişmanlığın önemli bir sağlık sorunu olduğu ABD'de, evcil hayvanlarda da obezlik artış gösteriyor. 
     Purina adlı evcil hayvan enstitüsü tarafından yayınlanan rapora göre, ABD'de evlerde yaygın olarak beslenen kedi ve köpekler de aşırı kilo sorunuyla karşı karşıya bulunuyor. 
     Evcil hayvanlarda obezliğin artışının en önemli nedeninin ''fazla beslenme'' olduğunu belirten veteriner Dan Christian, hayvanseverlerin sağlıklı bir ev hayvanının nasıl olacağı konusunda bazı yanlış düşüncelere sahip olduklarını kaydetti. Christian, ''Evcil hayvanınızın kilosunun normal olup olmadığını anlayabilmek için kaburga kemiklerini hissedebilmelisiniz, ancak artık çoğu hayvan sahibi bunu hissedemiyor'' dedi. 
     Enstitü tarafından yayınlanan rapora göre, ABD'de evcil kedi ve köpekler için en iyi kentler sıralamasında, kişi başına en çok veteriner düşen Denver'ı, köpeklerin yüzde 83'ünün kısırlaştırıldığı Oakland ve en iyi aşılama kayıtlarının bulunduğu Portland kentleri izliyor. 
     ABD'deki 50 kentin sıralandığı listede, kilo, bakım, hava kalitesi ve hayvan dostu yasalar bulunup bulunmadığı şeklinde 30 ölçüt temel alındı. 
     
</TEXT>
</DOC>
