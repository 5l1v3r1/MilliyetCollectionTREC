<DOC>
<DOCNO> 166618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko18.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Almanya'ya Bütçe açığını nasıl kontrol altında tutacaksınız 
</HEADLINE>
<TEXT>

     Avrupa Birliği, Almanya hükümetinden ''hafta sonunda ilan ettiği 18 milyar euroluk vergi indirimini bütçe disiplinini bozmadan nasıl gerçekleştireceğini açıklamasını'' istedi. 
     Avrupa Komisyonu'nun mali işlerden sorumlu üyesi Pedro Solbes, Almanya Maliye Bakanı Hans Eichel ile görüşmesinden sonra bir Alman gazetesine verdiği demeçte, Eichel'in kendisine söz konusu indirimi AB bütçe kurallarını ihlal etmeden finanse edeceklerini söylediğini, ancak kendisinin hala hükümetten bir açıklama beklediğini bildirdi. 
     Solbes, ''Alman hükümetinden 2004 yılı bütçesi açığını yüzde 3 sınırının altında tutabilmek için nasıl bir planı olduğu hakkında bilgi istiyorum'' dedi. 
     AB bütçe kuralları, üye ülkelerin bütçe açıklarının gayrisafi milli hasılalarının GSYİH yüzde 3'ünü aşmamasını öngörüyor. Geçen yılın bütçesinde bu sınırı aşan Almanya'nın bu yılın sonunda da GSYİH'sinin yüzde 3'ünün üzerinde bir açık vermesi bekleniyor. 
     Almanya'nın 2004 yılında da üst üste 3. defa olarak açık vermesi halinde ağır cezai yaptırımlarla karşılaşacağı gibi, böyle bir ihlalin AB İstikrar ve Büyüme Anlaşması'nın da sonununu getireceği vurgulanıyor. 
     Bu nedenle Almanya hükümetinin vergi indirimi planını dikkatle izleyen Avrupa Konseyi ve Avrupa Merkez Bankası, indirimin devleti daha fazla borçlandırarak finanse etmemesi için Berlin'i uyarmış bulunuyor. 
     Vergi yasasında yapılan düzenlemeyle 2004 yılı başından itibaren en üst vergi dilimine uygulanan vergi oranı yüzde 48.5'tan yüzde 42'ye, en alt dilime uygulanan oran da yüzde 19.9'dan yüzde 15'e indireceğini açıklayan Almanya hükümeti, indirimle kamu gelirlerinde doğacak açığın süvbansiyonları kısmak, yeni borçlanmalara gitmek ve eski devlet tekellerindeki kamu hisselerinin satmak yoluyla kapatılacağını ve 2004 yılı bütçesinin AB standartlarına uyulacağını savunuyor. 
     
</TEXT>
</DOC>
