<DOC>
<DOCNO> 188647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur33.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İyad Allavi "Bu bir terörist saldırıdır. Kınıyoruz" 
</HEADLINE>
<TEXT>

     Irak Geçici hükümet Konseyi Başkanı İyad Allavi, Bağdat'taki Türk Büyükelçiliği'ne yapılan saldırıyı terörist bir saldırı olarak niteleyerek, sorumluların bulunması için tüm kaynakları seferber edeceklerini bildirdi. 
     Allavi, İslam Konferansı Örgütü'nün İKÖ 10. dönem toplantıları için bulunduğu Malezya'da, bir grup Türk gazetecinin sorularını telefonla yanıtladı. 
     Bağdat'taki saldırıyı terörist saldırı olarak gördüklerini ve kınadıklarını belirten Allavi, sorumluların bulunması için tüm kaynakları seferber edeceklerini söyledi. Allavi, ''Bu dost ve komşumuz olan bir ülkeye yapılan saldırıdır'' diye konuştu. 
     Allavi, saldırının ardından Türk yetkililerle bir temasının olup olmadığının sorulması üzerine, kendisinin Malezya'da olduğunu hatırlatarak, Bağdat'taki yetkililerin Türk tarafıyla temas içinde olduğunu söyledi. 
     Saldırının asker gönderme kararı alan Türkiye'ye bir mesaj niteliği taşıyıp taşımadığının sorulması üzerine Allavi, ''Böyle olduğunu düşünmüyorum. Bu saldırının amacı Irak'taki mevcut sorunları daha da derinleştirmek'' yanıtını verdi. 
     Türk askerinin Irak'a gitmesine ilişkin son tutumlarının ne olduğunun sorulması üzerine Allavi, buna ilişkin görüşmelerin hala sürdüğünü ve konuyu koalisyon güçleriyle ele aldıklarını belirterek, bu konuda henüz bir karara varmadıklarını bildirdi. 
     Allavi, Dışişleri Bakanı ve Başbakan Yardımcısı Abdullah Gül'ün Irak için İslam Barış Gücü oluşturulması yönünde yaptığı önerinin hatırlatılması üzerine, şunları söyledi 
     ''İslam ülkelerini memnuniyetle karşılarız. Ama öncelikle daha fazla yabancı asker istemiyoruz. Ancak, eğer gelecekse bu askerler ABD'nin komutası ve BM şemsiyesi altında gelmeli.'' 
     
</TEXT>
</DOC>
