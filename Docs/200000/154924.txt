<DOC>
<DOCNO> 154924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur16.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "1 Temmuz'dan önce meclisten yeni paket geçireceğiz" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, AB yasalarına uyum çerçevesinde 1 Temmuz'dan önce TBMM'den yeni bir paket geçirme kararlılığı içinde olduklarını belirtti. 
     Gül, Ankara'da temaslarda bulunan Kırgızistan Dışişleri Bakanı Askar Aytmatov ile düzenledikleri ortak basın toplantısında bir soru üzerine, yeni bir uyum paketinin hazırlıkları içinde olduklarını ve bu paketi 1 Temmuz'dan önce Meclis'ten geçirme kararlılığı içinde olduklarını kaydetti. 
     Gül, AB'nin askerin sivil yönetimdeki rolüne ilişkin taleplerinin hatırlatılması ve Genelkurmay Başkanlığı'nın dünkü açıklamasını bu çerçevede değerlendirmesinin istenmesi üzerine şunları kaydetti 
     ''Bir anormallik yok ortada. Benim nasıl değerlendireceğim de o kadar önemli değil. Önemli olan, Türkiye'nin tek bir politikası vardır, bu da uzun bir dönemi kapsamaktadır. AB yolunda Türkiye'deki bütün kurumlar, herkes zaten aynı kanaattedir, Genelkurmay Başkanlığımız da bundan ayrı düşmemektedir. Tabii ki kanunlar değiştirilirken, yeni kanunlar çıkarılırken bütün bakanlıklardan görüş talep edilir, bu görüşler herkesin hassasiyetini ve tavsiyelerini içerir. Bunlar da en iyi şekilde değerlendirilir ve buna göre yapılır. Bu alanda bir ayrılık ya da farklı farklı problemler varmış gibi bir hava çıkarmayı da doğru görmüyorum. Bunların hepsi gayet normaldir.'' 
     
</TEXT>
</DOC>
