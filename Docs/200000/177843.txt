<DOC>
<DOCNO> 177843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo12.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya İlk hedef birincilik, rekor değil... 
</HEADLINE>
<TEXT>

     Fransa'nın başkenti Paris'te süren 9. Dünya Atletizm Şampiyonası'na katılacak Türk sporculardan Süreyya Ayhan, TSİ 13.30'da Paris Orly Havaalanı'na indi. 
     Paris'e ulaşan kafilede, Süreyya Ayhan'ın yanısıra, Atletizm Federasyonu Başkanı Mehmet Yurdadön, antrenör Yücel Kop ve sporcu Yusuf Zepak da yer aldı. 
     Şampiyonada 1500 metrenin favori ismi Süreyya Ayhan, bir terslik olmadığı taktirde mutlaka yarışı kazanacağını belirterek, ''Bu yıl çok iyi hazırlandım. 2 hafta önce koştuğum derece inanılmaz bir derece. Beklediğimiz gibi hazırlıklarımız ve kamplarımız çok iyi geçti. İlk hedefimiz birinci olmak, derece ikinci konumda. Çünkü 3 yarış koşacağım. Seneye aynı kampları tekrarlayacağız'' diye konuştu. 
     Atletizm Federasyonu Başkanı Mehmet Yurdadön de Süreyya Ayhan'ın kazanacağına inandıkları için burada olduklarını vurgulayarak, ''Süreyya'nın kazanmasını yalnız biz istemiyoruz, tüm dünya istiyor'' dedi. 
     Çok iyi hazırlandıklarını ve bu hazırlıkların uzun süredir devam ettiğini belirten Yurdadön, şöyle konuştu 
     ''İnşallah iyi bir sonuçla döneceğiz. Şu an Dünya Şampiyonası'na 3 sporcuyla gelmiş bulunuyoruz. Hedefimiz 2004 Atina Olimpiyatları. Altyapıdan yetişen genç sporcularımız var. Bunları olimpiyatlar için hazırlıyoruz. 2008 Olimpiyatları'na 10, 2012 ve 2016'daki olimpiyatlara ise 50 ile 100 sporcuyla katılmayı hedefliyoruz. Şu an medya ve özel şirketler bizi çok destekliyor. Atletizm ileride çok büyük prestij kazanacak. 
     Şampiyonada Elvan Abeylegesse'den de çok iyi bir derece bekliyoruz. Final koşacağına inanıyoruz. Hatta kendisinden madalya bile bekliyoruz. Yusuf Zepak'ın ise maratonda fazla deneyimi yok. İyi bir atlet. Aslında biz onu Atina'ya hazırlıyoruz. Maratonda hiçbir şey belli olmaz 27. kilometreden sonra nefesin kesilip kesilmediği belli olduktan sonra ne tür sonuç elde edeceğin belli olur.'' Antrenör Yücel Kop da şu anda Süreyya Ayhan'ın çok formda olduğunu ifade ederek, ''Süreyya'nın fiziksel ve kan değerleri çok iyi. Hazırlıklarımızda özellikle bunlara dikkat ettik. Hafif bir demir eksikliği vardı onu da giderdik. Şu anda çok formda. Altın madalyayla döneceğimize inanıyorum. 
     Süreyya Ayhan ve diğer Türk sporcular, bu akşam TSİ 19.00-19.30 arasında Charlety Stadı'nda ilk çalışmalarını yapacak. 
     Şampiyonada yarışacak diğer Türk atleti Elvan Abeylegesse ve antrenörü Ertan Hatipoğlu da yarın Fransa'ya gelecek. 
     
</TEXT>
</DOC>
