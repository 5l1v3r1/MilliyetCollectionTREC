<DOC>
<DOCNO> 183202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo25.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Demirören ve Kıvanç Oktay yönetimde kaldı... 
</HEADLINE>
<TEXT>

     Beşiktaş Kulübü Yönetim Kurulu'ndaki görevlerinden istifa edecekleri yönünde medyada haberler çıkan Asbaşkanlar Yıldırım Demirören ve Kıvanç Oktay'ın görevlerine devam ettiği açıklandı. 
     Akaretler'deki kulüp binasında gerçekleştirilen yönetim kurulu toplantısı sonrasında yapılan açıklamada, her iki yöneticinin de görevlerine devam ettiği ifade edilirken, geçen günlerde istifasını yazılı olarak yönetim kuruluna sunan Levent Erdoğan'ın istifasının oybirliği ile kabul edildiği bildirildi. 
     Asbaşkan Demirören'in yaklaşık 2 saat süren toplantıya İkinci Başkan Hüsnü Güreli ile birlikte aynı araçla gelmesi dikkat çekerken, Demirören toplantı sonrası da İletişim Komitesi Başkanı Mete Düren ile basın mensuplarının sorularını yanıtladı. 
     Aile içinde sorun yaşandığını belirten İletişim Komitesi Başkanı Düren, ''Başkan ailenin reisi olarak sorunu çözdü'' dedi. 
     Düren, toplantıda öncelikle istifasını açıklayan Levent Erdoğan'ın durumunu görüştüklerini vurgulayarak, ''Erdoğan'ın istifa dilekçesini değerlendirdik. Levent Erdoğan'ın istifasını oybirliği ile kabul ettik. Bundan sonraki yönetim kurulu toplantısında Erdoğan'ın yerine yedek üyelerden birini asli üye olarak seçeceğiz'' diye konuştu. 
     
     DEMİRÖREN ''İSTİFA ETMEYİ DÜŞÜNMEDİM'' 
     Kıvanç Oktay ile birlikte istifa edeceği ileri sürülen Asbaşkan Demirören, istifa etmeyi hiçbir zaman düşünmediğini söyledi. 
     Kıvanç Oktay'ın özel işleri nedeniyle yer almadığı toplantı sonrası açıklama yapan Demirören, camiayı üzen talihsiz olaylar yaşandığını ifade ederek, şunları söyledi 
     ''Dostlarla paylaştığımız düşüncelerin başkana yanlış aksettirilmesinden dolayı bu üzücü olaylar yaşandı. Başkan ile çok uzun bir dostluğumuz var. Yönetime karşı hareketimiz olmadı. Aileyi üzdük. Yine aile içinde sorunu çözdük. Serdar Bilgili başkan oldukça onun yanındayım. Yönetim kurulu toplantısında da durumu arkadaşlara izah ettim. Ayrıca ağzımızdan istifa sözü hiçbir zaman çıkmadı.'' Görevden ayrılacakları yönünde haberler çıkmasıyla birlikte, yazılı olarak istifasını yönetim kuruluna sunan Levent Erdoğan'ın hareketiyle ilgili soruları da yanıtlayan Demirören, ''Levent Erdoğan bizimle birlikte hareket etmemiştir. Kendisi bir televizyon kanalında yaptığı talihsiz konuşmalar nedeniyle istifa etmiştir. Derdini paylaştığı kişiler Erdoğan'ı üzmüştür'' şeklinde konuştu. 
     
</TEXT>
</DOC>
