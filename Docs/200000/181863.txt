<DOC>
<DOCNO> 181863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/tamer.html </URL>
<DATE> 2003/09/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ekonomide yüksek morale karşı, aykırı bir ses 
</HEADLINE>
<TEXT>

      Türkiye'yi uçağa benzeten Doğuş Grubu Yönetim Kurulu Başkanı Ferit Şahenk, "Uçak burnunu 4 - 5 ay önce pistten kaldırmıştı. Şimdi tüm gövdesi havalandı ve doğru yere uçuyoruz" demiş Frankfurt'taki Oto Fuarı'nda. Dün tüm gazetelerde yer alan bu iyimser bakış açısı, aslında bugünlerde iş dünyamızda fevk l de yukarılarda seyreden moral yüksekliğini gayet iyi yansıtıyor. 
   Sadece iş dünyası değil, artık toplum olarak da ufukta kriz olmadığı zaman, büyük iyimserlikler içine girebilen bir ruh haline sahip olduk. Kriz olmaması, başlı başına bir sevinç nedeni oluyor Türkiye'de. Bu arada morallerin yüksek olması da kendi başına, sonuçları olumlu etkiliyor. Şimdi karşılıklı olarak olumlu etkilenme dönemindeyiz. 
   
   Bulaşıcı iyimserlik 
   Dün iş dünyasında küçük bir nabız yoklaması yaptım ve bu dönem CHP'den siyasete atılan sanayici milletvekili Memduh Hacıoğlu hariç görüştüğüm herkesi moralli buldum. 
   "Düşük dolar kuru nereye kadar sürer " diye sorduğumda hep bir ağızdan "2003'ü böyle bitiririz" diyorlar. Ya Türk Lirası'ndan 6 sıfır atılması Sıfır atmayı ek bir moral unsuru olarak görüyorlar. Ekonomide yenilenmenin, daha sağlıklı bir yapıya geçişin ve stabilitenin işareti olarak değerlendiriyorlar. 
   Ne sorsam olumlu bir yanıt hazır. O zaman belki de tersten bir soru sormak lazım "Bu olumlu tabloyu ne bozabilir " diye... 
   Hep bir ağızdan ortak yanıt, tezkere . Zaten en kısa vadeli risk de o. Büyüme rakamlarının ikinci çeyrekte düşük çıkması, neden hayretle karşılandı bilemiyorum. Çünkü iş dünyası, marttaki ilk tezkerenin ardından işlerin nasıl bıçak gibi kesildiğini, ekonomide çarkların birden işlemez hale geliverdiğini unutmuş değil. 
   
   Geçmişin tekrarı mı 
   Hacıoğlu ise TL'nin değerlenmesiyle hız kazanan iyimserliği sahte cennet olarak niteliyor ve geçmiştekilere benzer bir krizi kaçınılmaz görüyor. Hacıoğlu'na göre yeni bir Hollanda Sendromu yaşıyoruz. Normal koşulların dışındaki para girişinin mutlaka bir çıkışı da olacak ve Türk ekonomisinin taraflarına bugünlerde balayı yaşatan süreç, mutlaka bir noktada kesintiye uğrayacak. 
   Hacıoğlu ısrarlı "İş dünyası kendini kandırmasın. Biz bunu daha önce birkaç kere yaşadık. Maalesef yeni bir acıya daha zemin hazırlıyoruz. Ders almayı bilmeyen bir toplumuz." 
   
   Irak parası giderse... 
   ABD işgalinin ardından Irak'tan Türkiye'ye 4 - 5 milyar dolar para girişi olduğu ve dolardaki düşüşü tetikleyen etkenlerin başında Irak'tan gelen paranın bulunduğu ne zamandır konuşuluyor. 
   Hacıoğlu'na Irak'tan para girişini anımsatarak, "Geçmişin tekrar etmesi belki de gerekmiyor", diyecek oluyorum şiddetle itiraz ediyor 
   "Savaş sonrasında paralarını Irak'tan dışarı çıkartmak gereğini duyan Iraklı sermayedarlar, Türkiye'den daha güvenilir bir ülke bulamadılar. Çünkü hem Türk bankacılık sisteminin kayıtları güvenilir, ama hem de bankalarımız büyük miktarlardaki paraları, kaynağını sormadan derhal sistem içine alabiliyor. Avrupa'da hangi bankaya gitseler, "Bu parayı nereden buldun" sorusuyla karşılaşırlar ve parayı yatıramazlardı. Iraklı zenginlerin, Türk bankacılık sistemine güvenmekten başka çareleri yoktu. Onlar gelince, bizim dışardaki bıyıklılar da sahnedeki yerlerini aldı... Ama o paralar emanettir. Türkiye'de legalize olduktan sonra her an bir başka ülkeye gider." 
   Kişisel kanım, -AKP iktidarından Irak'taki rejimin çöküşü ve AB ile ilişkilerin iyimser seyrine kadar- Türkiye'de bu kez parametrelerin farklı olduğu ve geçmişin ille de tekrar etmesinin gerekmeyeceği. Ancak özellikle morallerin yüksek olduğu dönemlerde, bu tür aykırı sesleri de dikkate almanın yararına inananlardanım. 
   
      
   
</TEXT>
</DOC>
