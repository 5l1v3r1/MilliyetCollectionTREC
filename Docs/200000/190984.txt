<DOC>
<DOCNO> 190984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko07.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'a 2 gün kala alışveriş telaşı arttı... İşte fiyatlar... 
</HEADLINE>
<TEXT>

     Ramazan ayının gelişi ve iftar sofralarının hazırlanmasına iki gün kala, iftariyeliklerle süslenen tezgahlarda, alışverişler yoğunlaştı. 
     Başkent'in önemli alışveriş merkezlerinden Ulus Hali'nde yapılan araştırmaya göre, Ramazan ayının değişmez iftariyeliği hurmanın kilosu 2.5 milyon lira ile 15 milyon lira arasında değişiyor. Yerli hurmalar ortalama 2.5 milyon liradan satılırken, hakiki Medine hurmalarının kilogram fiyatı 15 milyon liraya kadar çıkıyor. 
     İftarlarda ve sahurlarda tatlı olarak sunulan güllacın ve tel kadayıfın fiyatları ise 4.5 milyon liradan başlıyor. 
     
     VATANDAŞ VE ESNAF NE DİYOR 

     Bu arada Ramazan alışverişine çıkmaya başlayan vatandaşlar, genel olarak fiyatların yüksekliğinden yakındılar. 
     Pahalılık sebebiyle geleneksel ramazan alışverişlerinin artık yapılamadığını ve ağır hayat şartları yüzünden sergilere bakmakla yetindiklerini belirten vatandaşlar, ''Geçen sene de pahalılıktan dolayı iftariyeliklerimizi gramla almıştık. Bu sene de herhalde miligramla alacağız'' şeklinde konuştular. 
     Esnaf ise, geçen yıla oranla bazı gıdaların fiyat artışlarının yüzde 100'ü aştığını, bazı gıdaların fiyatlarında ise büyük bir değişme olmadığını ifade ederken, buna rağmen alıcıların her geçen gün azaldığını kaydettiler. 
     Vatandaşın kaliteli üründen çok ucuz ürüne yöneldiğini belirten Ulus Hali'ndeki bir marketin sahibi Cevat Yılmaz, fiyatların geçen yıla göre daha düşük olduğunu, fakat buna rağmen bile talebin az olduğunu kaydetti. Yılmaz, müşterilerin daha çok süt mamullerine yöneldiğini de söyledi. 
     Cevat Yılmaz, ''Fiyatlar geçen yıla göre düşük. Örneğin geçen yıl kuru kayısının kilosunu 12 milyon liradan satıyorduk. Bu sene 8 milyon liradan ancak satıyoruz'' diye konuştu. 
     Süpermarketler de Ramazana yönelik olarak iftariyelik paketleri hazırladı. Migros'un, küp şeker, kahve, ayçiçek yağı, zeytin, un, makarna çeşitleri, bakliyatlar ve salçadan oluşan Ramazan paketlerinin fiyatı 14.9 milyon ile 21.9 milyon lira arasında değişirken, Gima, 16 milyon 750 bin liralık ekonomik paketleri müşterilerin beğenisine sunuyor. 
     
     BEŞ YILDIZLI İFTAR SOFRALARI VE İFTARİYELİKLER 

     İftarlarını ev dışında bir ortamda açmak isteyenlere ise çeşitli seçenekler ve fiyatlar sunuluyor. 
     Ramazan ayı boyunca pek çok restoran ve otel özel organizasyonlar düzenliyor. Kiminin indirimleri dikkat çekerken, kimileri de iftarları canlı müzik eşliğinde sunacak. 
     Ankara Hilton Oteli'nde kanun eşliğinde, Ramazan ayına özel olarak hazırlanan zengin açık büfede iftarını açmak isteyenler kişi başı 29 milyon lira ödeyecekler. Bu fiyata limitsiz meşrubat, kahve ve çay da dahil olacak. 
     İçkale Otel'de iftarını açmak isteyenler için bir iftar tabağının fiyatı 24 milyon liradan başlıyor. 
     Restoranlarda ise bir kişilik iftar yemeğinin fiyatı 25 milyon lira ile 89 milyon lira arasında değişiyor. 
     Ramazan ayı öncesi, Ankara Ulus Hali'nde satılan iftariyeliklerin kilo fiyatı şöyle 
     

Ürün En Düşük En Yüksek Beyaz peynir 2.850.000 10.800.000 Tulum peyniri 6.250.000 14.000.000 Kaşar peyniri 7.800.000 10.800.000 Zeytin 2.000.000 5.750.000 Tereyağı 2.450.000 4.500.000 Reçel 1.900.000 4.500.000 Pekmez 2.500.000 3.950.000 Bal 5.750.000 9.000.000 Sucuk 2.500.000 16.000.000 Pastırma 16.900.000 45.000.000 Salam 1.000.000 5.750.000 Cevizli sucuk 6.750.000 9.000.000 İncir 3.000.000 6.000.000 Kayısı kurusu 6.000.000 8.000.000 Erik kurusu 3.000.000 5.000.000 Kuru üzüm 1.975.000 8.000.000 Hurma 2.500.000 15.000.000 Dut kurusu 5.000.000 6.500.000 Ceviz içi 7.500.000 10.000.000 Tahin 4.500.000 5.500.000 Helva 2.800.000 5.750.000 Fındık 4.500.000 7.000.000 Antep fıstığı 7.000.000 15.000.000 Bisküvi 1.500.000 4.500.000 Kuru bamya 22.000.000 25.000.000 Kurutulmuş patlıcan 2.500.000 3.000.000 Kurutulmuş fasulye .... 3.500.000 Kurutulmuş sivri biber .... 1.500.000 Kurutulmuş dolm. biber .... 3.500.000 Turşu 1.450.000 2.350.000      
</TEXT>
</DOC>
