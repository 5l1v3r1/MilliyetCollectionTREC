<DOC>
<DOCNO> 197671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur27.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank Genel Müdürlüğü binasındaki kırık camlar temizleniyor 
</HEADLINE>
<TEXT>

     Levent'te önünde patlamanın meydana geldiği HSBC Bank Genel Müdürlüğü binası ile çevrede zarar gören işyerlerinde temizlik ve onarım çalışmaları devam ediyor. 
     Ağır hasarlı genel müdürlük binasındaki kırık camlar, dün akşam getirilen vinç yardımıyla bu sabahtan itibaren temizlenmeye başlandı. Emniyet birimlerinin de çalışmalarının sürdüğü HSBC Bank Genel Müdürlüğü binasının etrafı paravanla çevrildi. Binanın bulunduğu yere giriş halen yasak. 
     Patlamadan zarar gören işyerlerinde de onarım çalışmaları devam ediyor. Buradaki birkaç işyeri dışındakilerde çalışmalar tamamlanarak faaliyete geçildi. 
     HSCB Bank'ın Levent Çarşısı tarafında güvenlik şeridi içerisine getirilen mobil bir büfenin de çalışanların içecek ve yiyecek ihtiyacını karşılamak üzere açıldığı görüldü. 
     Bu arada, genel müdürlük binasının hemen karşısında bulunan Metro City alışveriş merkezinin otopark girişinde, özellikle kapalı kasalı kamyonetlerin çok dikkatli şekilde arandığı gözlendi. Trafiğe halen kapalı olan Büyükdere Caddesi Levent istikametinin de en kısa sürede trafiğe açılmasının planlandığı bildirildi. 
     Öte yandan, Beyoğlu'ndaki patlamanın meydana geldiği İngiltere'nin İstanbul Başkonsolosluğu'nda da moloz kaldırma çalışmalarına da, kepçe ve iş makineleri yardımıyla devam ediliyor. 
     Polisin başkonsolosluk çevresinde aldığı güvenlik önlemleri de sürüyor. 
     Polisten izin alarak İngiltere Başkonsolosluğu önüne gelen bazı İngiliz turistler buraya çiçek bırakırken, çevrede işyeri bulunan esnaf da başkonsolosluk önüne, üzerinde ''Teröre cevabımız dimdik ayaktayız'' yazılı bir pankart astı. 
     İstiklal Caddesi'nin de Ramazan Bayramı arifesinde eski canlılığına kavuştuğu gözlendi. 
     
</TEXT>
</DOC>
