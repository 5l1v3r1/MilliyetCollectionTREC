<DOC>
<DOCNO> 178893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/bila.html </URL>
<DATE> 2003/08/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD'yi bekleyen zorluk 
</HEADLINE>
<TEXT>

   
   Irak'ta işler giderek karışıyor. Bunun son örneği Kerkük olayları... Kuzey Irak'ta Talabani'yi izleyen ABD, hesaba katmadığı bir zorlukla daha karşılaştı. İmam Musa Ali Türbesi'nin tahribiyle başlayan olayların, 13 Türkmen'in öldürülmesine kadar varması, yeni bir iç çatışma ve ABD'ye karşı yeni bir direnç cephesi ortaya çıkardı. 
   Kuzey Irak'ta Kürt grupları öne çıkarıp hakim duruma getiren ABD, aynı süreçte Türkmenleri sindirmeye yönelmiş görünüyor. Bu politikasını, Türkiye'den büyük ölçekli asker katkısı beklediği bir süreçte yapıyor. Bu çelişkinin Ankara'yı rahatsız ettiği açık. 
   Irak'ta bir an önce istikrar sağlamayı amaçlayan ABD, aksi sonuçlar doğuracak hatalar yapıyor. Bu hatalardan biri kuşkusuz Kerkük olayları... 
   Kerkük olaylarına kadar, ABD ve İngiltere, Sünni Araplardan gelen saldırılar ve direniş hareketleriyle muhataptı. Şiiler ise özünde ABD'ye ve işgale karşı olmakla birlikte Saddam yönetiminin devrilmesinden memnun olan ve Irak'ın yeniden yapılandırılmasında ABD'ye fazla engel çıkarmayan bir tutum içindeydiler. Ancak, Kerkük olayları ortaya bir de Şii tepkisi çıkardı ki, bu tepkinin de ABD'yi en az Sünni Araplar kadar uğraştıracağı görülüyor. 
   Türkiye penceresinden bakıldığında Kerkük olayları, KürtTürkmen çatışması olarak algılanıyor. Ama Iraklı Şiiler açısından bakıldığında, Şii Türkmenlerle Sünni Kürtler arasında bir çatışma olarak görülüyor. Böylece ABD'ye karşı cepheye Kerkük olayları nedeniyle yeni bir faktör daha ekleniyor. 
   Nitekim, Şii lider Sadr, cuma namazı sonrasında büyük bir yürüyüş çağrısı yaptı. Gerekçe olarak da Kerkük olaylarını gösterdi. Bu tutum Irak'ta etkili olan ve Şii liderlerin en radikali olarak bilinen Sadr'ın ABD'ye karşı devreye gireceğinin göstergesi. Bu ABD'yi bekleyen yeni bir zorluk. 
   Irak'ta etnik ve dinsel iç çatışmaları körükleyecek hatalar yapan ABD, kendi işini daha da zorlaştırıyor. İç çatışmaların yoğunlaşması ve çeşitlenmesi, Irak'ta istikrarı sağlamayı ve bu amaçla dış askeri ve siyasi destek bulmayı da ABD açısından zayıflatıyor. 
   Kerkük olaylarının Ankara'nın karar alma hızını kestiği de bir gerçek. Olayların alacağı boyut ve ABD'nin tutumu tam olarak ortaya çıkmadan Ankara'nın adım atması da kolay değil... 
   ABD, Irak'ın bir iç savaşa sürüklenmesini önleyecek dengeli bir politika izleyemezse çok daha ağır bir faturayla karşılaşacağı açık... 
   
      
   
</TEXT>
</DOC>
