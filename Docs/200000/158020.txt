<DOC>
<DOCNO> 158020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko15.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Bağımsız düzenleyici kurullar, dayatma sonucu oluştu 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''bağımsız düzenleyici kurullar, ülkemizde birçok alanda ve bir çok kez olduğu gibi, bir dayatma ve zorlama sonucu oluşturuldu'' dedi. 
     Şahin, bu kuralların sisteme girişinin temel nedenini ise ''yaşanan iç karartıcı ekonomik tablo'' olarak ifade etti. 
     Başbakan Yardımcısı Şahin, TÜSİAD tarafından Ankara Hilton Oteli'nde düzenlenen ''Bağımsız Düzenleyici Kurumlar'' seminerinde yaptığı konuşmada, dünyada yaşanan tüm olumsuzluklara rağmen, 21. yüzyılın, bir ortak değerler çağı olacağını inandığını söyledi. 
     Tüm insanlığın üzerinde uzlaşacağını düşündüğü temel ilkelerin başında ''siyaset ve demokrasi'', iktisatta ise ''piyasa ekonomisinin'' geldiğini anlatan Şahin, bunların yanında hukuk, insan hakları, saydamlık, sorumluluk gibi kavramların olduğunu kaydetti. 
     Şahin bu arada, Devletin özelleştirme sonucu birçok sektörde üretimden çekilmesinin, özellikle altyapı ve finans gibi piyasa problemlerinin hüküm sürmeye devam ettiği sektörlerde, iktisadi faaliyetlerin düzenlenmesi gereğini ortaya çıkardığını kaydetti. 
     
     BAĞIMSIZ KURUMLAR NASIL GÜNDEME GELDİ 
     Bu durumun, başta ABD olmak üzere özellikle Avrupa Birliği ülkelerinde, devletin düzenleyici kapasitesini daha etkili kılmak amacıyla, idari ve mali özerkliğe sahip, bağımsız düzenleyici kurumları gündeme getirdiğini kaydeden Şahin, ''bağımsız düzenleyici kurumlar, kamunun devreden çıktığı temel sektörlerde piyasayı denetlemekle ve bireyi, yani vatandaşı ya da girişimcileri, piyasada oluşabilecek negatif etkilerden korumak amacıyla sisteme dahil edilmiştir'' diye konuştu. 
     Bu kurumların, ekonomik açıdan gelişmiş, zenginleşmiş ve siyaseten istikrar sahibi ülkelerde, yalnızca siyasi otoriteden değil, piyasanın güçlü unsurlarından da bağımsız ve herkesin kararlarına saygı duyduğu bir yasal meruiyet zemini üstünde düzenleyici bir rol oynadığını anlatan Şahin, şöyle devam etti 
     ''Aynı şeyi Türkiye için söylemek zordur. Çünkü bağımsız düzenleyici kurumlar, ülkemizde bir çok alanda ve birçok kez olduğu gibi bir dayatma, bir zorlama sonucu oluşturuldu. Bunun nedenini hepimiz çok iyi biliyoruz. Bu kurumlar aracılığıyla, kamunun elindeki ekonomiye müdahale imkanı veren bütün iktisat politikası araçlarını tasfiye etmek, böylece hemen herkesin gönlünden geçen bir şeyi, yani siyaseti, ekonomiden ayırmak amaçlandı.'' İşadamlarına yönelik, ''şimdi sizin akıllarınızdan, fena mı oldu sözünün geçtiğini duyar gibiyim'' diyen Şahin, ''Türkiye'nin birkaç yıl önce içine düştüğü duruma bakınca haklı olmadığınızı söylemenin çok zor olduğunu düşünüyorum'' şeklinde konuştu. 
     
     ''ŞİMDİ DÜZELTME VE YANLIŞTAN DÖNME ZAMANI'' 
     Bu kurulların sisteme girişinin temel nedeninin, yaşanan ''iç karartıcı ekonomik tablo'' olduğunu ifade eden Şahin, şöyle konuştu 
     ''Bu tablonun birinci derecede sorumlusu, ülkeyi seçimlere taşıyan siyasi kadrolardır. Ancak bunda bürokratın da kusuru vardır. Kamu kıt kaynaklarını yersiz ve keyfi alanlarda değerlendiren ya da çok kısa süre öncesine kadar, Türkiye'deki bankacılık sisteminin tatlı hayatına alışanların da kusurunun olduğunu belirtmek zorundayız.'' Şahin, suçlu arayarak bir yere varılamayacağını, şimdi düzeltme ve yanlıştan dönme zamanı olduğunu söyledi. 
     
     KAMU YÖNETİMİNDE REFORM 
     Hükümet olarak üç aydır, kamu yönetiminde reform içeren bir çerçeve kanun taslağı üzerinde çalıştıklarını hatırlatan Şahin, aynı zamanda, Kamu Personel Rejimi konusunda da çalıştıklarını anlattı. 
     Tüm bunların ortak amacının, daha iyi bir kamu hizmeti ve daha etkin bir yönetim olduğunu kaydeden Şahin, ''bağımsız düzenleyici kurumlar, bu sistemin içinde yer alıyorlar ve çok önemli işlevlere sahipler. Biz kurulların, düzenleyici üst kurumlar olarak, görevlerini eksiksiz yerine getirmesini istiyoruz'' diye konuştu. 
     
     ''EVRENSEL STANDARTLI DENETİMLERİ YAPILACAK'' 
     Acil Eylem Planı'nda, Sayıştay'ın denetim alanının geliştirilmesi gerektiğini belirttiklerini anlatan Şahin, devamla şunları kaydetti 
     ''Hükümet programımızda açıkladık. Makro politika oluşturma yetkisi hükümetlerde kalmak şartıyla, bağımsız ve özerk kurum ve kurullar, düzenleme ve denetleme işlevini sürdürecek. Özerk kurumların kamuoyuna, hükümete ve TBMM'ye düzenli bilgi vermeleri sağlanacaktır. Ayrıca bu kuruluşların, evrensel standartlı denetimleri yapılacaktır. Yani bu kurum ve kurullar için hesap verebilirlik, şeffaflık ve hükümetin tespit ettiği ana politikalara uyma zorunluluğu getirmeyi amaçladık.'' 
     
</TEXT>
</DOC>
