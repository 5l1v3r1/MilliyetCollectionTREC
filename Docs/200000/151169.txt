<DOC>
<DOCNO> 151169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun08.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta can korkusu sürüyor... 
</HEADLINE>
<TEXT>

     Savaş sonrası günlük hayata dönmeye çalışılan Bağdat'ta Amerikan askerleri devriye gezmeye başlarken, kentte can korkusu sürüyor. 
     Bağdat'ın birçok semtinde bugün, Amerikan kara kuvvetlerine bağlı askerler devriye gezmeye ve yağma edilen devlet dairelerini korumaya başladılar. 
     Bu arada, Irak nüfusunun yüzde 60-65'ini oluşturan ve 35 yıldır Baas rejimi altında baskıya uğrayan ve her yıl, Hicri takvime göre Muharrem ve Safer aylarında İmam Hüseyin'in şehitlik matemini düzenlemekten mahrum olan Şiiler, ilk kez bu yıl bir anma etkinliği düzenleyecek. 
     Bağdat'tan Kerbela'ya giden 20 kilometrelik yolda, 1 milyon kişinin yaya olarak hareket ettiği bildiriliyor. Önümüzdeki Çarşamba günü düzenlenecek anma ve matem için, 6-7 milyon kişinin Kerbela'ya akması bekleniyor. 
     Öte yandan İngiliz yayın grubu Sunday Telegraph, Rusya'nın ABD Başkanı George Bush'un niyetleri konusunda Irak'ı bilgilendirdiğini ve uyardığını öne sürerken, Alman istihbarat servislerinin Saddam Hüseyin'in ajanlarıyla geçen yıl boyunca yakın ilişkiler kurmaya çalıştıklarını iddia etti. 
     Diğer taraftan New York Times gazetesi, ABD ordu kaynaklarına dayandırdığı haberinde, Amerikan Savunma Bakanlığı'nın Pentagon biri Irak'ın başkenti Bağdat yakınlarındaki uluslararası havaalanında, biri güneydeki Nasıriye kenti yakınlarındaki Tallil'de, biri batıdaki insansız çöllük bölgede ve biri de kuzey Irak'taki Bashur havaalanında olmak üzere 4 üs kurmayı planladığını yazdı 
     





</TEXT>
</DOC>
