<DOC>
<DOCNO> 164853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo15.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Şansal’a ceza      ANTALYA’DAKİ FILA Yönetim Kurulu dün sona ererken, Avrupa Şampiyonası’nda taraflı davranan hakemi yumruklayan Güreş Federasyonu Başkanı Osman Şansal’a 10 bin dolar ceza kesildi. FILA iki gün süren toplantılar sonunda, 2008 Pekin Olimpiyatları’nda da serbest ve grekoromen stillerinin uygulanacağını açıkladı. 
     
Kürek Fener’in      GENÇLER İstanbul Kürek Şampiyonası’nda Fenerbahçe üstünlük sağladı. Sarı - Lacivertli kulüp, 3 birincilik Genç A erkek, Genç C erkek ve Genç B bayan elde ederken, Galatasaray 2 Genç B erkek ve Genç A bayan , Denizatı da 1 birincilik Genç C bayan sahibi oldu. 
     
ULEB zirvesi      BASKETBOLDA ULEB’in organizasyonu olan Avrupa Ligi’nin genel kurul toplantısı bugün yapılacak. Efes Pilsen’in ev sahipliği yaptığı, Ritz Carlton Oteli’nde gerçekleştirilecek ve 15.00’te başlayacak toplantıya Başkan Eduardo Portela ile Avrupa Ligi Başkanı Jordi Bertomeu da katılacak. 
     
Tyson serbest      DÜNYA ağır sıklet boksunun eski şampiyonlarından Mike Tyson’ın başı yine belaya girdi. Önceki gece Brooklyn’de kaldığı otele 05.30’da gelen Tyson, lobide kavga ettiği iki adam ile bir kadını yaralayıp hastanelik etti. Eli bandaja alınan Tyson, öğle saatlerinde, şartlı olarak salıverildi. 
     
Zafer Solberg’in      DÜNYA Ralli Şampiyonası’nın yedinci ayağı olan Kıbrıs Rallisi’nde zafer, Subaru’nun Norveçli pilotu Petter Solberg’in oldu. Toprak zeminde koşulan ralliyi 5 saat 9 dakika 12.6 saniyede tamamlayan Solberg, en yakın rakibine 4 dakikadan fazla fark yaparak, kariyerinin ikinci WRC şampiyonluğuna ulaştı. Bu sonuçtan sonra, Dünya Ralli Şampiyonası’nın sürücüler klasmanında Kıbrıs Rallisi’nden puan almayı başaramayan Peugeot pilotu Richard Burns 37 puanla liderliğini korudu. Markalar klasmanında ise 81 puana sahip lider Peugeot’yu, 73 puanla Citroen izliyor. 
     
Lewis hakem kararıyla      LOS Angeles’ta yapılan Dünya ağır sıklet boks şampiyonluğu maçında zafer Vitali Klitschko’yu mağlup eden Lennox Lewis’in oldu. Karşılaşmanın altıncı raundunun sonunda hakemler, Ukraynalı boksörün sol gözünün altında oluşan derin yarık nedeniyle mücadeleye devam edemeyeceğine karar verdi ve Lewis’i kazanan taraf ilan etti. Ancak hakemlerin bu kararını seyirciler ıslıkla protesto etti. Rakibi de, İngiliz boksörün kendisine kafa attığını söyledi. 
     

</TEXT>
</DOC>
