<DOC>
<DOCNO> 171491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöplükten cenin çıktı 
</HEADLINE>
<TEXT>

   Ç Ü Tıp Fakültesi Balcalı Hastanesi'nin çöplüğünde organları çıkarılmış 10 cenin bulundu. Dekan Keskin, "Gömülmek için bekletilen ceninler çöpe atılmış. Hata yapılmış" dedi. Savcılık soruşturma başlattı.... 
      FATİH KARAÇALI Adana DHA 

   
   Çukurova Üniversitesi Tıp Fakültesi Balcalı Hastanesi çöplüğünde, iç organları alındıktan sonra kafatasları parçalanarak beyinleri çıkarılmış 10 cenin bulundu. 
   Skandal, hastanenin tıbbi atıklarını toplayan temizlik işçilerinin çöplükteki çalışması sırasında ortaya çıktı. Plastik kutularla sargı bezlerini ayırmaya çalışan işçiler, tıbbi amaçlı kullanıldığı belirlenen kutular içinde iç organları olmayan 10 cenin buldu. Polisin yaptığı araştırmada, ceninlerden 4'ünün kız olduğu anlaşıldı. 
   
   'GEREKEN YAPILACAK' 
   Ç Ü Tıp Fakültesi Balcalı Hastanesi Başhekimi Prof. Dr. Fikri Başlamışlı ve Hastane Müdürü Ali Önal da olay yerine gelerek incelemede bulundu. Ceninlerin hastanenin "Tıbbı Atıklar Çöplüğü"nde olması gerektiğini söyleyen Önal, "Geniş çaplı araştırılan olayla ilgili soruşturma başlatılacak" dedi. Tıp Fakültesi Dekanı Prof.Dr. Erbuğ Keskin, olayın görevlilerin hatasından kaynaklandığını belirterek, "Gömülmesi gereken materyaller bir yerde toplanmış ve mezarlığa gömülmeyi beklerken, biri bunları almış, çöplüğe atmış. Olayı araştırıyoruz. Sorumlular için gerekeni yapacağız" diye konuştu. 
   
   SAVCILIK DEVREDE 
   Ceninlerin iç organlarının ölü doğumlarda "ölüm sebebinin araştırılması" için incelenmek üzere alındığı kaydedildi. Üniversitenin patoloji bölümünde okuyan öğrencilerin incelemesi için ceninlerin saklama kaplarında tutulduğu kaydedildi. Skandalla ilgili araştırmayı Pataloji Servisi'nin yapacağı belitilirken, olayla ilgili savcılık da soruşturma başlattı. 
   
   
   
   
</TEXT>
</DOC>
