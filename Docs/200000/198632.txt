<DOC>
<DOCNO> 198632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko06.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Varan Turizm İç hatlardaki ucuz uçuşlar bizleri de etkiler 
</HEADLINE>
<TEXT>

     Varan Turizm Seyahat A.Ş. Genel Müdürü Yusuf Bolayırlı, karayolu taşımacılığı yapan şirketlerin iç hatlardaki ucuz uçuşlardan etkileneceğini belirterek, ''Çok da ucuza giderlerse onları daha fazla etkiler'' dedi. 
     Yusuf Bolayırlı, yolcu taşımacılığının yüzde 95'inin karayoluyla yapıldığı Türkiye'de çok sayıda firma bulunduğunu, değişik fiyatlar uygulandığını ve şehirlerarası 10 bin 300 civarında otobüsün çalıştığını belirterek, karayolunda büyük bir rekabet olduğunu anlattı. 
     Varan'ın 57 yıldır belirli bir çizgide çalışmalarını devam ettirerek bugünlere geldiğini ve hep ilkleri gerçekleştirdiği belirten Bolayırlı, yılda bir milyon olan yolcu taşıma sayısını bu yıl da gerçekleştireceklerini bildirdi. 
     Irak savaşının etkisiyle Mart, Nisan ve Mayıs aylarında yolcu taşımacılığında bir miktar zayıflama olduğunu, bunun, sonraki sezonda normale döndüğünü kaydeden Bolayırlı, bütün bunlara karşın yıl sonunda 25 milyon dolar ciro hedeflerine ulaşabilmeyi öngördüklerini söyledi. 
     
     ISPARTA'YA YOLCU TAŞIYACAĞIZ 
     Bolayırlı, yurtiçi ve yurtdışında yeni birtakım noktaların fizibilite çalışmalarını yaptıklarını belirterek, şu anda sadece Avusturya ve Yunanistan'a yapılan karayolu taşımacılığını 2004 yılında Almanya, Fransa ve İsviçre ile genişletmeyi istediklerini ve yurtiçinde de yakında Isparta'ya yolcu taşımaya başlayacaklarını duyurdu. 
     Isparta dışında birkaç şehir daha düşündüklerini belirten Bolayırlı, ''Bunlar ekonomik olarak çok iyi etüt edilmesi gereken noktalar. Zararına sefer yapmak gibi bir lüksümüz olamıyor'' diye konuştu. 
     THY eski Genel Müdürü olan Yusuf Bolayırlı, son zamanlarda iç hatlarda ucuz uçuş konusunun gündeme geldiğine ve ''Otobüs fiyatına taşıma gerçekleştireceğiz'' diyen birtakım çalışmalar bulunduğuna işaret ederek, şunları kaydetti 
     ''Ümit ediyorum ki herkes hesabını tam olarak yapmıştır. Eğer maliyetleri kurtarabiliyorsa ucuza sefer yapmaları doğal ama yaz mevsiminde şartları ne olur bilmiyorum. Çünkü yazın onların da yurtdışı seferleri çok yoğun bir duruma geliyor. Türkiye'nin ekonomik durumunun iyiye doğru gitmesi bu piyasada herkese iş çıkarır. Yeter ki ekonomik durumlar iyi olsun. Ben bunu havayollarından da biliyorum.'' Bolayırlı, Türkiye'de 1998-1999 ve 2000 yıllarında iç hatlarda taşınan yolcu sayısının 6.5 milyona çıktığına ve dış hatlarda taşınan yolcu sayısının iç hatlara göre daha az olduğuna dikkat çekerek, 2001 ekonomik kriziyle birlikte iç ve dış hat uçuşların neredeyse birbirine eşit hale geldiğini ve geçen yıl 10 milyon 383 bin yolcudan 4 milyon 900 bininin iç hatlarda taşındığını bildirdi. 
     İç hatlarda ekonomik kriz nedeniyle bir düşme bulunduğunu, otobüs firmalarında da benzer bir durumu yaşadığını aktaran Yusuf Bolayırlı, iç hatlardaki ucuz uçuşlardan etkilenmemenin mümkün olmadığını kaydetti. 
     Bolayırlı, ''Bizleri de etkiler ama çok da ucuza giderlerse onları daha fazla etkiler'' dedi. 
     Yusuf Bolayırlı, Varan'ın havayolu şirketi kurması konusunda ciddi bir çalışma içinde olduklarını belirterek, havayolu şirketi kurmanın otobüs işletmeciliğine göre çok daha pahalı bir iş olduğunu, çok iyi etüt edildikten ve piyasa görüldükten sonra bu işin yapılması gerektiğini kaydetti. 
     
     ''HERKES VARAN'IN HAVAYOLU ŞİRKETİNİ BEKLİYOR'' 
     Varan'ın 1970'li yılların başında havayolu taşımacılığı yaptığını ve daha sonra bu işten vazgeçtiğini anımsatan Bolayırlı, şöyle dedi 
     ''Şimdi herkes bunu bekliyor. Benim havayolları genel müdürlüğünden gelmem nedeniyle bu özellikle soruluyor. O işi uygun bir zamanda gerçekleştireceğiz. 2005'de olabilir ama 2004'ü bir görmemiz lazım. Görüyorsunuz Türkiye'de ucuz taşımalar başladı, yurtdışında da var. O gidişatı bir izlemek, ekonominin gidişini çok iyi değerlendirmek lazım. Çünkü ekonomik durumun bozulması halinde havacılıkta başarılı olmak pek mümkün değil. Yani öncelikle izliyoruz. Ne şekilde başlamanın yararlı olabileceği konusunda çalışmalarımız bulunuyor. Kaç uçakla ve nereden başlamalıyız konusunda çalışmalar var.'' Varan Genel Müdürü Bolayırlı, kargoda bir arayış içinde olduklarını belirterek, ''Kargonun geliştirilmesi için bir ortak ya da belirli bir işbirliğine bakıyoruz. Yabancı olmasını tercih ederiz. Çeşitli temaslar da var'' diye konuştu. 
     Yusuf Bolayırlı, emekli olduktan sonra Varan'a geldiği için memnun olduğunu ifade ederek, ''Burada bu çalışmalarla bir yerlere gelebilirsek, hele havacılık da yaparsak çok mutlu olurum. Benim idealim, Varan'ın iyi olan ürününu daha fazla satıp, daha fazla kazanmak ve daha fazla yatırım yapmaktır'' diye konuştu. 
     
</TEXT>
</DOC>
