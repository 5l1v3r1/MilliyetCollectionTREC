<DOC>
<DOCNO> 181975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur14.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Ecevit "Bülent Ecevit görevinin başındadır" 
</HEADLINE>
<TEXT>

     DSP Genel Başkan Yardımcısı Rahşan Ecevit, partisinin, Bülent Ecevit'in başkanlığında hem yerel yönetim seçimleri, hem de yasal süreç içinde yapılacak olan kurultay çalışmalarını hızla yürüttüğünü kaydetti. 
     Rahşan Ecevit, ''DSP Genel Başkanı ve kurultay ile ilgili söylentilere'' ilişkin yaptığı yazılı açıklamada, DSP'nin 3 Kasım seçimlerinde ağır bir kazaya uğradığını belirterek, bu kazaya, ekonominin esenliğe çakacağı aşamada bir erken seçim oyunu ile iç ve dış kaynaklı darbelerin neden olduğunu savundu. Bu sırada Genel Başkan Bülent Ecevit'in geçici rahatsızlığının da insafsızca istismar edildiğini belirten Rahşan Ecevit, şunları kaydetti 
     ''Sonuç olarak ülkemizin siyasal yaşamında meydana gelen boşluk ağır sorunlar yaratmaya başlamıştır. AKP'nin tek başına iktidara gelmesi, CHP'nin TBMM'de muhalefet boşluğu yaratması ve soldan beklenen işlevleri yerine getiremeyeceğinin anlaşılmasıyla, toplumda umutsuzluk ortamı oluşmaya başlamıştır. 
     Oysa umutsuzluğa gerek yoktur. DSP, Genel Başkanımız Bülent Ecevit'in başkanlığında hem yerel yönetim seçimleri, hem de yasal süreci içinde yapılacak olan kurultay çalışmalarımızı hızla yürütmektedir. Genel Başkanımız görevinin başındadır. 
     Hele önümüzdeki günlerde yargının verebileceği bir kararla genel seçimler yenilenecek olursa, inanıyorum ki DSP eskisinden güçlü olarak iktidara gelecek ve Türkiye'yi her bakımdan esenliğe ulaştırabilecektir.'' 
     
</TEXT>
</DOC>
