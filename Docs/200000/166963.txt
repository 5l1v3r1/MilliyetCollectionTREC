<DOC>
<DOCNO> 166963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/agun.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce elektrik, sonra Demiryolları çarptı .. 
</HEADLINE>
<TEXT>

Devlet Demiryolları, Tuzla Tren İstasyonu üstgeçidinde elektrik akımına kapılıp yaralanan çocuğun ailesinden 2.9 milyar lira para cezası istedi .. 
     PINAR AKTAŞ İstanbul 

     6yaşındaki Semih Şahin, yaklaşık 1 yıl önce Tuzla Tren İstasyonu'nun üstgeçidinde elektrik akımına kapıldı. Ailesinin anlattığına göre, annesi Aysun Şahin'le üstgeçitte ilerlerken ani bir patlama oldu ve Semih yere yığıldı. Yüzünde ve vücudunun çeşitli yerlerinde 1. ve 2. derecede yanıklar oluşan Semih, 45 günde iyileşebildi. 
     
     ŞOK EDEN MEKTUP 
     Aile tam da kazanın şokunu atlatmak üzereyken, Devlet Demiryolları İşletmeleri TCDD Genel Müdürlüğü'nden bir mektup geldi "Tuzla İstasyonu üstgeçidinde Semih Şahin adlı çocuğunuzun elindeki madeni teli üstgeçit kafesinden aşağıya sarkıtarak kataner hava elektrik hattı cereyanına kapılıp tesiste patlama ve kısa devreye yol açtığından dolayı 2 milyar 905 milyon 560 bin lira borçlu bulunmaktasınız..." 
     Şahin ailesi parayı ödemeyince TCDD, baba Cezmi Şahin'e bu kez istenilen paranın yasal faiziyle tahsili için dava açtı. TCDD, olay sonucunda tren seferlerinin geciktiğini, Cezmi Şahin'in de çocuğunun eğitimi, gözetimi ve korunması konusunda gerekli özen ve ihtimamı göstermediğini ileri sürdü. 
     
     BABA KARŞI DAVA AÇACAK 
     Baba Cezmi Şahin TCDD'ye karşı dava açacağını belirterek, "Bu köprünün yerine altgeçit yapılacağı söyleniyor. Bu nedenle yatırım yapılmıyormuş. Bu teller güvenli değil" diye konuşuyor. Küçük Semih ise yaşadıklarını, "Demirlere tutunarak yürüyordum. Sonrasını hatırlamıyorum" diye anlatıyor. Tuzla Asliye Hukuk Mahkemesi'nde görüyecek davanın ilk duruşması 16 Temmuz'da yapılacak. 
     
'Korkuluklar standartlara uygun değil'      Selçuk Üniversitesi Kazaları Araştırma Önleme, Uygulama Merkezi Müdürü Prof. Dr. Halis Tombaklar, "Tren istasyonu üstgeçit korkuluklarının hemen altında betonun başladığı yerden 2 metre genişliğinde koruma çelik kafes kullanılmalıdır. Çelik kafes, paslanma korumalı ve en fazla 5 milimetre ebadında delikli olmalıdır. Türkiye'de bu standartlara uyulmamaktadır" dedi. TCDD yetkilileri ise kataner önleminin Uluslararası Demiryolları Birliği standartlarına uygun olduğunu bildirdi. 
     

</TEXT>
</DOC>
