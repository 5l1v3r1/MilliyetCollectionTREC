<DOC>
<DOCNO> 158434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun21.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "AB'nin artıları eksilerinden fazla.." 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''kronik sorunları olan Türkiye'yi yönetmenin kolay olmadığını'' belirtti ve ''Gelecekten umutluyum'' dedi. 
     Gül, Belçika'da yayımlanan aylık Anadolu dergisine verdiği demeçte, çeşitli soruları yanıtladı. 
     ''Türkiye'yi yönetmek kolay mı '' sorusuna, ''Hiçbir ülkeyi yönetmek kolay değil. Türkiye'yi yönetmek hiç kolay değil'' diyerek cevap veren Gül, şunları söyledi 
     ''Çünkü ülkemizin kronik sorunları var. Biz Türkiye'yi krizden sonra, bu kronik sorunlarıyla devir aldık. Türk halkı, daha önce Türkiye'yi yönetenleri, ülkenin bu hale gelmesinden sorumlu tuttuğu siyasi partileri ve siyasetçileri seçimlerde eledi. Dolayısıyla bizim sorumluluğumuzun daha büyük olduğunu hissediyoruz, bunu hiç unutmuyoruz. Türkiye'yi yönetmek kolay değil. İç politika, dış politika meseleleri var. Kendi kurumsal yapılarından gelen bir sürü meseleler var. Böyle bir ülkeyi yönetmenin zor olduğunu biliyorum, ama bunun yanında da bir kolaylık şudur Türk halkı gerçekten iyi niyetli. Güvenince sonuna kadar güveniyor. Bize de o güveni gösterdi ve bize hala çok anlayışla bakıyor, vakit tanıyor. Biz de mahçup olmamak için elimizden geleni yapıyoruz. Büyük bir savaş oldu, bunu atlattık. Şimdi işimize dönmüş vaziyetteyiz. En önemli sorunlarımız ekonomiktir. Bunları aşacağımıza inanıyorum. Programları dikkatli bir şekilde uyguluyoruz. Ben gelecekten çok umutluyum.'' 
     
     SİYASET ERKEKLERİN KONTROLÜNDE 
     Gül, bir soru üzerine, Türkiye'deki kadın politikacılar konusunda özetle şunları söyledi 
     ''Maalesef Türkiye'de siyaset erkeklerin kontrolünde gidiyor. Kadınlar daha çok yer alsınlar diye gayret sarf ediyoruz. Sadece bizim partimizde değil, diğer partilerde ve muhalefet partisinde de çok az kadın var. Siyasette kadınların önünde birçok problem var. Çok yetenekli de olsalar, siyasete girmek istediklerinde önlerine farklı sorunlar, engeller çıkıyor. Son yıllarda kadınlar aktif hayatta giderek daha çok yer alıyorlar. Modernleşme en çok kadınları etkiliyor. Eskiden evde oturmayı tercih eden kızlar şimdi okula gidiyor, okuldan sonra aktif olarak hayata katılmak istiyorlar. Bu bağlamda, başörtüsü, türban meselesi de modernleşmenin bir yansımasıdır aslında... Benim yaşımdaki kızlar okumazdı. Lisede benim bir tane kız arkadaşım olmadı. Ortaokulda da olmadı, çünkü sınıflarımızda kız yoktu. O zaman evi tercih ediyorlardı. Ama modernleşme o noktaya getirdi ki, insanlar inançlarını ve hayatlarını beraber götürmek istiyorlar. Bu tamamen modernleşmenin neticesidir. Bu nedenle son yıllarda çok daha fazla başörtülü kızlar, üniversiteye gitmek, aktif hayata katılmak isteyen kızlar görüyoruz. Sadece onlar değil, bütün kadınlar... Türkiye'de, çalışmak isteyen kadın sayısında büyük artış var.'' 
     
     AB KONUSUNDA ÇOK ŞEY DEĞİŞTİ 
     Abdullah Gül, derginin şu sorusuna muhatap oldu 
     ''Bazı tepkileriniz çok yumuşak bulunuyor. Örneğin AB konusunda... Dergiye 1996 yılında, Refah Partisi milletvekili iken verdiğiniz demeçte, AB konusunda diyordunuz ki Türkiye'nin kabul edilmeyeceği bir yere, kabul edilecekmiş gibi tavizler vermesini hoş karşılamıyoruz. AB'ye üye olmazsanız Avrupa'dan ayrı düşersiniz mantığı yanlıştır. Aradan geçen yıllarda neler değişti AB'ye güveniniz arttı mı Neden '' Gül bu soruyu şöyle yanıtladı 
     ''Doğrusu gerçekten çok şey değişti. Bir zamanlar AB Türkiye'ye çok soğuk bakıyordu. Türkiye'de de bir taraftan AB'ye gireceğiz deniyordu, ama yapılması gereken hiçbir şey yapılmıyordu. Ayrıca geçen süre bütün dünyayı çok değiştirdi. Sınırlar değişti, rejimler değişti, yeni pozisyonlar ortaya çıktı. Biz bu partimizi kurarken oturup bazı kritik meseleleri değerlendirdik. Bu kritik meselelerden biri de AB meselesiydi. Açık söyleyeyim, bunun artıları da var, eksileri de var. Ama toplu bir değerlendirme yapınca artıların çok olduğunu gördük ve kesin bir tavır koymanın doğru olduğunu kabul ettik. Bunun üzerine, parti olarak, Türkiye'nin AB'ye tam üye olması için gerekenleri çok süratli bir şekilde yapma kararı aldık. Belki birçok çevre bizden bu kadar beklemiyordu. Dolayısıyla, yaptığımız bir yeniden değerlendirme sonunda alınan kararla bugünkü pozisyonumuza gelmiş vaziyetteyiz. Bunun doğru olduğunu da görüyorum. Tabii ki AB'ye otomatik giriş diye bir şey söz konusu değil. Şartlar yerine geldiğinde Türkiye'nin AB'ye rahatlıkla gireceğine inanıyorum. Son aylarda AB'den Türkiye'ye yönelik çok olumlu yaklaşım ve mesajlar çıkıyor. Hükümetin çalışmalarını takdir ediyorlar, kararlı bir hükümet olduğumuzu söylüyorlar. 2004 sonunda, vakit geçirmeden müzakerelere başlayabileceğimizi ümit ediyorum ve buna hazırlanıyoruz.'' Gül, ''Türkiye'ye güveniyor musunuz Türkiye'nin yakın geleceğini nasıl görüyorsunuz '' sorusuna şu yanıtı verdi ''Türkiye'ye çok güveniyorum. Türkiye'yi biraz rahatlatsak, yapay engelleri kendi içimizde kaldırsak, Türkiye kendi dinamizmiyle çok mesafe alır. Türk halkına, halkın değerlerine güveniyorum. Türkiye'deki çoğulculuk, farklı etnik gruplar, din, inançlar, kültürel yapılar, bütün bunları zenginlik olarak görüyorum. Türkiye'nin değerlerine genel olarak çok güveniyorum. Aile yapısına, dinamizme çok güveniyorum.'' 
     
</TEXT>
</DOC>
