<DOC>
<DOCNO> 191633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo21.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi haftası... Beşiktaş Favori olmamız dezavantaj değil 
</HEADLINE>
<TEXT>

     Gaziantepspor'u 12 yıl aradan sonra deplasmanda yenerek liderliğini sürdüren Beşiktaş'ta gözler, Galatasaray ile yapılacak derbi maça çevrildi. 
     Beşiktaş Kulübü İletişim ve Sağlık Komitesi Başkanı Prof. Dr. Mete Düren, derbi maçların her türlü prestijin ötesinde, şampiyonluk hedefleyen takımların birbirlerine sağlayacakları puan avantajı açısından önem taşıdığını söyledi. 
     Galatasaray karşısında favori gösterilmelerinin kendileri için dezavantaj olmadığını anlatan Düren, ''Geçtiğimiz yılda derbilerde favori hep bizdik ve tüm derbilerimizi kazandık. Favori veya formda olmak dezavantaj değildir. Önemli olan futbolcuların maça konsantre olmaları ve sahip oldukları form grafiğini iyi futbola çevirmeleridir'' diye konuştu. 
     
     TARAFTARA MESAJ 
     Mete Düren, siyah-beyazlı taraftarların son lig maçlarında BJK İnönü Stadı'nı yeterince doldurmamalarına da değinerek, şunları söyledi 
     ''Yoğun maç programımız sonucunda, taraftarların zaman zaman ekonomik şartlar nedeniyle maça gelememelerini anlayışla karşılıyoruz. Ancak Galatasaray maçı taraftarlarımız için de çok önemli. Derbi de taraftarlarımızın stadı tamamen dolduracaklarına ve son dakikaya kadar takımlarını destekleyeceklerine inanıyorum.'' 
     
     SERGEN FITIK DEĞİL 
     Kasık ağrıları süren ve Gaziantepspor karşısında forma giymeyen Sergen'e de değinen Düren, ''Yapılan muayenelerde bu futbolcumuzda fıtık bulgusuna rastlamadık. Sergen kesinlikle fıtık değil'' dedi. 
     Geçmiş yıllarda kasık ağrıları olan bazı futbolcuların gizli fıtık teşhisiyle ameliyat edildiğini anlatan Düren, ''Bu ameliyatlar oyuncuların futbol hayatlarını olumsuz etkiledi. Artık bugünkü şartlarda kasık ultrasonu ve MR ile fıtığı teşhis etmek mümkün. Biz Sergen'e bu iki teşhis yöntemini de uyguladık ve kesinlikle fıtık olmadığını tespit ettik'' şeklinde konuştu. 
     Adalelerin kemiğe bağlandığı yerlerdeki ağrıların geçmesinin zaman aldığını belirten Düren, ''Sergen'de de bu ağrılar var. Teknik heyete bunu bildirdik ve derbi maç düşünülerek Gaziantep'te oynatılmadı. Tümer'in de geçmişte böyle bir sakatlığı vardı ve daha ciddiydi. Bu nedenle de Sergen'in arzu etmesi halinde, İsviçre'de Tümer'in doktoruna muayene olabileceğini söyledik'' ifadelerini kullandı. 
     
</TEXT>
</DOC>
