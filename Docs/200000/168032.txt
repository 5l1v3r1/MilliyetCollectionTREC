<DOC>
<DOCNO> 168032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko14.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, insani gelişmişlik sıralamasında 11 basamak geriledi... 
</HEADLINE>
<TEXT>

     Türkiye, 2001 yılında yaşadığı ekonomik krizin etkisiyle insani gelişmişlik sıralamasında geriledi. 
     BM Kalkınma Programı'nın UNDP hazırladığı ''İnsani Gelişim Raporu'' açıklandı. 
     Rapora göre, Türkiye, 2002 yılında 175 ülkeyi içeren insani gelişmişlik sıralamasında 11 basamak gerileyerek 85. sıradan 96. sıraya düştü. 
     BM Türkiye Koordinatörü ve UNDP Daimi Temsilcisi Jakob Simonsen raporu açıklamak için Ankara'da düzenlediği basın toplantısında, Türkiye'nin, AB'ye aday ülkeler ve OECD ülkeleri arasında milli gelir ve insani gelişim bakımından en düşük performans sergileyen ülke olduğunu söyledi. 
     Ankara'daki BM Binasında 2003 İnsani Gelişim Raporunu tanıtan Jakob Simonsen, krizin etkisiyle kötü bir yıl yaşanmasına rağmen, orta ve uzun vadeli bakıldığında Türkiye'nin insani gelişim performansında olumlu unsurların da gözlendiğini belirtti. 
     Simonsen, Türk insanının beklenen ortalama yaşam süresinin uzaması ve okur yazarlık oranında hedeflere ulaşılmasının insani gelişmedeki olumlu unsurlar arasında en önemlileri olduğunu ifade etti. 
     
     TÜRKİYE'NİN KARNESİ ''ORTA'' 

     UNDP'nin hazırladığı 175 ülkeyi içeren insani kalkınma sıralamasında Türkiye ''orta düzeyde kalkınma gösteren ülkeler'' kategorisinde orta sıralarda yer aldı. 
     Genel sıralamada bir yıl öncesine göre 11 basamak gerileyerek 85'cilikten 96'ıncılığa düşen Türkiye, kendi kategorisi olan ve 85 ülkeyi kapsayan orta düzeyde kalkınmış ülkeler arasında da 41. sırayı aldı. 
     Gürcistan, Azerbaycan ve Arnavutluk gibi eski Doğu Bloku'nun en gerideki bazı ülkelerinin sıralamada Türkiye'nin üzerinde yer alması dikkati çekti. 
     
     YAŞAM KALİTEMİZ GELİRİMİZDEN DÜŞÜK 

     UNDP'nin salt ekonomik büyüklüklere dayanan Gayri Safi Yurtiçi Hasıla GSYH yerine, milli gelir rakamlarının yanı sıra, sağlık, temiz ve güvenli su ve gıda elde edebilme, kadınların toplumsal yaşamda eşit fırsatlara ulaşabilmesi, eğitim olanaklarından yararlanabilme düzeyi gibi bir çok sosyo-kültürel kriteri göz önüne alarak hazırladığı üç ana endekse dayanarak hesaplanan insani kalkınma düzeyi insanların yaşam biçimlerini salt parasal ölçülerle değil ''yaşam kalitesi'' bakımından değerlendirmeyi amaçlıyor. 
     Bu açıdan bakıldığında, Türkiye'nin insani gelişme kriteri bakımından milli gelir kriterine göre, geçen yıl 6.974 dolardan 5.890 dolara yüzde 15'lik bir gerileme göstermiş olmasına rağmen, dünya sıralamasında insani kalkınma düzeyine göre daha yüksekte olduğu görülüyor. 
     BM Türkiye Koordinatörü Simonsen'e göre, milli gelir bakımından dünya sıralamasında 80. olan Türkiye, insani gelişme endeksi verilerine göre 96. sırayı alıyor. 
     Satın alma paritesine göre milli gelir ile insani gelişme endeksi verilerine dayanarak yapılan sıralamalarda çıkan bu fark Türkiye'deki gelir eşitsizliğinin sonucu olarak değerlendiriliyor. 
     UNDP verilerine göre 2000 yılında Türkiye nüfusunun en zengin yüzde 10'luk bölümü toplam GSYH'nin yüzde 30.7'sine sahip olurken, en yoksul yüzde 10'un payı ancak yüzde 2.3'te kalmış bulunuyor. 
     Bu arada Simonsen, gelir dağılımındaki eşitsizlikler dikkate alındığında Türkiye'nin insani kalkınma için ''yoğun çaba gösterilmesi gereken öncelikli ülkeler'' arasında sayılması gerektiğini söyledi. 
     
     BORÇ YÜKÜ 

     Türkiye'nin insani kalkınma düzeyini düşüren etkenler arasında borç yükünün önemli yeri bulunuyor. 
     UNDP raporuna göre, 1998-2001 yılları arasında GSYH'inin yüzde 3.5'unu eğitim, yüzde 3.6'sını sağlık ve yüzde 4.9'unu savunma harcamalarına ayıran Türkiye borç ödemelerine yüzde 15 harcamış. 
     Bu tabloya bakıldığında bütçenin 3 önemli kaleminin toplam tutarının borç ödemelerine ayrılan paranın ancak üçte ikisini aşabildiği görülüyor. 
     Eğitim ve sağlık insani kalkınmanın önemli bileşenlerinden olduğundan, borç ödemeleri yüzünden bu alanlara giden harcamaların azalması Türkiye'nin İnsani Gelişim Endeksini düşüren önemli bir etken oluyor. 
     
     NORVEÇ BİRİNCİ 

     BM Kalkınma Programı'nın UNDP dünya ülkelerinde yaşam kalitesini değerlendiren İnsani Gelişme Raporu, insani kalkınmada en ileri ülkenin Norveç olduğunu ortaya koydu. 
     UNDP'nin 175 ülkeyi değerlendiren raporunda, yaşam kalitesi bakımından son sırayı ise Afrika ülkelerinden Sierra Leone aldı. 
     Kişi başına düşen gelir düzeyinin yanı sıra ortalama yaşam beklentisi, sağlık ve eğitim hizmetlerinden yararlanma gibi çeşitli kriterlere göre hazırlanan İnsani Gelişme Endeksine dayanarak yapılan sıralamada, gelişmişlik düzeyi en düşük olanlar kategorisini oluşturan son 34 sırayı alan ülkeler, Nepal, Pakistan, Yemen ve Haiti istisnasıyla tümüyle Sahra altı Afrika ülkeleri oldu. 
     Genel sıralamada 96. olan Türkiye, kendi kategorisindeki 85 ülkeyi kapsayan ''orta düzeyde kalkınmış ülkeler'' arasında da 41. sırayı aldı. 
     Küba, Meksika, Trinidad ve Tobago gibi Latin Amerika ülkeleriyle, Belarus, Letonya, Litvanya gibi bazı eski Sovyet cumhuriyetlerinin ''gelişmişler'' kategorisine girdiği sıralamada, Suudi Arabistan ve Oman gibi iki petrol zengini ülkenin ''orta düzeyde kalkınmış'' ülkeler arasında yer alması dikkati çekti. 
     ''Yaşam kalitesi'' ya da ''insani kalkınma düzeyi''nin belirlenmesinde, mutlak ekonomik verilerin yanı sıra bazı sosyokültürel göstergelerin de hesaba katılaması bazı çarpıcı sonuçlara yol açtı. 
     Ekonomik göstergeler bakımdan orta sıralarda bulunan Botsvana, Kosta Rika ve Namibya, kadın hakları ve kadına verilen değer bakımından, Japonya, İtalya ve Yunanistan gibi üst sıradakileri geride bıraktı. 
     Gelişmiş ülkeler arasında yapılan ayrı bir sıralamada, okur yazarlık, yoksul sayısının azlığı ve ortalama yaşam beklentileri kriterleriyle ölçülen insani gelişme açısından bakıldığında, İsveç kişi başına gelir ölçüsüne göre oldukça arkasında bulunduğu ABD'yi geride bıraktı. 
     
</TEXT>
</DOC>
