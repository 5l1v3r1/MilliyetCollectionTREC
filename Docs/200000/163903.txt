<DOC>
<DOCNO> 163903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez Elektrik hisseleri borsa kaydından çıkarıldı... 
</HEADLINE>
<TEXT>

     Çukurova Elektrik A.Ş ÇEAŞ ile Kepez Elektrik'in ''Gözaltı Pazarı kaydındaki hisse senetlerinin borsa pazarlarından, borsa kaydından çıkarılmasına ve işlem görmekten sürekli olarak men edilmesine karar verildiği'' bildirildi. 
     İMKB'den yapılan açıklamada, ÇEAŞ ve Kepez Elektrik'in imtiyaz haklarının iptal edilerek yönetime el konulması nedeniyle şirketlerin Borsa Gözaltı Pazarı'nda işlem gören hisse senetlerinin işlem sıralarının İMKB Hisse Senetleri Piyasası Yönetmeliği'nin 25. maddesi gereğince 12 Haziran 2003 tarihinde seans öncesi işleme kapatıldığı hatırlatıldı. 
     Açıklamada, Borsa Yönetim Kurulu'nun bugünkü toplantısında, ÇEAŞ ve Kepez'in esas faaliyetlerini sürdürebilmesi için gerekli imtiyaz yetkisinin Bakanlar Kurulu tarafından iptal edilmiş olması nedeniyle, ilgili yönetmelikler gereğince şirketlerin Kot Dışı Pazar Gözaltı Pazarı kaydında bulunan hisse senetlerinin borsa pazarlarından ve borsa kaydından çıkarılmasına ve işlem görmekten sürekli olarak men edilmesine karar verildiği duyuruldu. 
     Buna göre, şirketlerin hisse senetlerinin aracı kurumlar vasıtasıyla borsa dışında işlem görmesinin mümkün bulunmadığı da kaydedildi. 
     
</TEXT>
</DOC>
