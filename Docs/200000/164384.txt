<DOC>
<DOCNO> 164384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko06.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler'in Euro karşıtlığı doruk noktasında... 
</HEADLINE>
<TEXT>

     İngiltere'de halkın Euro'ya karşıtlığının son 18 ayın en yüksek seviyesine ulaştığı ve toplumun yüzde 64'ünün yarın bir referandum yapılması halinde buna ''hayır'' diyeceğini bildirdiği açıklandı. 
     Barclays Capital tarafından yapılan araştırmaya katılanların yüzde 52'si ise Maliye Bakanı Gordon Brown'ın bütün ekonomik testlerin geçildiğini açıklaması halinde bile bu karşıtlığını sürdüreceğini ifade ettiği kaydedildi. 
     9 Haziran günü Maliye Bakanı Gordon Brown kamuoyuna bir açıklama yaparak İngiltere'nin, önündeki 5 ekonomik testi henüz başarıyla yerine getiremediğini söylemişti. Brown bu nedenle henüz bir referandum yapılmasının düşünülmediğini belirtirken, Başbakan Tony Blair de toplumdaki Avrupa karşıtı önyargıyı yıkabilmek için bir kampanya başlatmıştı. 
     Barclay Capital tarafından yapılan araştırmaya katılan İngilizler'in yüzde 21'i ise euro'ya geçişe evet diyeceğini belirterek Başbakan Blair'in bu çağrısına olumlu yanıt verdi. 
     Bu arada İngiliz halkının yüzde 35'i de beş ekonomik testin geçilmesi ve euro'ya geçişin halkın çıkarlarına hizmet edeceğinin açıklanması halinde yapılacak bir referandumda evet oyu kullanabileceğini bildirdi. 
     Barclaycard analistleri bu sonuçları değerlendirirken, Haziran ayında Avrupa karşıtı tutumun giderek kemikleşme eğilimi gösterdiğine dikkat çekti. Analistler, bu durumda hükümetin referandum yapmaya kalkışma ihtimalinin de giderek zayıfladığını belirtiyor. 
     
</TEXT>
</DOC>
