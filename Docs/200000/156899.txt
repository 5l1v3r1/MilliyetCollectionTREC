<DOC>
<DOCNO> 156899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo22.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıl bir Fenerbahçe İşte cevaplar... 
</HEADLINE>
<TEXT>

     1907 Fenerbahçe Derneği, 27 Nisan'da gerçekleştirdiği ''Nasıl Bir Fenerbahçe '' konulu ''Arama Konferansı''nda elde edilen sonuçları açıkladı. 
     Dernek Başkanı Necdet Ersoy, Genel Sekreter Rint Akyüz ile dernek genel merkezinde düzenlediği basın toplantısında, basına kapalı olarak gerçekleştirilen ''Arama Konferansı''nda ortaya çıkan sonuçları anlattı. 
     Kulüp Başkanı Aziz Yıldırım'ın dışında, camianın önde gelen isimlerinin katılımıyla yapılan toplantının asla bir muhalefet girişimi olmadığını vurgulayan Ersoy, ortaya çıkan sonuçların, Birleşik Fenerbahçeliler Vakfı Başkanı Aziz Yılmaz'ın dışında, toplantıya katılan bütün oluşumların ortak görüşü olduğunu kaydetti. 
     Necdet Ersoy, konferansa Kulüp Başkanı Aziz Yıldırım'ın da katılmasını çok arzu ettiklerini söyledi, ancak başkanın ilk günden itibaren bu yönde bir niyetinin olmadığını savundu. 
     
     ''REFORM GEREKLİLİĞİ ORTAYA ÇIKIYOR'' 
     Mevcut yönetim kurulunun başarılı olmadığının istatistiklerle de ortaya konulduğunu anlatan Ersoy, sarı-lacivertli takımın bugünkü şartlarda ve yönetim modelinde başarılı olamayacağını, ''Arama Konferansı''nda ortaya çıkan sonuçların, Fenerbahçe'de bir reform gerekliliğini ortaya çıkardığını ifade etti. 
     Fenerbahçe Kulübü'nün 2004 yılında yapılacak olağan genel kurul toplantısında dernek olarak başkan adayı çıkarmalarının söz konusu olmadığını ifade eden Ersoy, ''Başkan adayı çıkarmak bizim misyonumuz değil. Konferans sonunda ortaya çıkan ilkelere uyan bir ismi destekleriz'' dedi. 
     
     DERNEK OLAĞAN GENEL KURULU 
     Sarı-lacivertli takımda uzun zamandır süren teknik adam arayışından her Fenerbahçeli gibi kendilerinin de memnun olmadığını anlatan Ersoy, derneğin 20 Mayıs'ta yapılacak genel kurul toplantısında başkanlığa tekrar adaylığını koyacağını söyledi. 
     Kulüp Başkanı Aziz Yıldırım'ın da dernek başkanı seçimlerinde kendisine karşı liste hazırlığı içinde olduğu duyumlarını aldığını belirten Necdet Ersoy, demokratik ortamlarda bunun gayet normal olduğunu ve dernek üyelerinin tercihine saygı duyacağını kaydetti. 
     
     SONUÇ BİLDİRGESİ 
     1907 Fenerbahçe Derneği Başkanı Ersoy, konferans sonucunda ortaya çıkan sonuçları ana başlıklar altında şu şekilde özetledi 
     İlkeler Çağdaş, bireysel sermayeye dayalı olmayan, denetlenen, şeffaf, UEFA kriterlerini uygulayan, kurumsallaşmış bir Fenerbahçe. 
     Hedefler Kurumsal yönetim anlayışı ile güçlü, özerk ve şeffaf mali yapıya sahip, sürekli sportif başarıya kavuşmuş dünya kulübü bir Fenerbahçe. 
     ''Yönetim Modeli'' Yaklaşımı Gelecek planları ve stratejisi hazırlanmış, vizyon ve misyonu yeniden belirlenmiş, profesyonel yönetim ekibiyle çağdaş biçimde yönetilen bir Fenerbahçe. 
     ''Mali Model'' Yaklaşımı Mali açıdan kendine yeterli dengeli bir bütçe sistemi içinde, akılcı strateji ve hedeflerle kaynak yaratan ve kullanan, gelir gider dengesini sağlamış, halka açık bir Fenerbahçe. 
     Camia İçi İlişkiler ve İşbirliği Taraftarları, dernekleri ile barışık, medya ve kamuoyu ile sağlıklı ve şeffaf bir iletişime sahip, Türkiye ve Avrupa düzeyinde kimliğini en iyi şekilde temsil edebilen bir Fenerbahçe. 
     
</TEXT>
</DOC>
