<DOC>
<DOCNO> 163927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko25.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... İşsizler, erotik eşya satmak zorunda kalabilir 
</HEADLINE>
<TEXT>

     İngiliz erotik eşya üreticisi An Summers Limited, devlet istihdam kurumundan personel arama hakkını mahkeme kararıyla kazandı. 
     İngiltere İstihdam Kurumu'nun ''iş arayanlarını seks sanayiinde çalışmaya mecbur bırakmamak'' kaygısıyla Ann Summers'in eleman arama ilanlarına koyduğu yasak Yüksek Mahkeme'den geri döndü. 
     Yüksek Mahkeme, seksi iç çamaşırları, erotik oyuncaklar ve fantazi malzemeleri satan şirketin ''vergilerimizi ödüyoruz, yasal bir iş yapıyoruz, tüm yasal işletmelere tanınan olanaklardan eşit biçimde yararlanmamız gerekir'' yollu itirazını haklı buldu. 
     İngiliz sosyal güvenlik sistemine göre, işlerini kaybedenler 13 hafta boyunca işsizlik sigortasından yararlanıyor ve bu süre içinde İstihdam Kurumunca kendilerine önerilen işleri beğenmezlerse reddedebiliyor. İşsizler bu sürenin sonunda İstihdam Kurumu'nca kendilerine teklif edilen uygun bir işi kabul etmedikleri takdirde işsizlik sigortasından yararlanamıyor. 
     Yüksek Mahkeme'nin kararı, 13 hafta boyunca iş bulamayan pek çok işsizin kariyerlerine erotik eşya tezgahtarı olarak devam etmek zorunda kalabileceği anlamına geliyor. 
     Britanya ve İrlanda'da toplam 80 satış noktasında ''hizmet veren'' Ann Summers'in oldukça büyük bir istihdam potansiyeli bulunuyor. 
     
</TEXT>
</DOC>
