<DOC>
<DOCNO> 187137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/aeko.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1.2 katrilyonluk tedbir paketi 
</HEADLINE>
<TEXT>

   IMF ile özel işlem ve iletişim vergilerinin devamını da içeren 1.2 katrilyon liralık tedbir paketi pazarlığı yapılıyor. 2004 enflasyon deflatörü için ise yüzde 11.9 öngörüldü 
      AHMET ERHAN ÇELİK ANKARA 
   
   IMF ile görüşmelerde bütçe ve faiz dışı fazla FDF hesapları netleşmeye başlıyor. Hesaplar, şimdilik FDF hesabında yüzde 0.3'lük 1 katrilyon 259 trilyon liralık ek tedbire ihtiyaç doğabileceğini ortaya koydu. 
   Ancak bu rakam doğrudan vergilerle ilgili yapılacak yasal düzenlemeler nedeniyle kesinlik göstermiyor. Hükümet, kalkınmakta olan illere yönelik indiriminin kapsam ve süresi ile serbest bölgelerdeki vergi muafiyetleriyle ilgili kararını henüz vermedi. Vergi düzenlemelerinden doğabilecek kayıplar doğrudan ek tedbir ihtiyacını şekillendirecek. 
   Hükümet, IMF ve ekonomi yönetiminin hazırladığı tedbir seçeneklerinin yüzde 80'ini "halkı kızdırır" gerekçesiyle kabul etmedi. IMF, dünyanın başka ülkelerinde uyguladığı tedbirlerin Türkiye'de de çalışabileceği savıyla hükümetin önüne gelirken, "Türkiye başka ülkeye benzemez" yanıtını aldı. 
   
   27.3 katrilyonluk fazla 
   Üzerinde görüşülen tedbir seçenekleri arasında ise yine sağlık harcamalarının kısılması, özel işlem ve iletişim vergilerinin devamı ya da cami ve sokak aydınlatmalarından vergi alınması gibi kalemler yer aldı. Yeniden değerlemeye tabi vergi ve resmi harçların ise yüzde 28 civarında zamlanması planlanıyor. 
   Hazine ve Maliye bürokratlarından edinilen bilgilere göre hem tedbirler, hem de tedbire ihtiyaç olup olmayacağı önümüzdeki birkaç gün içinde belli olacak. Ön sonuçlara göre kamu kesimi faiz dışı fazla hesabında gayri safi milli hasılanın yüzde 0.3'üne tekabül eden bir açık olduğu görüldü. 
   Öte yandan IMF'yle mutabık kalınan projeksiyonlar önümüzdeki yılın gayri safi milli hasılasının GSMH 420 katrilyon lira civarında olacağını ortaya çıkardı. Buna göre 12 KİT, üç fon ve konsolide bütçeyi ifade eden kamu kesimi 27.3 katrilyon lira FDF verecek. Faiz harcamaları hariç tutularak yapılan FDF hesaplarına bütçeden gelecek miktar ise 21 katrilyon lira olarak belirlendi. 
   
   Deflatör düşürüldü 
   IMF ile pazarlıklarda bütçe rakamları sürekli değişiyor. Bütçe büyüklüğünün belirlenmesinde kilit rol oynayan deflatör bütün mal ve hizmetler ortalama fiyat değişimi üç günde üç kez değişti. Pazarlıklar yüzde 12.5'ten başladı son olarak yüzde 11.9'a gelindi. Bu rakam devletin 2004'te 160 katrilyon liranın üzerinde harcama yapamayacağı anlamına geliyor. Hesaplar aynen tutarsa 2003'e göre devlet 2004'te fazladan 13 katrilyon harcama yapabilecek. 
   
   'Görüşmeler daha kolay geçiyor '    Maliye Bakanı Kemal Unakıtan, IMF Türkiye Masası Şefi Rıza Moghadam ile yaptığı görüşmenin ardından yaptığı açıklamada görüşmelerin eskisinden çok daha kolay geçtiğini belirtti. Unakıtan, yeni yılda emeklililere zam yapılmayacağına dair haberlerin hatırlatılması üzerine şöyle konuştu 
   "Çeşitli haberler çıkıyor, hatta 'herşey bitti, anlaşma yapıldı' gibi. Bu haberler sağlam bir kaynağa dayanmıyor. Biraz sabredin." 
   
   
   
   
</TEXT>
</DOC>
