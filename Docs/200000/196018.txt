<DOC>
<DOCNO> 196018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin genç prensleri 
</HEADLINE>
<TEXT>

   Beşiktaş Teknik Direktörü, fazla forma şansı veremediği Sinan, Ümit ve Gökhan'a övgüler yağdırdı, "Onlar bu takımın geleceği. Doğru zamanda büyük işler yapacaklar" dedi 
      
   Yönetime rapor verdi 
   SEZON başında yedi takviye yaparak kadrosunu güçlendiren Beşiktaş'ta, fazla şans bulamayan Sinan, Ümit ve Gökhan, bugüne kadarki çalışma arzularıyla Lucescu'dan tam puan aldı. Rumen teknik adam, yönetime verdiği raporda üç futbolcusunun performansından da memnun olduğunu belirtti ve Beşiktaş'ın geleceğinin sağlam ellerde olduğunu açıkladı. İşte Lucescu'nun gözüyle genç Kartallar 
   
   SİNAN 
   "Çok farklı özelliklere sahip. Sürati onun için çok önemli bir artı. Aklıyla ayaklarını daha sağlıklı birleştirmesi gerekiyor. Bu yönünü geliştirmek için uğraşıyoruz." 
   
   ÜMİT 
   "Fizik yetersizliği var. Orta alanda değişik görevler üstlenebilecek kapasitede bir isim. En büyük şanssızlığı forma giyebileceği bölgelerde çok alternatif olması." 
   
   GÖKHAN 
   "Daha çok genç. Fakat çalışma hırsını ve forma çabasını takdir ediyorum. Birkaç oynama şansı verdik. Ancak çok heyecanlanıyor. Gelecekte önemli bir isim olacak." 
   
   Ahmet hazır    UZUN süredir sakatlığı nedeniyle Siyah - Beyazlı formayı giyemeyen Ahmet Dursun'un tamamen düzeldiği açıklandı. Yıldız futbolcunun kritik maçlar öncesinde takıma dönmesi teknik heyetin de yüzünü güldürdü. Ahmet Dursun, "Bu yıl da yine sakatlıklar nedeniyle süreklilik sağlayamadım. Ancak daha önümüzde yoğun bir maç trafiği var. Bu sürede takımıma katkı sağlamak istiyorum" dedi. 
   
   Giunti uyardı    SİYAH - Beyazlı takımın İtalyan yıldızı Giunti, Şampiyonlar Ligi'ndeki en kritik maçlarını Lazio ile yapacaklarını açıkladı. İtalyan yıldız, "Artık onlara 'dur' deme zamanı geldi. Bu maç, iki takım için de final özelliği taşıyor. Biz yenersek, Lazio büyük çalkantılar yaşar. Bana göre, beraberlik bile bize yeter. Çünkü Chelsea'yi evimizde yine devirebiliriz" diye konuştu. 
   
   Cordoba müjdesi    MİLLİ maç nedeniyle Kolombiya'ya giden Beşiktaş kalecisi Cordoba'nın, Konyaspor maçında takımdaki yerini alabileceği bildirildi. Tecrübeli eldivenin cuma sabaha karşı İstanbul'da olacağı açıklandı. Lucescu, Cordoba'nın yorgun dönme ihtimalini gözönüne alarak, genç kaleci Ramazan'a özel çalışma programı hazırlattı. 
   
   Tinercilere yakın takip    ÜMRANİYE Tesisleri'nin kapısında futbolculardan para isteyen tinerciler için geniş çaplı bir operasyon başlatıldı. Tesis Müdürü Mustafa Gündüz, jandarmanın bir tinerciyi gözaltına aldığını açıkladı. Gündüz, "İdmana yakın saatlerde tesislerin önünde nöbetçiler olacak" diye konuştu. 
   
   Hadji iddiası    İNGİLTERE'NİN yüksek tirajlı gazetelerinden News of the World, Aston Villa'nın Faslı oyuncusu Hadji'nin Türkiye'ye transfer olacağını iddia etti. Haberde, yıldız futbolcunun üç büyüklerin de listesinde olduğu belirtildi ve Beşiktaş'ın rakiplerine oranla daha şanslı olduğuna dikkat çekildi. 
   
   Test edildi onaylandı    GALATASARAY derbisindeki olaylar nedeniyle bir maç ceza alan Beşiktaş, Konyaspor maçını İzmir'de oynamak için kolları sıvadı. Lucescu'nun isteği üzerine İzmirli yönetici Emin Önal'ı arayıp, Atatürk Stadı'nda inceleme yapmasını istedi. Önal dün stadı gezip, Luce'ye olumlu rapor verdi. 
   
   
</TEXT>
</DOC>
