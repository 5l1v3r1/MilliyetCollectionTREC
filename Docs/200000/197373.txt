<DOC>
<DOCNO> 197373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/spo02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe rahat 
</HEADLINE>
<TEXT>

   Sarı-Lacivertli yönetim, Tahkim Kurulu'nun Çaykur Rize maçının tekrarı ile ilgili aldığı yürütmeyi durdurma kararının kendilerini olumsuz etkilemeyeceği görüşünde birleşti 
      YUSUF KOBAL 

   
   Beklentiler olumlu 
   TAHKİM Kurulu'nun, Futbol Federasyonu'nun 3 Aralık'ta oynanacağını açıkladığı Fenerbahçe - Çaykur Rizespor tekrar maçı için aynı gün yürütmeyi durdurma kararı alması Fenerbahçe'de soğukkanlılıkla karşılandı. Yönetim, gelişmeleri "Tahkim'in objektif karar vereceğine inanıyoruz. Ortada kural hatası var. Bu durum hakem, gözlemci ve temsilci raporlarına da yansımış. Karar değişmez" şeklinde yorumladı. 
   
   'Geri dönüş olmaz' 
   ÇAYKUR Rizespor'un itirazını değerlendiren Tahkim Kurulu'nun, federasyondan gerekçeli kararını istediği öğrenildi. Gelişmeleri takip ettiklerini belirten Asbaşkan İlhan Ekşioğlu, "Bizim açımızdan değişen bir şey yok. Sadece maçın tarihi sarkacak. Normal prosedür işler. Karardan geri dönüş olmaz. Tahkim Kurulu 'maçı oynatmıyorum' demez. Çünkü bu mantık ve hukuk sınırlarına sığmaz" diye konuştu. 
   
   'İhtimal vermiyoruz' 
   KARŞILAŞMANIN mutlaka oynanacağını savunan Ekşioğlu, "Bunda herhangi bir kuşkumuz yok. Belki Tahkim'in maçtaki sarı kartları geçerli kılması gibi bir durum söz konusu olabilir" değerlendirmesinde bulundu. Genel Sekreter Vedat Olcay da, kesinleşmiş kararı beklediklerini ifade ederek, "Fenerbahçe'nin aleyhine bir karar çıkacağını zannetmiyorum. Buna ihtimal vermiyoruz" açıklamasında bulundu. 
   
   Fabiano atağı    FENERBAHÇE'NİN forvet arayışlarında Luis Fabiano'nun ismi ön plana çıktı. Kluivert için Barcelona'nın 25 milyon dolarlık astronomik bir fiyat istemesi üzerine Brezilya pazarına yoğunlaşan yönetim, daha önce de pazarlık yaptığı milli golcünün transfer koşullarını istediği şartlara çekmeye çalışıyor. Fabiano'nun da istekli olması Fenerbahçe'yi umutlandırıyor. 
   
   Ortega patlaması    ARJANTİNLİ yıldızın geri dönme konusundaki istekli tavrı Fenerbahçeli taraftarları da heyecanlandırdı. "www.fenerhaber.net" adlı internet sitesinde süren "Ortega ile ilgili ne düşünüyorsunuz" şeklindeki ankete katılan 2 bin 460 Sarı - Lacivertli taraftardan 2 bin 174'ü yüzde 88.37 "Fenerbahçe'ye dönsün, faydalı olur" şeklinde oy kullandı. 
   
   Son fire Serhat    SAMSUNSPOR maçı öncesi Kemal ve Petkov'dan sonra sakatlara Serhat'ın da eklenmesi sıkıntı yarattı. Son idmanda sağ ayak arka adalesinden sakatlanan genç oyuncunun MR'ı çekildi. Kendisini iyi hisseden Serhat kadrodan çıkarılmadı. Samsun'a giden Fenerbahçe "şampiyon" tezahüratları ile karşılanırken, taraftarlar Daum'a da çiçek verdiler. 
   
   
</TEXT>
</DOC>
