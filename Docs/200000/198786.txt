<DOC>
<DOCNO> 198786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/guclu.html </URL>
<DATE> 2003/11/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS başvuruları yarın başlıyor 
</HEADLINE>
<TEXT>

   
   Üniversitelerarası öğrenci seçme sınavı ÖSS için başvurular yarın başlıyor. 15 Aralık'a kadar sürecek. Başvuru formlarını, öğrenci adaylar öğrenim gördükleri okullardan, mezunlar ise herhangi bir liseden alabilecekler. 
   Önümüzdeki yıl yurtiçi veya yurtdışında yükseköğrenim görmek isteyen herkesin bu başvuruyu mutlaka gerçekleştirmesi gerekiyor. Açıköğretim, meslek liselerinden meslek yüksekokullarına sınavsız geçiş, önkayıt ve yetenek sınavı ile güzel sanatlar ve spor bölümlerine giriş, yurtdışındaki herhangi bir üniversiteye farklı sınavlar ile kayıt da dahil hangi şekilde olursa olsun bir yükseköğretim kurumuna girmeyi düşünüyorsanız, bu başvuruyu mutlaka yapmak zorundasınız. Aksi halde bir yıl kaybederseniz. 
   Başvuru süresi genelde uzatılmıyor. Kaçıran adaylara, mazeretleri ne olursa olsun yeni bir hak da tanınmıyor. Bu yüzden sınava girme konusunda kesin kararlı olmasanız bile başvuruda bulunmanızda yarar var. En fazla 40 milyon liranız gider... 
   
   Hani ÖSS değişecekti 
   Sınava hazınlanan öğrencilerin merakla bekledikleri konularda hala bir değişiklik söz konusu değil. Ama dananın kuyruğunun bu ay içerisinde kopması bekleniyor. 
   Bilindiği gibi hükümet ÖSS değişikliği konusunda bir yasa tasarısı hazırlamış ve TBMM'ye sunmuştu. Ama hemen ardından Üniversitelerarası Kurul, ÖSS'ye yönelik değişikliğin de YÖK yasası ile birlikte yapılması gerektiğini savunmuş, hükümet de bu isteğe uymuştu. 
   Ve o zaman geldi çattı. Başbakan Erdoğan ve Milli Eğitim Bakanı Hüseyin Çelik, YÖK yasası ve ÖSS'ye yönelik katsayı değişikliğinin yılbaşından önce mutlaka gerçekleşeceğini defalarca dile getirmişler, Üniversitelerarası Kurul da bu sürecin aralık ayı içerisinde tamamlanacağı taahhüdünde bulunmuştu. 
   Yarın, krıtik aralık ayının ilk günü. 5 Aralık'ta YÖK Başkanı Gürüz koltuğuna veda edecek. Muhtemelen 10 Aralık'ta da Üniversitelerarası Kurul, hazırladığı YÖK yasa tasarısını ve ÖSS'ye yönelik değişiklikleri kamuoyuna açıklayacak. Bir haftalık bir tartışma sürecinin ardından ise son şekli verilen YÖK çerçeve yasası ve yeni ÖSS sistemine yönelik yeni yapılanma, Milli Eğitim Bakanlığı'na sunulacak. 
   Bakan Çelik ve arkadaşlarının, söz konusu hazırlıkları olduğu gibi kabul etme olasılığı çok fazla görülmese de tümüyle reddetme gibi bir eğilimleri olacağı sanılmıyor. Çünkü bu konuda hem çok zaman kaybettiler hem de daha önce hazırladıkları yasa tasarısı ile güven erozyonu yarattılar. 
   Üniversitelerarası Kurul'un hazırladığı çerçeve yasa ve ÖSS değişikliğinin ciddi rötuşlar geçirdikten sonra, Bakanlar Kurulu'na gelmesi için öngörülen süre ise 20 Aralık gibi. Çünkü hemen ardından TBMM Milli Eğitim Komisyonu'na oradan da Genel Kurul'a indirilerek, söz verildiği gibi yılbaşı öncesinde Meclis'ten çıkarılması düşünülüyor. 
   Yeni yıla yeni bir YÖK yasası, yeni bir YÖK başkanı ve yeni bir ÖSS modeli ile girmememiz için hiçbir neden yok. Ama ya bir aksilik olursa. Örneğin yeni YÖK başkanı konusunda fırtınalar koparsa. Ya da yeni YÖK yasası veya ÖSS konusunda. Sadece süreç sekteye uğramakla kalmaz Türkiye de gerilir... 
   Özetin özeti On binlerce öğretim elemanının, yüz binlerce üniversite öğrencisinin, milyonlarca ÖSS adayının gözü kulağı aralık ayı içerisinde Ankara'da olacak. Alınacak her karar onları derinden etkileyecek. Umarız bu kararlar, inatlaşmanın değil uzlaşma ve çağdaş eğitim normlarının bir ürünü olur... 
   
      
   
   
</TEXT>
</DOC>
