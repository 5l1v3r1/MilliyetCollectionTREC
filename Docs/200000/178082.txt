<DOC>
<DOCNO> 178082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur37.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Irak'ta 2 ayrı heyetimiz var... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Kuzey Irak'taki otorite boşluğunun, bu defa Irak'ın tümü için söz konusu olduğunu belirterek, ''Bu boşluktan istifade etmeye çalışan çok değişik unsurlar vardır. Halen Irak ve bölgesi her türlü tertibe, tahrike, provokasyona veya fırsatçılığa imkan verecek bir durumdadır, otoritenin yeterince sağlanamamasından kaynaklı olarak'' dedi. 
     Çiçek, Bakanlar Kurulu toplantısının ardından gazetecilere açıklamalarda bulundu. 
     Cemil Çiçek, Bakanlar Kurulu'nun Sivas Kongresi'nin yıldönümü dolayısıyla 4 Eylül'de Sivas'ta toplanacağını belirtti. 
     Toplantıda, öncelikli olarak dış ve iç gelişmeleri görüştüklerini ifade eden Çiçek, geçtiğimiz hafta sonu Irak'ta meydana gelen olayların Bakanlar Kurulu'nun birinci öncelikli gündemi arasında yer aldığını kaydetti Çiçek, şöyle konuştu 
     ''22 Ağustos 2003 Cuma günü genellikle Şii Türkmenler'in çoğunlukta yaşadığı Tuzhurmatu kentinde bulunanlar için fevkalade kutsal sayılan İmam Ali makamına yönelik bir kısım peşmergelerin tahribi sonucu bir olay meydana geldi. O olayı protesto etmek isteyen Türkmenlere karşı ateş açılması sonucu 8 Türkmen hayatını kaybetti, 30 kişi de yaralandı. 
     Gelen bilgilere göre 3 peşmergenin de hayatını kaybettiği bildirilmektedir. Ertesi gün yine bu gerginliğin sürmesi üzerine bu olayı protesto için bazı gelişmeler yaşandı. 3 Türkmen daha hayatını kaybetti. 
     Dolayısıyla bugün bu olay ve Irak'taki son gelişmeler bütün yönleriyle değerlendirilmiştir. 
     Irak'ta Saddam rejiminin yıkılmasıyla birlikte ciddi bir otorite boşluğu meydana gelmiştir. Esasen Kuzey Irak'taki otorite boşluğu, bu defa Irak'ın tümü için söz konusudur. Bu boşluktan istifade etmeye çalışan çok değişik unsurlar vardır. Hatta terör grupları vardır. Halen Irak ve bölgesi her türlü tertibe, tahrike, provokasyona veya fırsatçılığa imkan verecek bir durumdadır, otoritenin yeterince sağlanamamasından kaynaklı olarak... 
     Hükümetimiz olayı duyar duymaz evvela başta ABD olmak üzere Irak'ın geçici yönetimi ve Irak'taki ABD'li yetkililerle olayı bütün detaylarıyla görüşmeye çalışmış ve Türk hükümetinin bu konudaki hassasiyeti, olaya verdiği önem ve muhtemel endişelerini de bu temaslar sırasında dile getirmeye gayret etmiştir. 
     Bildiğiniz gibi son 1 aydan beri Türkiye'nin gündeminde özellikle Irak'a asker gönderilip gönderilmemesi konusu tartışılmaktadır. Hükümet olarak olayı bütün boyutlarıyla görebilmek, değerlendirebilmek açısından temaslar devam etmektedir. Bizim orada 2 ayrı heyetimiz bulunmaktadır. Bir tanesi Genelkurmay Başkanlığı, Dışişleri Bakanlığı ve devlet birimlerinden oluşan heyet, öbür tarafta da 2 milletvekiliyle birlikte Kızılay'ın gönderdiği heyet. 
     Bu heyetler de vesair kanallardan gelen bilgileri bütün yönleriyle bugün değerlendirdik, değerlendirmeye de devam ediyoruz. 
     Değerlendirmelerin sonucunda Türkiye Cumhuriyeti devleti adına hükümet olarak karar vereceksek, bunun sonucunda kara vermiş olacağız.'' 
     
     ANAYASAL HAKLARINI İHLAL EDİYORLAR... 

     Adalet Bakanı ve Hükümet Sözcüsü Cemil Çiçek, ''Anayasadan ve kanundan doğan bir hakkı talep edenlerin, kanunsuz eylemler içerisinde olmasına asla müsaade edemeyeceğimizi muhataplarımızın çok iyi anlamış olması lazım gelir'' dedi. 
     Bakanlar Kurulu toplantısının ardından basın mensuplarına açıklamalarda bulunan Çiçek, gerek dışarıdaki gelişmeler gerekse başkaca talepler gündeme getirilmek suretiyle son bir hafta içerisinde Türkiye'de bazı kanunsuz gelişmeler yaşandığını söyledi. 
     Çiçek, şunları kaydetti 
     ''Biz demokratik hak ve özgürlüklerin en geniş anlamda kullanılmasından yana olan ve bunun için de çok önemli yasal düzenlemeleri yapan bir hükümet olarak hak ve özgürlüklerin sonuna kadar kullanılmasından yanayız. 
     Ama, hak talep edenlerin de bu haklarını talep ederken özellikle kanun çerçevesinde hareket etme mecburiyetleri vardır. Çünkü hak dediğimiz şey, kanunlar ve anayasadan doğmaktadır. Anayasadan ve kanundan doğan bir hakkı talep edenlerin kanunsuz eylemler içerisinde olmasına asla müsaade edemeyeceğimizi muhataplarımızın çok iyi anlamış olması lazım gelir. Bu toplantılara katılanlar, yerli yersiz, kanunsuz eylemde bulunanlar, sadece kendi başlarını derde sokmuş olurlar.'' Toplantıda, Gümrük Teşkilatı'nın işleyişi, çalışmaları ve gelecekte yapacağı faaliyetlerle ilgili kapsamlı bilgi sunulduğunu kaydeden Çiçek, Devlet İstatistik Enstitüsü'nün çalışmalarının da ele alındığını belirtti. 
     
     KARAR HEMEN VERİLMEYECEK... 

     Adalet Bakanı ve Hükümet Sözcüsü Cemil Çiçek, Irak'a asker gönderme konusunda hemen bu hafta karar verilmesini gerektirecek bir durumun söz konusu olmadığını bildirdi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     Cemil Çiçek bir gazetecinin, ''Türk askerinin bölgeye gitmesi konusunda hükümet kararını ne zaman verecek '' sorusu üzerine, şunları kaydetti 
     ''Olayı biz çok yönlü değerlendirmeye çalışıyoruz. Önce Irak'ta meydana gelen bu üzücü olayla ilgili olarak hem Kürdistan Yurtseverler Birliği hem de olayın cereyan ettiği yerin valisi bizden özür dilemiştir. Oraya giden heyetimiz, Amerikalı temsilcisi Bremer ile görüşmüştür. Ayrıca geçici konseyde Türkmenler adına görev yapan Songül Çabuk ile görüşmüştür. Tabii olarak ABD makamlarıyla da elçiliklerimiz kanalıyla veya Dışişlerimiz değişik kanallardan bu görüşmelerini sürdürüyor. 
     Irak ile ilgili asker talebine nasıl bir cevap vereceğimiz çok yönlü bir değerlendirmeyi gerektiriyor. Devletin ilgili birimleri şu an değerlendirme safhasındadır. Çünkü olay çok boyutludur. Konunun askeri, ekonomik, siyasi, hukuki boyutu var, komşuluk ilişkilerimiz var. Bütün bunları dikkate alarak sonuçta bir karar vereceğiz. Tabiatıyla bu kararı verirken sadece konjonktürel olarak Irak'ta meydana gelen bugünkü gelişmeleri değil, önümüzdeki muhtemel gelişmeleri ve Türkiye'nin hak ve menfaatlerini, çıkarlarını gözeterek karar vermemiz gerekmektedir. Bunun için de hemen bugünden yarına bu hafta karar vermemiz gerekmiyor. Giden heyet oradan geldikten sonra ve Türkiye'de oradan gelen heyetler var. Bu temaslardan sonra bütün bu bilgilerin ışığında bir karar vereceğiz. Bu da açıkça gösteriyor ki, hemen bu hafta bu konuda karar vermemizi gerektirecek bir durum söz konusu değil.'' 
     
     SİYASİ KARAR 

     Cemil Çiçek, Kuzey Irak'tan ulaşan bilgilerin ne yönde olduğunun sorulması üzerine de, meydana gelen olayla ilgili bilgilerin gelmeye devam ettiğini söyledi. Bugünkü bilgilerle karar verme noktasında olmadıklarını ifade eden Çiçek, ''Bilgiler geldikten sonra evvela devletin ilgili birimlerinde değerlendiriliyor, değerlendirilecek. Muhtelif alternatifler ortaya çıkacak sonunda siyasi karar vermek gerekecektir. Bugün itibariyle henüz siyasi karar verme noktasında değiliz'' dedi. 
     Başbakan Recep Tayyip Erdoğan'ın konuyla ilgili ABD'li yetkilerle görüşmesinin olup olmayacağının sorulması üzerine de Çiçek, şu ana kadar bütün görüşmelerin hem bölgede bulunan heyet kanalıyla hem de Dışişleri Bakanlığı kanalıyla sürdürüldüğünü söyledi. Çiçek, bunun dışında başka bir kademede görüşmenin söz konusu olmadığını kaydetti. 
     Çiçek, bir başka soru üzerine, Bakanlar Kurulu'nda orman vasfını yitirmiş arazilerin satışıyla ilgili düzenlemenin Cumhurbaşkanı Ahmet Necdet Sezer tarafından iade edilmesine ilişkin değerlendirme yapılmadığını söyledi. 
     
</TEXT>
</DOC>
