<DOC>
<DOCNO> 197476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo26.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Teknik Direktörü Daha fazla gol atabilirdik 
</HEADLINE>
<TEXT>

     Samsunspor Teknik Direktörü Erdoğan Arıca, ''Daha fazla gol atabilirdik ama kaçırdık'' dedi. 
     Erdoğan Arıca, maça kazanma hırsıyla başladıklarını ve galibiyeti hakettiklerini söyledi. 
     Oyuncularının çok istekli ve iyi oynadığını kaydeden Arıca, şöyle konuştu 
     ''İyi ataklar yaptık. Kazanmayı hakettik ve hakettiğimiz sonucu da aldık. Oyuncularımı tebrik ediyorum. Sonuçtan son derece memnunum. Daha fazla gol atabilirdik ama kaçırdık. Fenerbahçe güçlü bir takım. Böyle bir skor beklemiyorduk ama çok iyi bir sonuç aldık. Bu skorun sanatçıları benim oyuncularım.'' Arıca, Caner'in maç boyunca çok iyi bir performans sergilediğini de belirterek, ''Birinci Süper Lig'de bu yaşta böyle futbolcu yok. O kendisine verilen şansı çok iyi değerlendirdi. Böyle devam etmesi de gerekiyor'' dedi. 
     
     ''İSTEDİĞİMİZİ YAPAMADIK'' 
     Fenerbahçe Teknik Direktörü Christoph Daum da Samsunspor karşısında girdikleri pozisyonları değerlendiremediklerini belirterek, şöyle konuştu 
     ''Öncelikle Samsunspor'u kutluyorum. Maalesef girdiğimiz gol pozisyonlarını değerlendiremedik. Özellikle ilk yarıda hatalı pas oranı çoktu. Kırmızı kartı gördükten sonra eksik devam etmek zorunda kaldık. Oyuncularım elinden geleni yaptı. Son vuruşlardaki eksiklerimizden dolayı istediğimizi yapamadık.'' Ofansif bir 11 tercih ettiğini kaydeden Daum, ''Bu 11'le aldığımız ilk yenilgi değil. Benim için önemli olan takımın daha iyi futbol oynayıp sonuca gitmesidir. Bunu başardığımız zaman bu sonuca yansıyacaktır. Bundan başka bir ofansif 11 olamazdı. Bundan daha iyi bir kadro çıkaramazdık'' diye konuştu. 
     Daum, Hakan iye görüşmesi sonrasında kadroda olmayacağına dair birlikte karar aldıklarını kaydederek, ''Hakan'ın artık bizde harhangi bir rolü yoktur'' dedi. 
     
</TEXT>
</DOC>
