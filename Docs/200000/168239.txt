<DOC>
<DOCNO> 168239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/zbirand.html </URL>
<DATE> 2003/07/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AKP Türkiye'yi yönetmeye başladı 
</HEADLINE>
<TEXT>

     Eğer AKP hükümetine oy vermemenize rağmen, bu partinin adımlarını, tarafsız şekilde izleyip değerlendirmek isteyen bir okur iseniz, o zaman gelin AKP'nin son haftalardaki yaklaşımlarına birlikte bakalım. 
     
     TÜRKİYE'DE BİRŞEYLER DEĞİŞMEYE BAŞLADI 
     İlk aylarda, deneyimsizlikleri nedeniyle, epey yalpaladılar. Tayyip Erdoğan dahi ülkeyi yönettirmeyenlerden şikayet eder olmuştu. Sonra, yavaş yavaş toplanma işaretleri verir oldular. Bu ara AKP'liler ile değil, normal vatandaş ile konuştuğunuz zaman şu saptamalarla karşılaşıyorsunuz 
     - Bu adamlara haksızlık yapmışız. Belki din unsurunu ön planda tutuyor olabilirler, ancak Türkiye'yi din devletine dönüştürmek istedikleri ve bunu uygulamaya koydukları gibi bir tutum içinde görünmüyorlar. 
     - Ekonomiyi kötü götürmüyorlar. Enflasyon giderek düşüyor. IMF ile kavga etmiyorlar. Kriz çıkarmaya niyetli değiller. Yeni kaynak arıyor, ekonomiyi denetim altına alıyorlar. 
     - AB konusunda inanılmaz bir kararlılık içindeler. Yıllarca alınamayan kararlar çıkarılıyor, tabular yıkılıyor ve bütün bunlar da gerilim yaratmadan, Asker ile çatışmadan gerçekleştiriliyor. 
     - Yolsuzlukla mücadelede, hiçbir hükümetin gösteremediği kararlılığı sergiliyorlar. Büyük Holdinglerden korkmadıklarını ortaya koyuyorlar. 
     - Bütün bunları yaparken de, hırsları akıllarının önüne geçmiyor. Büyük demeçler vermiyorlar. Fazla konuşmuyorlar. Övünerek, kendini abartarak yaptıklarını satmamaya çalışıyorlar. 
     Özetlemek gerekirse, AKP her geçen gün duruma biraz daha hakim oluyor. En önemlisi, toplumda tepki yaratan veya farklı tartışmalar çıkaran tutumlardan da vazgeçmesini biliyorlar. Geri adım atmayı bir yenilgi olarak görmüyor, komplekslenmiyorlar. 
     Acaba biz mi yanılıyoruz 
     Acaba AKP sonuna kadar böyle mi gider, yoksa bir süre sonra diğer hükümetler gibi, onlarında başları döner mi Kendilerini Allahın, Türkiye'yi kurtarmak için yolladığı, gökten inmiş birer mesajcı gibi görürler mi 
     Böyle giderlerse, birkaç dönem daha bu ülkenin başında kalırlar. 
     Böşleri dönerse, bizde onlara, diğerlerine verdiğimiz dersi veririz. 
     Kendi bilecekleri bir iş... 
     Şimdilik, AKP'yi kötülemekle kendilerini görevli görenlerin işleri epey zor. Sonrası ise, belli değil... 
     
     
     
HAKAR ŞÜKÜR'E ÇOK SEVİNDİM...      Bir Galatasaray taraftarı olarak, Hakar Şükür'ün tekrar yuvaya dönmesine ne kadar sevindim bilemezsiniz. 
     Buna isterseniz nostalji deyin, isterseniz kişisel sempati. Hakan Galatasaray'a yakışır, Galatasaray'da Hakan'a... 
     Bu kadar sevinmemin bir diğer nedeni de, Hakan'a hem bazı Galatasaray'lıların, hem de Türkiye'nin bazı kesimlerinin haksızlık edip, bu çocuğu dışlamaya kalkmalarıydı. 
     Hakan Şükür hala dimdik ayakta, hala golcü ve hala Galatasaray'lı... "Fethullah Gülen'e sempatim var" dediği için, neredeyse hayatanı söndüreceklerdi... O yine de yılmadı, korkmadı. 
     Fatih Terim'e de bravo. Kompleks yapmadı ve Hakan'ı engellemedi. 
     Bu gelişmeden sonra artık yeni stad'da kombine bilet dahi alabilirim. Daha bir yüreklendim, Galatasaray'a güvenim arttı. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
