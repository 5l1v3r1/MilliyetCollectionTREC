<DOC>
<DOCNO> 177568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun04.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ile 8 saat çatışma 7 terörist ölü, 2 er şehit 
</HEADLINE>
<TEXT>

   Topluma Kazandırma Yasası'nın örgütte kopmalara neden olmasından endişe duyan PKK, Siirt ve Batman arasındaki kırsal alanda güvenlik güçleriyle 8 saat çatıştı 7 terörist öldü, üç asker yaralandı 
   ARİF ARSLAN, ÖZGÜR CEBE DHA 

   
   Topluma Kazandırma Yasası'nın çıkmasının ardından örgüt içinde büyük çözülmeler yaşanmasından endişe eden PKK KADEK, Siirt'in Kurtalan ve Batman'ın Beşiri ilçeleri arasındaki kırsal kesimde güvenlik güçleriyle çatıştı. Sekiz saat süren çatışmada iki er şehit olurken, üç asker yaralandı. Yedi teröristin ölü ele geçirildiği çatışma sonrası bölgede operasyon başlatıldı. 
   
   17 kişilik grup 
   PKK KADEK, sözde Başkanlık Konseyi Başkanı Osman Öcalan'ın "ateşkesi tek taraflı bozacakları" yönündeki açıklamaları ve 'Eve Dönüş' yasası kapsamında örgütte çözülmelerin başlamasından endişe duyması üzerine Güneydoğu'da eylemlerine tekrar başladı. Beşpınar mevkiine 17 kişilik terörist grubun geldiğini tespit eden güvenlik güçleri, önceki gün operasyon başlattı. Askerlerin, "teslim ol" çağrısına silahla karşılık veren PKK'lılarla saat 21.30'da sıcak temas sağlandı. 7 PKK'lının silahlarıyla ele geçirildiği çatışmada, iki er şehit olurken, bir yüzbaşı, bir astsubay, bir er de yaralandı. Yaralıların durumlarının iyi olduğu belirtildi. 
   Çatışmanın ardından Batman Jandarma Alay Komutanlığı'ndan bölgeye helikopter desteğinde askeri birlikler sevk edildi.Bölgede operasyonların devam ettiği vurgulanırken, Diyarbakır Emniyet Müdürü Atilla Çınar telsizden tüm birimlerin saldırılara karşı teyakkuz halinde olmalarını istedi. 
   
   Erdoğan Teyakkuzdayız 
   Bu arada, Başbakan Recep Tayyip Erdoğan, Batman'da iki askerin şehit olduğu çatışmayı, "Gerek hükümet, gerek Genelkurmay teröre karşı teyakkuz halindedir. Bu olay Topluma Kazandırma Yasası'na duyulan ilginin terör örgütünde yarattığı telaşı gösterir" diye değerlendirdi. 
   
   Teslim oldu askere alındı    İran'dan gelerek Gürbulak Sınır Kapısı'nda Topluma Kazandırma Yasası kapsamında teslim olan PKK KADEK militanı Hasan Mermer ev yerine kışlaya gönderildi. Sorgusunda asker kaçağı olduğu tespit edilen Mermer 29 , askerliğini yapması için Sivas Piyade Tugay Komutanlığı'na gönderildi. Mermer, "Artık mutluyum. Vatani görevimi yapacağım, sonra da evime döneceğim" dedi. 
   
   Dönenlerin 10'u dağdan    Haftalık bilgilendirme toplantısında soruları yanıtlayan Emniyet Sözcüsü Feyzullah Arslan, Topluma Kazandırma Yasası kapsamında bin 659 kişinin başvuru yaptığını, bu kişilerin yüzde 10'unun dağlık kesimden olduğunu belirtti. Arslan bu kişilerin 150'sinin cezaevi dışından olduğunu belirterek, "305'i çıkarıldıkları adli makamlarca serbest bırakıldı" dedi. 
   
   Topluma Kazandırma Merkezi boş kaldı...    Topluma Kazandırma Yasası, PKK KADEK militanlarını gruplar halinde dağdan indiremedi. Teröristlerin gruplar halinde teslim olmaması üzerine Şırnak'ta Silopi Yatılı İlköğretim Bölge Okulu'nda kurulan Topluma Kazandırma Merkezi'ndeki hazırlıklar askıya alındı. Merkezin boş kalması üzerine, DGM savcıları kendi görev yerlerine dönerken, okula kurulan ranzalı yataklar da öğrencilere tahsis edilecek. 
   
   
</TEXT>
</DOC>
