<DOC>
<DOCNO> 195090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan açıkladı İşsizlik oranı bilinen rakamlardan çok daha fazla 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'lıların da özel sağlık kurumlarından yararlanması için çalışma yaptıklarını söyledi. 
     TBMM Plan ve Bütçe Komisyonu'nda, Çalışma ve Sosyal Güvenlik Bakanlığı'nın 2004 yılı bütçesi kabul edildi. 
     Başesgioğlu, bütçe üzerindeki soru ve eleştirileri yanıtlarken, sosyal güvenlik kurumlarının aktüeryal ve mali dengelerini düzelterek gelecek için dengeli bir sosyal güvenlik kurumu oluşturmaya çalıştıklarını söyledi. 
     Mevcut sistemin sürdürülebilir bir sosyal güvenlik sistemi olmadığını ifade eden Başesgioğlu, SSK, BAĞKUR ve Emekli Sandığı arasında standart ve norm birliği sağlanması gerektiğini kaydetti. 
     Başesgioğlu, SSK'lıların da özel sağlık kurumlarından yararlanması yönünde çalışma yaptıklarını bildirerek, bunun maliyet hesaplarının çıkarıldığını ifade etti. 
     
     İŞSİZLİK 
     İşsizlikle ilgili rakamları ''dramatik'' olarak niteleyen Başesgioğlu, gerçek işsiz sayısının bilinen rakamlardan çok daha fazla olduğunu söyledi. İşsizliğin toplumu tehdit edecek sosyal bir tehlike olduğuna işaret eden Başesgioğlu, istihdamın artırılması ve kayıt dışı istihdamın önlenmesi için çalışma yürüttüklerini anlattı. 
     Murat Başesgioğlu, iş gücü maliyetinin azaltılması gerektiğini vurgulayarak, kayıt dışı istihdamın özendirici ve teşvik edici tedbirlerle önlenebileceğini kaydetti. Başesgioğlu, yaptıkları hesaplamaya göre, işveren primlerinin bir puan azaltılması durumunda SSK'nın 406 trilyon lira zarara uğrayacağını, buna karşılık işletmelere işçi başına 3 milyon 200 bin lira katkı sağlayacağını söyledi. 
     
     İŞSİZLİK SİGORTASI 
     İşsizlik Sigortası Fonu'ndan yapılan ödemelerin az olmasının ilgili yasadan kaynaklandığını anlatan Başesgioğlu, bu Fonun faiz dışı fazla ile ilgisi bulunmasının da bir diğer zorluğu oluşturduğunu kaydetti. 
     Başesgioğlu, İşsizlik Fonu'nun ''zorunlu tasarrufa'' asla benzemeyeceğini bildirerek, ''Bu Fonun amaçları dışında kullanılmasına asla müsaade etmeyeceğiz'' dedi. 
     Bir soru üzerine SSK'nın 2003 yılı için nakit desteğe ihtiyacı bulunmadığını ifade eden Başesgioğlu, ek bütçe kanunu tasarısında SSK için ayrılan 61 trilyon liralık ödeneğin de bu yıl kullanılmayacağını sözlerine ekledi. 
     Plan ve Bütçe Komisyonu yarın DPT ve Hazine Müşteşarlıkları ile Maliye Bakanlığı ve gelir bütçeleri görüşecek, 2004 Mali Yılı Bütçe Kanunu Tasarısı'nın maddeleri ele alınacak. 
     Komisyonda ayrıca ek bütçe yasa tasarısı da görüşülecek. 
     
</TEXT>
</DOC>
