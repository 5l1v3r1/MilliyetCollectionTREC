<DOC>
<DOCNO> 181202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yazar/sazak.html </URL>
<DATE> 2003/09/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP örgütü nereye 
</HEADLINE>
<TEXT>

   
   Yazının başlığı bana ait değil, CHP analizleri yapan Dokuz Eylül Üniversitesi'nden Yrd. Doç Hakkı Uyar, kurultaya doğru 'parti içi demokrasi' kavramını gölgeleyen olayları İzmir ölçeğinde irdelerken, 'CHP'de parti içi demokrasinin cenaze töreni yakında gerçekleşiyor' yorumunu yapmış. 
   Kimi okurlarımız CHP'ye karşı daha yapıcı ve iyi niyetli eleştiriler bekliyor. Ben şahsen Politbüro anlayışına karşı çıkıyorum, 'CHP eleştirisi' yaparken bu partiye ve 'sol muhalefet'e olan ihtiyacı ısrarla savunuyorum. 
   Son günlerde bu sütunda yer verdiğim Galatasaray, Boğaziçi ve Dokuz Eylül Üniversitesi'nden bilim adamlarının Türkiye'deki 'muhalefet boşluğuna' işaret eden makaleleri ise AKP karşısında 'sığınacak bir liman' arayan kitlelere 'yol gösterici' niteliktedir. 
   Keşke CHP bu tür bilimsel analizleri doğrudan üretecek bir 'think tank'e sahip olsa. Ya da toplumun ne düşündüğünü, CHP'yi nasıl gördüğünü öğrenmek için 'Arama Konferansı' düzenlese... 
   Halkın gerçek gündemini yakalamak ve toplumun ne tür sancılar çektiğini duymak için sünnet düğünlerinde 'kirvelik' yapmanın ötesinde yöntemler araştırmak gerekiyor. 
   Pusula, lideri kuşatan 'dar çevre' değil, CHP tabanı olmalıdır. Yerel seçimler öncesinde solda dayanışmayı, DSP, SHP ve YTP'yi kavrayacak şekilde genişletmek gerekiyor. 
   CHP'de ise 'parti içi iktidar' hesapları önde. 
   Kurultayda 'blok liste' hazırlığı üzerine Yrd. Doç Hakkı Uyar pazar günkü Radikal İki'de şunları yazmış 
   "Parti Meclisi seçimlerinin çarşaf liste ile değil blok liste ile yapılmasının planlanması, parti içi demokrasinin sanırım cenaze töreni olacak. Parti içinde, iktidarını tehdit etmese bile bir - iki muhalife tahammül edemeyen anlayış, Türkiye'de demokrasiyi nasıl savunacak ve gerçekleştirecek 
   Bu anlayışta değişme olmazsa CHP içine kapalı bir parti olarak ve giderek zayıflayarak yaşayacak, ama AKP karşısında pek iktidar şansı olmayacak gibi... Bugün Türkiye'de temel sorun AKP iktidarından ziyade, AKP iktidarı karşısında ciddi bir muhalefet ve iktidar adayının olmayışında." 
   Sol partilerin geçmişteki en büyük farkı, parti içi demokrasiyi işleterek gücünü halktan alan adayları Meclis'e göndermekti. CHP bugün Meclis'te 60 - 65 yaş kuşağı emekli bürokratların ağırlıkta olduğu bir grupla temsil edildiği için dinamik siyaset üretemiyor. Ağır kalıyor. 
   Hamburg'dan yazan Baykal Arslanbuga'nın görüşleri Sosyalist Enternasyonal üyesi CHP'ye anlamlı bir uyarı içeriyordu 
   "Blok liste parti içi demokrasi kültürünü daha da zayıflatacak, hatta öldürecek. Türkiye'yi çoksesliliğin merkezi Avrupa'ya taşıyacak vizyona ve güce sahip olması gereken CHP'de demokrasi karşıtı bu gelişme gerçekten acı verici." 
   
      
   
</TEXT>
</DOC>
