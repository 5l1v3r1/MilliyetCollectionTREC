<DOC>
<DOCNO> 197151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/agun.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç ihmal 
</HEADLINE>
<TEXT>

   Neve Şalom saldırısındaki kamyonet ile beş gün sonra Levent'teki HSBC önünde patlatılan kamyonet Feridun Uğurlu tarafından aynı gün, aynı galeriden alınmış 
      HABER MERKEZİ 
   
   Sinagog saldırılarını Azad Ekinci ile birlikte planladığı öne sürülen Feridun Uğurlu'nun adı Levent'te 11 kişinin can verdiği eylemde de şaşırtıcı bir bulguyla ortaya çıktı. Neve Şalom saldırısında kullanılan bomba yüklü kamyonet ile Levent'teki HSBC önünde patlatılan kamyonetin, Uğurlu tarafından aynı gün, aynı galeriden alındığı, işlemleri aynı muamelecinin yaptığı belirlendi. Levent ve Beyoğlu patlamalarını araştıran makamlar, sinagog saldırıları soruşturmasında büyük ihmal kuşkusu yaratan yeni bilgiler elde etti. Özel bir ekip, plakası belirlenemeyen bomba yüklü araçların motor ve şasi numaralarını incelemeye aldı. Trafik tescil bürosunun bilgisayar kayıtlarından, Levent'te patlatılan bomba yüklü kamyonete ve sinagog saldırısı nedeniyle de aranan Uğurlu'nun adına ulaşıldı. 
   
   İşlemleri aynı kişi yaptı 
   Edinilen bilgiye göre, Uğurlu, Neve Şalom saldırısında kullanılan kamyonet gibi bu aracı da Anadolu yakasındaki aynı galeriden aldı. Ancak araç bir başka kişinin üzerine kayıtlıydı. Başka kamyonetler alınıp alınmadığını belirlemeye çalışan polis, galeri sahibi ve çalışanlarının bilgisine başvurdu. Uğurlu'nun "aynı anda" satın aldığı iki aracın trafik tescil işlemlerini de aynı kişinin iş takipçisi - muameleci yaptığı bulgusuna ulaşıldı. Adı gizli tutulan iş takipçisi, ifade için Terörle Mücadele Şube Müdürlüğü'ne götürüldü. Uğurlu kamyonetleri alırken, Ekinci'nin galeri önündeki bir araçta beklediği, iki zanlının birlikte ayrıldıkları tespit edildi. 
   
   Depoya operasyon 
   Operasyonlarda Doğan ve İlyas adlı iki Bingöllü de gözaltına alındı. Bu kişilerin Azad Ekinci'nin yakın arkadaşı olduğu belirlendi. 
   Baharatçılık yapan Doğan'ın, arkadaşı İlyas'la birlikte Bağcılar'daki bir depoyu 80 milyon liraya kiraladıkları saptandı. Deponun, bombaların hazırlandığı yer olup olmadığı da araştırılıyor. 
   
   Bombalar 'geliyorum' dedi    İstanbul'da 15 Kasım günü iki sinagoga düzenlenen saldırılarda 25 kişi öldü, 303 kişi yaralandı.DNA testleri Şişli Beth Israel Sinagogu'na intihar saldırısını Bingöllü Mesut Çabuk'un düzenlediğini kanıtladı. Azad Ekinci, Çabuk'un kullandığı Isuzu kamyoneti, kardeşi Murat Ekinci'nin kimliği ile satın almıştı.Neve Şalom Sinagogu önünde bombayı patlatan terörist yine Bingöllü olan Gökhan Elaltuntaş'tı. Bu saldırıda kullanılan kamyonet de Feridun Uğurlu'nun babası Ahmet Uğurlu adına kayıtlıydı. Ahmet Uğurlu, oğlunun kimliğiyle aracı aldığını öne sürdü.Azad Ekinci ve Feridun Uğurlu'nun sinagog saldırılarından 15 gün önce Dubai'ye gittikleri belirlendi.Kamyonetleri satan galericiler, "Peşin parayla satın aldılar. Bize vek let verdiler. İşlemleri onların adına yürüttük" dedi.20 Kasım'da Milliyet, emniyet müdürlüklerine gönderilen gizli yazıyı yayımladı. ABD'li yetkililerin raporu üzerine, sinagog saldırılarından bir gün önce, "günlü" ve "acele" ibareli yazıda, bomba yüklü araçlarla eylem yapılacağı bilgisine ulaşıldığı belirtildi. Ancak 15 Kasım katliamının önüne geçilemedi.Milliyet'in bu gizli yazıyı yayımladığı gün ikinci terör faciası yaşandı. 
   Yanıt bekleyen sorular    Polis, 15 Kasım'daki sinagog saldırılarında kullanılan kamyonetleri ve satın alındıkları galerileri belirlemişti. Adı geçen galeriler ve diğerlerine, babasının kimliği üzerine araç aldığı belirtilen Uğurlu'nun kaç kamyonet aldığı sorulmadı mı 
   Babasının kimliğini kullanacak kadar ipucu bırakan Uğurlu'nun, aynı galeriden aynı gün iki kamyonet alacak ve bunları "beş gün arayla" yapılan iki katliamda patlatacak kadar rahat davranamayacağı mı düşünüldü 
   Sinagog saldırısının ardından Uğurlu'nun galeriden iki kamyonet aldığı saptandıysa, beş gün içinde Levent'te patlayan kamyonetin takibi nasıl yapıldı 
   Uğurlu'nun iki kamyonet aldığı saptanmasına karşın, ikisinin de Neve Şalom ve Beth Israel sinagoglarında kullanıldığı mı varsayıldı Şasi numaraları gibi kayıtlar gözden mi kaçtı 
   Sinagog saldırısından sonra, Uğurlu'nun aynı gün satın aldığı iki kamyonetten birisinin kayıp olduğu belirlenmesine karşın, ikinci kamyonet Levent saldırısına kadar depo gibi özel bir yerde mi saklandı 
   15 Kasım saldırısından sonra Uğurlu'nun satın aldığı ikinci kamyonetin ortada olmadığı saptandıysa, aradan geçen beş günde uyarı amacıyla neden kamuoyuna duyuru yapılmadı 
   
   
</TEXT>
</DOC>
