<DOC>
<DOCNO> 195255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu işçisine işten ayrılmaya teşvik... 
</HEADLINE>
<TEXT>

     Ek Bütçe Tasarısı'na eklenen geçici bir madde ile kamu işçisine, kendi isteğiyle işten ayrılması halinde kıdem tazminatının yüzde 20 fazlasıyla ödenmesini öngören bir madde eklendi. 
     TBMM Plan ve Bütçe Komisyonu'nda Ek Bütçe Yasa Tasarısı'na AK Parti Bursa Milletvekili Altan Karapaşoğlu'nun önergesiyle yeni bir madde eklendi. 
     Hükümet tarafından da desteklenen önerge, özelleştirme kapsamındaki kuruluşlar ile sermayesinin yarısından fazlası kamuya ait kuruluşlarda ve kamu iktisadi teşekküllerinde İş Kanunları hükümlerine göre çalışan işçilerin kanunun yayımı tarihinden itibaren 15 gün içinde başvurarak 31 Ocak 2004 tarihine kadar kendi isteğiyle işten ayrılmaları halinde kıdem tazminatlarının yüzde 20 fazlasıyla ödenmesini öngörüyor. 
     Bakanlar Kurulu, başvuru süresini 15 güne, işlemlerin tamamlanması süresini de 30 güne kadar artırmaya yetkili olacak. 
     Uygulamanın, 1 Ekim 2003 tarihinden geçerli olmak üzere yürürlüğe girecek olmasından dolayı, bu tarihten itibaren işten ayrılanlar da yeni düzenlemeden yararlanacak. 
     Önerge, 1 Ekim 2003 ile kanunun yayımı tarihi arasında işverence haklı nedenle fesih hali hariç olmak üzere, herhangi bir sebeple iş sözleşmeleri feshedilen personel için kendi isteğiyle işten ayrılma şartı aranmamasını da öngörüyor. Ancak, bu kapsamdaki işçilere İş Kanunu'ndaki ''fesih bildirimine itiraz'' ve ''geçersiz sebeple yapılan feshin sonuçları''na ilişkin maddeler uygulanmayacak. 
     Kanundan yararlanan işçiler hiçbir şekilde kanun kapsamındaki işyerlerinde yeniden istihdam edilmeyecek. 
     İşten ayrılan işçilerin çalıştıkları kurumlardan finansman durumu yeterli olmayanların yapacağı ödemeler Özelleştirme Fonu'ndan ve KİT sermaye kaleminden Hazinece karşılanacak. 
     Plan ve Bütçe Komisyonu'nun CHP'li üyeleri getirilen düzenlemeye karşı çıktılar. Trabzon Milletvekili Mehmet Akif Hamzaçebi, söz konusu düzenlemenin işsizler ordusuna yeni kitleler ekleyeceğini söyledi. İstanbul Milletvekili Ali Kemal Kumkumoğlu, iktidarın KİT'lere ve burada çalışan insanlara karşı katı bir ideolojik yaklaşım içinde olduğunu savundu. 
     CHP'li Hamzaçebi'nin, yeni maddeyle getirilen uygulamanın 1 Ekim'den daha önceki tarihlerde işten ayrılanlara da uygulanmasını istemesi üzerine Maliye Bakanı Kemal Unakıtan, ''nefesimiz oraya kadar yetiyor'' diyerek karşı çıktı. 
     Önerge sahibi AK Parti Bursa Milletvekili Altan Karapaşaoğlu, düzenlemenin, kamu işçilerini emekliliğe teşvik etmeye yönelik olduğunu söyledi. 
     
</TEXT>
</DOC>
