<DOC>
<DOCNO> 177946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas02.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onların yürekleri engel tanımıyor 
</HEADLINE>
<TEXT>

   Yasemin Dalkılıç ile dalış yapan beş engelliden dördü üç metreye indi. Berna Belgin ise 11 metreye ulaşan ilk engelli sporcu oldu 
      SEZER ŞAHİNDAŞ Bodrum DHA 
   
   Serbest dalışta kırdığı rekorlarla Türkiye'nin adını dünyaya duyuran Yasemin Dalkılıç, Bodrum'a bir mil uzaklıktaki Haremtan Koyu'nda, beş engelli sporcuyla dalış yaptı. 
   Organizasyonda Dalkılıç, belden aşağısı tutmayan Berna Belgin ve Murat Atabey, boyundan aşağısı felçli Tunç Tonger, görme engelli Gizem Girişken ve Deniz Erbil'le birlikte suya girdi. Dalkılıç ve engellilerin aktif sporlar yaptığı Alternatif Kamp Yöneticisi Ercan Tutav, engellilere suya inmede yardımcı oldu. Dalkılıç, Berna Belgin'le birlikte 11 metreye inerek, engelli gençler anısına denizin dibine plaka bıraktı. Diğer dört engelli genç de 3 metreye kadar daldı. Böylece serbest dalışta ilk kez bir engelli sporcunun 11 metreye inmesi tescil edilmiş oldu. 
   
   Özgüven ihtiyacı 
   Dalıştan önce yedi metreye inmeyi hedeflerken dalış anında 11 metreye kadar inen Belgin şunları söyledi "Bu dalışın amacı insanların dikkatini engellilerin üzerine çekmekti. Engellilerin başarıya ve özgüvene ihtiyacı var. Bu dalışla, engellilerin de neler başarabileceğini gösterdik." 
</TEXT>
</DOC>
