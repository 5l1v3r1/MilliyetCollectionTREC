<DOC>
<DOCNO> 151085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/ekonomi/eko05.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Krizkolik olduk 
</HEADLINE>
<TEXT>

     EKONOMİ SERVİSİ 

     Türkiye Odalar ve Borsalar Birliği TOBB Başkanı Rifat Hisarcıklıoğlu, "Zorla kriz çıkarmak üzerine gerçekten maharet sahibiyiz" diyerek, 2001 yılında yaşanan krizlerin daha yeni yeni atlatılmaya çalışıldığını belirtti. 
     Manisa'da düzenlenen Türkiye Odalar ve Borsalar Birliği TOBB Ticaret ve Sanayi Odaları Konseyi, Ege Bölgesi Ticaret ve Sanayi Odaları Müşterek Toplantısı'nda konuşan Hisarcıklıoğlu, şunları söyledi "O günden bu yana da 'krizkolik' diyeceğimiz bir hastalığa tutulduk. Her olayın ardından önce evhamlanıyoruz, sonrasında gelen kriz nöbetiyle işleri yok yere arap saçına döndürüyoruz. Bugün ülkemizde kamu borçlarının düzeyi çok yüksektir ama devletin borç bulma ve ödeme kabiliyetinde herhangi aksamada yoktur. Ancak hükümet yetkililerinin, sanki başka çıkış yolu kalmamış izlenimi yaratarak, kestirme yollarla çözüm arıyor görüntüsü vermeleri son derece yanlıştır." 
     
     'Reformlar devam ettirilmeli' 
     Hisarcıklıoğlu, hükümetin toplumu hem yatırıma, hem de tüketime davet etmesi gerektiğini kaydederek, son 35 yılda kişi başına milli gelirin 10 kat, sosyal güvenlik primleri dahil vergi yükünün ise 21 kat arttığını söyledi. 
     Kamu borcunu çevirmede ise sorun olmadığını ifade eden Hisarcıklıoğlu, şöyle konuştu "2001 yılı sonunda, kamu borcunun milli gelire oranı, Arjantin'de yüzde 46, Brezilya'da yüzde 50 idi. Türkiye'de ise yüzde 100'e ulaşmıştı. Arjantin iflasa gitti. Brezilya ise toparlandı. Brezilya'da iş başına geçen yeni hükümet ilk olarak, reformların devam edeceği konusunda, inandırıcı güvenceler verdi. Ekonominin kilit noktalarına, mali çevrelerde saygınlığı olan isimleri getirdiler. Faiz dışı fazla hedefini yükselterek ve kamu harcamalarında 4 milyar dolarlık bir kesintiye giderek, mali istikrarın titizlikle korunacağı izlenimini pekiştirdiler." 
     


SİYASET 


















</TEXT>
</DOC>
