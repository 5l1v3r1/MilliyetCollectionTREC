<DOC>
<DOCNO> 163125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/ykocaomer.html </URL>
<DATE> 2003/06/14/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Federasyon başkanları II 
</HEADLINE>
<TEXT>

     Bir başka husus da, federasyon başkanlarının, hangi genel sekreterle çalışacakları konusunda herhangi bir söz hakkına sahip olmayışıdır. Genel müdür, yardımcılarıyla konuyu görüşür, sonra da atamayı yapar. Böylece federasyon başkanları kendilerine verilen genel sekreterle, federasyon işlerini yürütmek zorundadırlar. İnsan ilişkileri bakımdan birbirleriyle anlaşırlarmış, o verilen genel sekreter o federasyonun yükünün altından kalkabilirmiş, buna kimse bakmaz. Daha önce yolsuzluklarla ilgili verilen kınama ve benzeri cezalar da, böyle atamalar sırasında hiç dikkate alınmaz. 
     Gençlik ve Spor Genel Müdürlüğü'nün spor müsabakalarında mutemet uygulamasını kaldırması, uzun süreden beri üzerinde konuşulan ve beklenen bir gelişmeydi. Aldığımız duyumlara göre, yolsuzluk yaptıkları gerekçesiyle haklarında dava bulunan yaklaşık 150 - 200 teşkilat mutemedi, bu işin ne kadar yozlaştığının bir başka göstergesi idi. Şimdi bu bakımdan, federasyon başkanları bir ölçüde rahat edecekler. Ama, Gençlik ve Spor Genel Müdürlüğü, federasyon başkanlarına gerekli saygıyı gösterir ve o federasyon başkanları her türlü sorunlarında doğrudan genel müdüre ulaşabilirlerse. Unutulmamalıdır ki, başkanlar gönüllü olarak çalışan, başarıya susamış, bu ülkenin sporuna hizmet eden, bunun için de yılda görevleri gereği yaptıkları bir - iki yurtdışı seyahatlerinden aldıkları harcırahları dışında, bir kuruş almayan insanlardır. 
     Bir başka yazımızda da, yurtdışına giden sporcu kafilelerinin nasıl saptandığını, daha önceki yönetimlerde genel müdür yetkililerinin yakın arkadaşlarının, hatta akrabalarının, o spor dalıyla hiçbir ilgisi olmamasına rağmen, nasıl yurtdışı kafilelerine katıldığını ve devletin parasının nasıl boşa harcandığını inceleyeceğiz. 
     
     

</TEXT>
</DOC>
