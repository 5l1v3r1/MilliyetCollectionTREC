<DOC>
<DOCNO> 177442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko16.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO, kaçak elektrik kullanan üyelerinden savunma istedi 
</HEADLINE>
<TEXT>

     Ankara Ticaret Odası ATO , kaçak elektrik kullanan üyelerine disiplin cezası vermeye hazırlanıyor. 
     ATO Başkanı Sinan Aygün, yaptığı yazılı açıklamada, BEDAŞ tarafından kaçak elektrik kullandığı belirlenen bin 250 ATO üyesi işyerine bir yazı göndererek, savunmalarını istediklerini bildirdi. Aygün, ''suçları sabit görülürse, devletin sırtından nemalanan üyemin gözünün yaşına bakmam'' dedi. 
     İyi niyetli ve basiretli tüccar gibi hareket etmenin yanı sıra bu konuda alınmış mesleki etik kurallara uymalarının beklendiğini, bunların ötesinde kamu yararının gözetilmesinin gerektiğini kaydeden Aygün, bu beklentilere uymayan üyelerine disiplin cezası verilebileceğinin Türkiye Odalar ve Borsalar Birliği'nin TOBB kanununda yer aldığını hatırlattı. 
     Kaçak elektrik kullanmanın kanunen suç olduğunu ifade eden Aygün, ''ticarette her yol mubah değildir. Suç işleyerek ticaret yapılıyorsa buna dur deriz'' şeklinde konuştu. Aygün şunları söyledi 
     ''Tüccarımız mesleki etik kuralları içerisinde hareket etmek zorundadır. Atatürk tüccarı Bileğine, emeğine emanet edilen kişi olarak tanımlamıştır. Bu tanıma kara çalacak hiçbir davranışı görmezlikten gelemeyiz. Bu çerçevede bütün kurumlar, kuruluşlar ile işbirliği yaparak, ticaret hayatının etik kurallar çerçevesinde işlemesi için çaba gösteriyoruz. BEDAŞ'tan kaçak elektrik kullanan üyelerimin listesini aldırdım. Bu firmalara mektup yazarak savunmalarını istedim. Suçlarını sabit görürsek disiplin cezası vereceğiz. Kaçak elektrik kullanarak, diğer meslektaşlarına karşı avantaj yaratmak, haksız rekabettir. Odaların görevi de haksız rekabetin önüne geçmektir.'' 
     
     ÜYELİKTEN MEN 
     Aygün, üyelere verilecek disiplin cezalarının 5590 sayılı TOBB yasasının 73 ve 74. maddelerinde düzenlendiğini hatırlatırken, buna göre meslek onuruna yahut meslek düzen ve geleneklerine uymayan fiil ve hareketlerde bulananlarla, müşterisine karşı mesleki görevini yapmayan ve görevinin gerektirdiği dürüstlüğe uygun davranmayanlar hakkında verilebilecek cezalara ilişkin, şunları kaydetti 
     ''Yasanın 73 ve 74. maddesi, üyelikle bağdaşmayan davranışlarda bulunan üyeler hakkında 1 milyar liradan 3 milyar liraya kadar para cezasının yanı sıra uyarma, kınama, üyelikten geçici ihraç ve üyelikten kesin ihraca kadar uzanan ağırlaştırılmış cezaların verileceğini söylemektedir. Kaçak elektrik kullanan üyelerimiz hakkında bu disiplin cezalarını uygulamaktan kaçınmayacağız. Kimse yasa dışı yollar denemesin. Yoksak bu yolun sonu ihraca kadar uzanır.'' 
     
</TEXT>
</DOC>
