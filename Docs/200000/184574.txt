<DOC>
<DOCNO> 184574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko29.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özaydınlı Program kararlılıkla uygulanırsa, devalüasyon olmaz 
</HEADLINE>
<TEXT>

     Koç Topluluğu CEO'su Bülend Özaydınlı, özelleştirmede Sabancı Holding ile yapacakları güçbirliğine ilişkin olarak, ''Sabancı'yla beraberliğimiz içerisinde yarın, öbürgün bir de yabancıyı görebilirsiniz, ama hakim ortak konumunda biz olacağız'' dedi. 
     Özaydınlı, Topluluğun üst düzey yöneticilerinin yanı sıra, danışmanlığına atanan Oya Ünlü'nün de katıldığı bilgilendirme toplantısında yaptığı konuşmada, Türkiye'nin AB'ye tam üyelik konusunda kritik bir dönemece girdiğini ve hükümetin AB yolunda cesaretli, kararlı adımlar attığını belirterek, kanunlaşan reformların uygulamasında da aynı kararlılığın gösterilmesi ve bunların somut faydalarının sokaktaki vatandaş tarafından hissedilmesi gerektiğini söyledi. 
     Özaydınlı, hükümetin seçimlerin hemen ertesinde Kıbrıs'ta çözüme gitme konusunda kararlılık gösterdiğini, ancak iyi niyetli çabalara rağmen bu konuda somut bir sonuca henüz ulaşılamadığına dikkat çekerek, şöyle devam etti 
     ''Kıbrıs Rum Kesimi'nin AB üyeliğinin gerçekleşeceği 2004 Mayısı, dönüşü olmayan bir tarih olarak karşımızda durmaktadır. İşin sürüncemede kalması hiç kimseye yarar sağlamayacaktır. Bu konuda çeşitli baskı ve zorlamalar ortaya çıkmadan evvel hükümetimizin inisiyatifi ele alıp gecikmeden, sonuca varılması için somut gayret göstermesi gerekmektedir.'' 
     
     OTOMOTİV VE DAYANIKLI TÜKETİM MALLARI 
     Bülend Özaydınlı, Koç Topluluğu'ndaki önemli gelişmelere değinirken de otomotiv ve dayanıklı tüketim alanlarında hızlı büyümelerini sürdürdüklerini bildirdi. 
     Şirketlerdeki gelişmelere ilave olarak, stratejik planlarını destekleyen finansman planları çerçevesinde Koç Holding'in finansal yapısında da bazı değişikliklere gittiklerini anlatan Özaydınlı, 1 Eylül 2003 tarihli Koç Holding'in Olağanüstü Genel Kurulu'nda Temel Ticaret A.Ş.'nin sahibi bulunduğu yüzde 50.8 oranındaki Migros Türk T.A.Ş. hissesinin Koç Holding'e devri konusunda yetki verildiğini ve işlemlere de başlandığını kaydetti. 
     Bu kapsamda, Koç Holding'in yönetiminde bulunduğu şirketlerin hisselerini mümkün olduğu kadar kendi bünyesinde toplamasının hedeflendiğini belirten Özaydınlı, konuşmasını şöyle sürdürdü 
     ''Bu şekilde Koç Holding'in hem portföyünün büyümesi ve hem de değerinin en az devraldığı hisselerin değerleri kadar artması beklenmektedir. Bu konudaki ilk operasyonla Temel Ticaret vasıtasıyla Koç Ailesi'nin elinde bulunan en değerli varlıklardan biri herhangi bir nakit çıkışı olmadan Koç Holding bünyesine alınmış olacaktır. Buradaki temel unsurlardan biri de Koç Ailesi'nin yatırımlarında bundan böyle ana enstrüman olarak Koç Holding'i kullanma kararı almış olmasıdır.'' Girmeyi düşündükleri yeni işlere isteyen bayilerini de ortak etmeyi planladıklarını açıklayan Özaydınlı, ''Bu suretle, hem sermayenin tabana yayılmasına yardımcı olmak, hem de onlara yatırım yapabilecekleri güvenilir bir alternatif sunarak ilişkilerimizi daha da sağlamlaştırmak istiyoruz'' diye konuştu. 
     Bu ay yaptıkları Olağanüstü Genel Kurul'da kayıtlı sermaye tavanını 250 trilyon liradan 1 katrilyon liraya çıkarma kararı aldıklarını belirten Özaydınlı, ''Uygulamaya koyduğumuz bu ve benzeri operasyonlar ile öngördüğümüz ciddi boyutlu yatırımlara hazırlıklı bir konuma geliyoruz'' dedi. 
     
     SORULAR 
     Özaydınlı, soruları yanıtlarken de Milli Piyango ile ilgilenmelerinin ana nedeninin, stratejik planlarında yer alan tüketiciye yakın olma ilkesinden kaynaklandığını söyledi. 
     Milli Piyango ve Türk Telekom'un özelleştirilmesinde Sabancı Grubu ile işbirliği konusunu, yerli sermayenin bir bütünleşmesi, birbirine destek verici bir çalışma içerisine girmesi şeklinde algıladıklarını ifade eden Özaydınlı, ''Bu nedenle de iki özelleştirme olayında birlikte hareket etmeye karar verdik. Umarım ki bu niyetimiz gerçeğe döner. Bundan sonra beraber yapılacak diğer yatırımlara da yol açılmış olur'' diye konuştu. 
     Özaydınlı, ''Koç-Sabancı işbirliğinde özelleştirmede bir milli cephe yaratma kaygısı da var mıydı '' sorusuna, ''Bir kere milli sermaye olarak baktığımız zaman boyutları itibariyle Türkiye'deki herhangi bir şirketin tek başına Ben bu özelleştirmeye varım demesi gerçekçi olmaz'' yanıtını verdi. 
     ''Bu yabancılara karşı güç birliği mi '' sorusuna da Özaydınlı, ''Bizim beraberliğimiz içerisinde yarın, öbürgün bir de yabancıyı görebilirsiniz, ama hakim ortak konumunda biz olacağız'' karşılığını verdi. 
     Sabancı gibi başka yerli ortaklıkların da görülüp görülmeyeceğine ilişkin bir soruya, ''Neden olmasın, olabilir'' karşılığını veren Özaydınlı, başka özelleştirmelere girip girmeyecekleri yönündeki bir soru üzerine, ''Şu anda ilgi duyduğumuz 2 tane var. Bunlar Türk Telekom ve Milli Piyango'' dedi. 
     
     ''GELDİĞİMİZ NOKTADA DEĞERLER GERÇEKÇİ DEĞİL'' 
     Özaydınlı, özelleştirmede gerçekçi zeminden neyi kastettiklerinin sorulması üzerine de şirketlerin değerlerinin çevresel ve ortam koşullarının değişmesiyle değişebildiğine işaret etti. 
     Türk Telekom için bir süre önce 20 milyar dolar civarında değerlerden söz edildiğini, ancak o günden sonra olayların geliştiğini dile getiren Özaydınlı, şunları kaydetti 
     ''O tarihlerde bu özelleştirmeyi Türkiye gerçekleştirebilirdi, ama gerçekleştirmedi. Şimdi geldiğimiz noktada bu değerler artık Türkiye için geçerli olan değerler değildir, gerçekçi değildir. Eğer çıkarsa, Türkiye derse ki ben şu şirketimi bu değerlerden özelleştirmek istiyorum bu zaman kaybıdır. Böyle bir ortamda tabii bizim yer almamız beklenemez.'' Özaydınlı, bir başka soru üzerine de ''Herşey iyi gidiyor. Biraz da uygulamakta olduğumuz program dışında hareket edelim'' gibi düşüncelere kapılmaktan kaçınılması gerektiğini vurgulayarak, şöyle dedi 
     ''Bundan kaçınmazsak, ufak tefek düzeltmeler yapmaya çaba gösterirsek, bu ilerideki daha büyük hareketlere işaret anlamı verecektir ki piyasalara, bu da yine 2001'de karşılaşmış olduğumuz TL'deki ani bir değişikliğe neden olabilecek olayları tetikleyebilir.'' ''Bir devalüasyon söz konusu mu '' sorusunu Özaydınlı, ''Bu koşulları devam ettirebilme becerisini gösterebilirsek, yani ekonomik programı kararlılıkla uygulamaya devam edersek bir devalüasyon olması söz konusu değil ama devalüasyondan da ciddi oranda bir değer değişimini anlıyorum'' şeklinde yanıtladı. . 
     
     IRAK'A ASKER GÖNDERME 
     Irak'a asker gönderme konusuna ilişkin bir soru üzerine de Özaydınlı, şöyle dedi 
     ''Bizim düşüncemiz şudur Irak Türkiye'nin yakın komşusudur. Siz yakın komşunuzdaki olaylardan doğal olarak etkilenirsiniz ve oradaki gelişmelerde söz sahibi olmak istiyorsanız, bunda da haklısınız. Olaylara hükmetmek veya oradaki olaylara hakim konuma geçmek istiyorsanız, başka ülkeleri taşeron olarak kullanarak bu çıkarlarınızı sağlamanız mümkün değildir. Türkiye kendi çıkarlarını gözeterek, başka ülkeler istiyor diye değil, kendi çıkarları doğrultusunda ne gerekiyorsa ona göre hareket etmelidir.'' Özaydınlı, bu bağlamda TÜSİAD ile Koç görüşü arasında bir farklılık olduğunu düşünmediğini vurguladı. 
     ''Ekonomideki iyileşmenin işletmelere yansıdığını anlıyoruz. Sokaktaki vatandaş da iyileşmeyi hissetmediğini söylüyor. Bir çelişki yok mu '' sorusuna da Özaydınlı, ''Biz üretimimizi kendimize saklamıyoruz. Ürettiğimizi satıyoruz. Bu demektir ki vatandaşlarımızın bir kısmı hissediyor'' yanıtını verdi. 
     
</TEXT>
</DOC>
