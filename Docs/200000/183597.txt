<DOC>
<DOCNO> 183597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı "Yıl sonu hedeflerimizde değişiklik yok" 
</HEADLINE>
<TEXT>

     Hazine Müsteşarı İbrahim Çanakçı, yıl sonu enflasyon hedeflerinde bir değişiklik olmadığını belirterek, yıl sonu enflasyon hedefinin yüzde 20 olduğunu vurguladı. 
     Çanakçı, bazı basın organlarında IMF tarafından yayınlanmakta olan dünya ekonomik görünümü raporuna istinaden çıkan haberlerde 2003 yıl sonu enflasyon hedefi rakamının yüzde 26, 2004 yılı enflasyon rakamının ise yüzde 13 olarak kaydedildiğini hatırlattı. 
     Çanakçı, ancak IMF'nin söz konusu raporunda yeralan enflasyon tahmininin rapordaki dip notta da belirtildiği gibi söz konusu rakamların yıl sonu hedefi değil, yıllık ortalama enflasyon tahmini olduğunu belirterek, ''Bu tahmin de yıl sonu Tüfe enflasyonu hedefimiz olan yüzde 20 ile uyumludur'' diye konuştu. 
     2004 yılı enflasyonuna ilişkin rakamların da yıllık ortalama bazda alındığını kaydeden Çanakçı, 2004 yılı yıl sonu hedefinin yüzde 12 olduğunu vurguladı ve ''Dolayısıyla gerek IMF, gerekse bizim tahminlerimizde bir değişiklik yok'' dedi. 
     Haberlerde yeralan yüzde 5,3'lük büyüme rakamının da gayri safi yurt içi hasılaya ait olduğunu vurgulayan Çanakçı, GSMH'ye ilişkin rakamın yüzde 5 olarak korunduğunu, bunların da IMF ve Türkiye'nin hedefleriyle aynı olduğunu sözlerine ekledi. 
     
</TEXT>
</DOC>
