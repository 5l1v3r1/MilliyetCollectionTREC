<DOC>
<DOCNO> 157130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo40.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dopingçi sporculara ömür boyu men cezası... 
</HEADLINE>
<TEXT>

     Gençlik ve Spor Genel Müdürlüğü Ceza Kurulu, değişik tarihlerde düzenlenen 2 yarışmada doping yaptıkları belirlenen vücut geliştirme sporcularına çeşitli cezalar verdi. 
     Geçen yıl 13-15 Eylül tarihleri arasında yapılan Türkiye Vücut Geliştirme ve Fitness Birinciliği ve milli takım seçmelerinde doping yaptıkları belirlenen Cem Öztürk ile idrar vermekten ısrarla kaçınan Serdar Aktolga'nın ömür boyu müsabaka ve faaliyetlerden men edilmesinin kararlaştırıldığı açıklandı. 
     İdrarını değiştirip hile yaparken yakalanan ve gerçek numunesinde de doping çıkan Kaya Arslantepe ile yapılan analiz sonrası dopingli oldukları belirlenen Ayşegül Tanrıverdi, Hüseyin Akçalı ve Avniye Ayben Özgören'in 2'şer yıl cezalandırılmaları ve tedbirli kaldıkları sürenin mahsub edilmesi sonrasında, 1 yıl 4 ay 20'şer gün cezalandırılmalarına karar verildi. 
     Yine dopingli oldukları belirlenen Murat Ayır, Murat Güven ve Nükhet Karahan da 1'er yıl müsabakalardan men cezasına çarptırılırken, tedbirli kaldıkları sürenin çıkarılmasından sonra 4 ay 20'şer gün cezalandırılmalarına karar verildiği açıklandı. 
     Federasyon başkanına hakaret ettiği gerkçesiyle Ersin Kuruel ise 4 ay 15 gün cezalandırıldı. Kuruel'in, tedbirli kaldığı sürenin düşülmesinden sonra 1 ay 11 gün cezasının kaldığı açıklandı. 
     14-16 Mart tarihleri arasında yapılan Vücut Geliştirme, Fitness ve Body Fitness Türkiye Birinciliği'nde, idrarlarında Uluslararası Olimpiyat Komitesi IOC tarafından yasaklanan maddeler bulunduğu belirlenen Vehbi Oğuz Koçoğlu ile Name Ekin'in 2'şer yıl müsabaka ve faaliyetlerden men edilmeleri kararlaştırılırken, tedbirli kaldıkları sürenin hesaplanması sonrası 1 yıl 11 ay 2'şer gün cezalandırılmaları kararlaştırıldı. 
     
</TEXT>
</DOC>
