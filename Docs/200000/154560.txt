<DOC>
<DOCNO> 154560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun02.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddet içerikli müzik saldırganlığı teşvik ediyor 
</HEADLINE>
<TEXT>

     ABD'li psikologlara göre, şiddet içerikli sözleri bulunan şarkılar, saldırgan duygu ve düşünceleri teşvik edebiliyor ve daha düşmanca bir sosyal ortam yaratabiliyor. 
     Merkezi ABD'nin başkenti Washington'da olan Amerikan Psikolojik Derneği APA , 500'den fazla üniversite öğrencisi üzerinde yapılan 5 deneyin sonuçlarını bilimsel bir çalışma olarak yayımladı. 
     Kişilik ve Sosyal Psikoloji Dergisi'nin Mayıs sayısında yer alan ve Iowa Eyalet Üniversitesi ile Texas İnsan Hizmetleri Dairesi'nden araştırmacıların yaptığı bilimsel çalışma, şiddet içerikli sözleri bulunan şarkıların, kışkırtma ve tehdit olmaksızın düşmanca duygularda artışa neden olduğunu ortaya çıkardı. 
     Bilimsel çalışmayla, söz konusu etkinin müziğin biçimi ve seslendiren sanatçıyla ilişkili olmadığı saptandı. 
     Şiddet içerikli sözlerin bulunduğu şarkıların güldürücü özelliğinin bulunmasının bile saldırganca düşünceleri artırdığını belirten araştırmacılar, söz konusu bilimsel çalışmanın sonuçlarının, öfkeli ve şiddet içerikli müziğin olumlu duygusal boşalmaya yardımcı olduğu yönündeki yaygın kanaatle çeliştiğine dikkati çektiler. 
     Bilimsel çalışma sırasında 7 ayrı sanatçı tarafından seslendirilen 7 şiddet içerikli şarkı ile 7 sanatçı tarafından seslendirilen 8 şiddet içeriği bulunmayan şarkının üniversite öğrencileri üzerindeki etkisinin araştırıldığını kaydeden araştırmacılar, müzikleri dinledikten sonra öğrencilerdeki saldırganca duygu ve düşünceleri ölçmek amacıyla bazı psikolojik testler uygulandığını ifade ettiler. 
     Söz konusu psikolojik testler sırasında, deneklere saldırgan anlamlar taşıyan ve taşımayan sözleri sıralamaları istendi. Deneyin sonunda şiddet içerikli şarkıları dinleyen öğrenci grubunun, belli belirsiz saldırganlık anlamı bulunan sözlerin daha saldırgan yorumlarını ortaya çıkardıkları ve bu işi saldırganlık içeriği bulunmayan şarkıları dinleyen gruptakilerden daha hızlı yaptıkları gözlemlendi. 
     Araştırmacılar, şiddet içerikli sözlerin bulunduğu şarkıların, dolaylı olarak daha düşmanca bir sosyal ortam yaratabilmelerine karşın, bu çeşit şarkıların kişiler üzerindeki etkisinin ancak çok az bir zaman devam etmesinin mümkün olduğuna dikkati çekiler. 
     
</TEXT>
</DOC>
