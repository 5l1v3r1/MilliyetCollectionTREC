<DOC>
<DOCNO> 154577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun19.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday'ın aslanlarına ABD askerleri sahip çıktı 
</HEADLINE>
<TEXT>

     Irak'ın başkenti Bağdat'ta, Zavra Parkı'ndaki hayvanat bahçesinde kalan hayvanların yiyecek ihtiyaçlarını ABD askerleri karşılıyor. 
     Savaştan önce 650 hayvanın yaşadığı bahçede kalabilen az sayıdaki aslan, cita ve kaplanın bakımını sürdüren çalışanların maaşları da ABD askerlerince ödendi. 
     Yağmadan nasibini alan Zavra Parkı içindeki hayvanat bahçesinde bugün yalnızca 9 aslan, 3 çita ve 2 kaplan bulunuyor. Aslanlardan ikisinin Sucud Sarayı'ndan getirildiği ve Saddam Hüseyin'in oğlu Uday'a ait olduğu açıklandı. Uday'ın bu aslanları yanından ayırmadığı belirtildi. 
     Hayvanat bahçesindeki hayvanların yiyecek ihtiyaçlarının karşılanmasını sağlayan Amerikan askerleri, burada çalışan 16 kişinin 20'şer dolar olan maaşlarını da ödedi. 
     Götürülen hayvanların geri getirilmesi çağrısında bulunan Yeniden İnşa ve İnsani Yardım Ofisi ORHA yöneticisi Lawrence Anthony, yağma sırasında götürülen hayvanların bakımının çok zor ve özen gerektirdiğini, birçoğunun evlerde beslenebilecek türde olmadığını kaydetti. 
     Güvenliğin sağlanması halinde parkın yeniden faaliyete geçebileceği belirtildi. 
     
</TEXT>
</DOC>
