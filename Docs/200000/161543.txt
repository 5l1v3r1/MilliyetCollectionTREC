<DOC>
<DOCNO> 161543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur07.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta tinerciler bıçakla adam öldürdü... 
</HEADLINE>
<TEXT>

     Beşiktaş'ta, tinerci olarak bilinen kişilerce bıçaklanan bir tezgahtar öldü. 
     Alınan bilgiye göre, Beşiktaş Köyiçi Sezen Sokak'ta meydana gelen olayda, ayakkabı mağazasında çalışırken müşterilerini rahatsız eden 5 kişiyi uyaran Mustafa Alp 22 , tinerci olarak bilinen bu kişilerin bıçaklı saldırısına uğradı. 
     Göğsünden bıçaklanarak ağır yaralanan Alp, kaldırıldığı Taksim Eğitim ve Araştırma Hastanesi'nde tüm müdahalelere rağmen kurtarılamadı. 
     Kavgada, Alp'in kardeşi Nuri Alp de darp edilerek başından yaralandı. 
     Polis ekipleri, çevredeki vatandaşların da yardımıyla olaya karışan 3 kişiyi yakaladı. Diğer 2 kişi ise ara sokaklara kaçarak uzaklaştı. 
     
     ÖĞRETMEN KAPKAÇ MAĞDURU 
     Öte yandan, Sarıyer Büyükdere Caddesi Nergis Sokak'ta meydana gelen olayda, İSTEK Vakfı okullarında öğretmen olduğu öğrenilen Funda Yüksel, plakası alınamayan bir otomobille gelen 2 kapkaççının saldırısına uğradı. 
     Kapkaççılara direnen Yüksel, çantasını kaptırdıktan sonra yere düşerek kolundan hafif yaralandı. 
     Yüksel, kaldırıldığı Metin Sabancı Baltalimanı Kemik Hastalıkları Eğitim ve Araştırma Hastanesi'nde ayakta tedavi edildi 
     
     FATİH'TE GASP 
     Fatih'te de ekmek fırını işleten Rasim Zeren 35 , işyerine giderken Atatürk Bulvarı'nda bıçaklı 2 kişi tarafından tarafından durduruldu. 
     Zeren'den üzerindeki eşyaları isteyen bu kişiler, karşı çıkınca darp ettiler. Gaspçılar daha sonra Zeren'i kalçasından bıçaklayarak üzerindeki 60 milyon lirayı aldı. 
     Rasim Zeren Haseki Hastanesi'nde ayakta tedavi edilirken, 2 saldırgan olay yerinden kaçtı. 
     
     HALİÇ'TEN ÇIKARILDI 
     Haliç'te, Atatürk Köprüsü'nün altında suda görülen kişi vatandaşlarca çıkarıldı. İsminin ''Ali'' olduğunu söyleyen bu kişi, götürüldüğü Taksim Eğitim ve Araştırma Hastanesi'ne girmek istemeyerek yürüyerek ayrıldı. 
     Bu kişinin akli dengesinin bozuk olduğu ve köprüden düştüğünün sanıldığı belirtildi. 
     
</TEXT>
</DOC>
