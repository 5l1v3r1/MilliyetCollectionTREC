<DOC>
<DOCNO> 179315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da kan dinmiyor... İsrail 8 yaşındaki bir kızı öldürdü 
</HEADLINE>
<TEXT>

     Şiddet olaylarının dinmediği Ortadoğu'da yeniden hareketli günler yaşanıyor. 
     Filistinli güvenlik kaynakları, İsrail ordusunun bu sabah Batı Şeria'daki Cenin yakınlarında bulunan Kfar Yamun'a girdiğini, 20 kadar ciple gelen askerlerin sokağa çıkma yasağı ilan ettiğini duyurdu. 
     Aynı kaynaklar, İsrail askerlerinin arama yaptığı ve bazı kişileri gözaltına aldığını belirtirken, patlama seslerinin duyulduğunu, büyük olasılıkla İsrail askerlerinin silah saklanan yerleri havaya uçurduğunu kaydetti. 
     Bu arada, İsrail askeri kaynakları, Gazze Şeridi'nin güneyindeki Yahudi yerleşim birimi Rafah Yam'da bu sabah 1 İsraillinin Filistinlilerin açtığı ateşte yaralandığını ve hastaneye kaldırıldığını belirtirken, ordunun dün gece aranan 5 Filistinliyi gözaltına aldığını kaydetti. 
     Filistinli hastane kaynakları da dün Gazze Şeridi'nin güneyindeki Han Yunus mülteci kampında 8 yaşındaki Filistinli kız çocuğunun İsrail askerlerinin ateşi sonucu öldüğünü duyurdu. 
     Aynı kaynaklar, açılan ateşte 4 kişinin yaralandığını belirtirken, Nablus'ta dün İsrail askerlerinin plastik mermiyle ateş açması sonucu 25 yaşındaki 1 Filistinlinin başından yaralandığını ve Filistinlinin hayati tehlikesi bulunduğunu açıkladı. 
     Plastik mermilerin öldürücü olmadığı, ancak yakın mesafeden atıldığında ölüme sebebiyet verdiği biliniyor. 
     
</TEXT>
</DOC>
