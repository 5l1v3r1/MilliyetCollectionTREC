<DOC>
<DOCNO> 176968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko08.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz hesaplarında faiz düşürdü... 
</HEADLINE>
<TEXT>

     Merkez Bankası, kredi mektuplu döviz tevdiat ve süper döviz hesaplarında uygulanan faiz oranlarında 0.25 ile 1 puan arasında indirime gitti. 
     Merkez Bankası'ndan yapılan açıklamada, Banka'nın bugün Resmi Gazete'de yayınlanarak yürürlüğe giren Türk Parası Kıymetini Koruma Hakkında 32 sayılı Karar ile Hazine'nin ilgili Tebliğine ilişkin Merkez Bankası Genelgesi'ne açıklık getirildi. 
     Genelge ile Merkez Bankası'nın kredi mektuplu döviz tevdiat ve süper döviz hesaplarına uygulanan faiz oranları bugünden geçerli olmak üzere yeniden belirlendi. 
     Kredi mektuplu döviz tevdiat hesaplarına vade bitiminde faiz oranları, Euro karşılığı açılan hesaplar için 1 yıl vadeli olanlarda 1 puan, 2 yıl vadeli olanlarda yıllık 0.75 puan düşürüldü. 
     Faiz oranları, ABD Doları karşılığında açılan hesaplar için 1 yıl ve 2 yıl vadeli olanlarda yıllık 0.25'er puan indirildi. 
     İsviçre Frangı karşılığında açılan hesaplar için 1 yıl vadeli olanlarda 0.50 puan, 2 yıl vadeli olanlarda yıllık 0.25 puan düşürüldü. 
     Süper döviz hesabı için faiz oranları Euro karşılığında açılan hesaplar için 1 yıl vadeli olanlarda 1 puan, 2 yıl ve 3 yıl vadeli olanlarda yıllık 0.50 puan indirildi. 
     ABD Doları karşılığında açılan hesaplar için faiz oranları 1 yıl vadeli olanlarda 1 puan, 2 yıl vadeli olanlarda yıllık 0.75 puan, 3 yıl vadeli olanlarda yıllık 0.50 puan düşürüldü. 
     
     KREDİ MEKTUPLU DÖVİZ HESAPLARI FAİZ ORANLARI 
     Buna göre, kredi mektuplu döviz tevdiat hesapları faiz oranları Euro üzerinden açılan hesaplarda 1 yıl vadelide yüzde 3,5'dan yüzde 2,5'a, 2 yıl vadelide yıllık yüzde 3,75'dan yüzde 3'e, ABD Doları üzerinden açılan hesaplarda 1 yıl vadelide yüzde 2,5'dan yüzde 2,25'e, 2 yıl vadelide yüzde 3'den yüzde 2,75'e indirildi. 
     İsviçre Frangı üzerinden açılan hesaplarda, 1 yıl vadelide yüzde 2'dan yüzde 1,5'a, 2 yıl vadelide yüzde 2,25'den yüzde 2'ye düşürülürken, İngiliz Sterlini üzerinden açılan hesaplarda, 1 ve 2 yıl vadelilerin faiz oranları değiştirilmeyerek sırasıyla yüzde 4 ve yüzde 4,25 olarak bırakıldı. 
     
     SÜPER DÖVİZ HESAPLARI FAİZ ORANLARI 
     Euro üzerinden açılan süper döviz hesaplarında, 1 yıl vadelide yüzde 7'den yüzde 6'ya, 2 yıl vadelide yıllık yüzde 7,25'den yüzde 6,75'e, 3 yıl vadelide yıllık yüzde 8'den yüzde 7,50'ye düşürüldü. 
     ABD Doları üzerinden açılan hesaplarda 1 yıl vadelide yüzde 6'dan yüzde 5'e, 2 yıl vadelide yıllık yüzde 6,50'den yüzde 5,75'e, 3 yıl vadelide yüzde 7'den yüzde 6,50'ye indirildi. 
     
</TEXT>
</DOC>
