<DOC>
<DOCNO> 186825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo21.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim okul açılışı için Adana'da... 
</HEADLINE>
<TEXT>

     Galatasaray Teknik Direktörü Fatih Terim, yaptırdığı okulun açılış törenine katılmak için özel uçakla Adana'ya geldi. 
     Fatih Terim'i, Adana Havaalanı'nda, Futbol Federasyonu'nun eski Yönetim Kurulu üyelerinden Turhan Demirdal, Adana Demirspor Teknik Direktörü İbrahim Uzunca ve yardımcısı Tekin İncebaldır ile eski takım arkadaşları karşıladılar. 
     Fatih Terim ve eşi Fulya Terim ile Galatasaray Kulübü Başkanı Özhan Canaydın, As Başkan Refik Arkan, Futbol Şube Sorumlusu Özer Saraçoğlu, Başkan Yardımcısı Ali Gürsoy ve Cem Kınay, daha sonra bir kebapçıda ''Adana Kebabı'' yediler. 
     Fatih Terim, bu arada, Adana'da yaşayan babası Talat Terim ile annesi Nuriye Terim'i evinde ziyaret etti. 
     Merkez Seyhan İlçesi'ndeki, 13 derslikli ''Fatih Terim Lisesi''nin açılışını bugün Başbakan Recep Tayyip Erdoğan yapacak. 
     
</TEXT>
</DOC>
