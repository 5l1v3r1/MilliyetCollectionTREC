<DOC>
<DOCNO> 172643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/aeko.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Taşıtlar Vergisi gece yarısı baskınıyla getirildi 
</HEADLINE>
<TEXT>

   Anayasa Mahkemesi'nin iptal ettiği, ek Taşıtlar Vergisi gece 02.30'da yeniden Meclis'ten geçti. 1 Nisan'dan sonra taşıt alanlar da vergi verecek 
      ANKARA Milliyet 
   
   Anayasa Mahkemesi'nin eşitlik ilkesine aykırı bularak iptal ettiği ek Taşıtlar Vergisi ek Motorlu Taşıtlar Vergisi kapsamı genişletilerek önceki gün saat 02.30'da ani bir baskınla hurda otomobillere ÖTV indirimi öngören yasaya eklenerek Meclis'ten geçirildi. 1 Nisan'dan sonra taşıt alanlar da ek vergi ödeyecek. 
   Ek taşıt vergisinin gündüz saatlerinde tartışılmasından kaçınan ve komisyonlarda geçecek süreyi kazanmak isteyen iktidar, yasada yeni madde ihdası öngören bir değişiklik önergesiyle bir taşla iki kuş vurmuş oldu. 
   Hükümetin 1.1 katrilyon gelir beklediği düzenleme çerçevesinde mükellefler ek verginin ilk taksitini eylül ayı sonuna kadar, ikinci taksitini ise kasım ayı sonuna kadar ödeyecekler. Mahkemenin iptal kararından önce ilk taksiti ödemiş olan mükellefler için de ikinci taksit ayı kasım olacak. 
   Bu arada Anayasa Mahkemesi'nin yürütmeyi durdurma kararı verdiği 2003 Mali Yılı Bütçe Kanunu hükümlerini yeniden düzenleyerek ilgili kanunlara ekleyen yasa tasarısı, TBMM Plan ve Bütçe Komisyonunda değiştirilerek kabul edildi. 
   Belediyelere ve il özel idarelerine genel bütçe gelirlerinden payın şubat ayından 2003 yılı sonuna kadar yüzde 6 yerine yüzde 5 pay verilmesine ilişkin Bütçe Kanunu hükmü de tasarı ile ilgili yasaya geçici madde olarak eklendi. 
   Tasarı, milletvekili lojmanlarının yer aldığı taşınmazı, sonradan üzerine yapılmış eklentileriyle birlikte Emek İnşaat ve İşletme Anonim Şirketi aracılığıyla satmaya ve diğer işlemleri yaptırmaya Maliye Bakanı'nı yetkili kılıyor. 
   
   CHP iptal davası açacak 
   CHP Grup Başkan Vekili Mustafa Özyürek, hükümetin Anayasa Mahkemesi'nce iptal edilen ek Taşıtlar Vergisi'ni kapsamını genişleterek yeniden getirmesini, "Hükümet aracı olanı yolunacak kaz gibi görüyor" diye eleştirdi. Özyürek bu maddenin iptali için yeniden dava açacaklarını söyledi. Özyürek, "Yasanın Resmi Gazete'de yayımlanmasından sonra iptal davası için Anayasa Mahkemesi'ne gideceğiz" dedi. 
   
   ÖTV indirimiyle otomotivde hedef aşılacak    Meclis'ten geçen yasayla 20 yaşın üzerindeki kara nakil vasıtalarını hurdaya çıkaranlar, aynı cinsten, 1600 cc'yi geçmeyen yeni bir araç almaları halinde bu yıl için 3.5 milyar, 2004 için 4.5 milyar lira daha az Özel Tüketim Vergisi ÖTV ödeyecek. 
   Yasanın otomotiv sektörünün hedeflerini yakalamasını, hatta aşmasını sağlayacağını belirten Renault Mais Genel Müdürü İbrahim Aybar "Toplam binek ve hafif ticari pazarında 270 binin üzeri satış rakamlarına ulaşılması mümkün olabilecek" dedi. Aybar, yasanın devlete yıl sonuna kadar yaklaşık 64 milyon euro yaklaşık 104.1 trilyon lira ek vergi geliri getirmesini beklediklerini vurguladı. 
   
   
</TEXT>
</DOC>
