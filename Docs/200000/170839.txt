<DOC>
<DOCNO> 170839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy09.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de başarı puanı karmaşası 
</HEADLINE>
<TEXT>

   ÖSS'ye giren İtalyan Lisesi öğrencilerinin ortaöğretim başarı puanları yanlış hesaplandı. Sonuçta, binlerce öğrencinin girecekleri bölümleri değiştirecek bir hataya neden olundu 
      SİBEL KAHRAMAN İstanbul 

   
   Öğrenci Seçme Sınavı'na ÖSS giren İtalyan Lisesi öğrencilerinin ortaöğretim başarı puanları OÖBP yanlış hesaplandı. Hata, ortaöğretim başarı puanlarının dönüştürülmesinde yaşandı. İtalyan Lisesi'nin başarı sıralamasında sonlarda yer alan aday O.K.S.'ye, ortaöğretim başarı puanı olarak okul birincilerine verilen 100 tam puan verildi. Yine sonlarda yer alan, sayısal ve sözelden barajı dahi aşamayan S.S.'ye de ortaöğretim başarı puanı olarak, çok başarılı öğrencilerin alabileceği 096.429 puan verildi. 
   
   'Hata düzeltilir' 
   ÖSYM Başkanı Prof. Dr. Savaş Büyükyavuz, olayın büyük kapsamlı olmadığını belirterek, "Adı geçen lisede birkaç öğrencinin ortaöğretim başarı puanında hata olmuş. Bu konu inceleniyor. Bunlar düzeltilir. Türkiye ortalamalarını da etkilemez. Öğrenciler hak ettiklerini alırlar. Birkaç kişinin notundaki değişiklikler 1.5 milyon adayı etkilemez" dedi. 
   Büyükyavuz, sorunun okuldan mı, ÖSYM'den mi kaynaklandığı konusunda da inceleme yapıldığını söyledi. 
   Uğur Dershanesi rehberlik uzmanı Banu Albay, ortaöğretim başarı puanının öğrencilerin yerleştirme puanlarını etkilediğini kaydederek, şöyle dedi "Ortaöğretim başarı puanında yapılan değişiklik, yerleştirme puanlarını, dolayısıyla başarı sırası ve yüzdelik dilimlerini etkiler. Bunun Türkiye çapında yapılan bir sıralama olduğunu dikkate alırsak, bir adayın puanında yapılan değişikliğin dahi binlerce öğrenciyi etkileyeceğini görebiliriz." 
   Puan dönüştürmelerinin de ÖSYM tarafından yapıldığına dikkat çeken Albay, "Kılavuzda bu açıkça belirtiliyor. ÖSYM kılavuzunda 10'luk veya 5'lik sisteme göre öğrencilerin ortaöğretim başarı puanlarının dönüştürülmesinin ÖSYM tarafından yapılacağı, okulların bir şey yapmamaları gerektiği ifade ediliyor" diye konuştu. 
   
   Okul Hatayı bildirdik 
   İtalyan Lisesi yetkilileri de üç öğrencinin notlarının 10'luk sisteme göre olduğunu belirterek, şöyle dediler "Biz bu öğrencilerin durumlarının farklı olduğunu bildirmiştik. Ancak puan dönüşümü yapılırken gözden kaçırılmış. Hatayı anladığımızda İlçe ve İl Milli Eğitim Müdürlüğü ile ÖSYM'ye bildirdik. Müdür yardımcılarımız da Ankara'ya giderek ÖSYM ile görüştüler. Hatanın düzeltileceği söylendi." 
   
   
</TEXT>
</DOC>
