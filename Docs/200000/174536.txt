<DOC>
<DOCNO> 174536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur05.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da çalışan doktorlara müjde... 
</HEADLINE>
<TEXT>

     SSK Yasası'nın yürürlüğe girmesi ile SSK'da çalışan sağlık personeli, baktığı hasta kadar ek gelir alacak. Böylelikle en yüksek dereceli bir uzman doktorun 1 milyar 200 milyon olan maaşı, en fazla 2.5 milyar daha artacak. 
     Sosyal Sigortalar Kurumu'nu SSK yeniden yapılandıran 4958 sayılı ''Sosyal Sigortalar Kurumu Kanunu'', SSK'da çalışan personele ek gelir sağlıyor. 
     SSK Sağlık İşleri Genel Müdürü Orhan Canbolat, yaptığı açıklamada, yeni yasa ile 400 trilyon lira civarında beklenen işletme gelirleri, kar payları ve toplam gelirleri kapsayan kurum gelirlerinin yüzde 10'unun, 138 SSK hastanesi tarafından harcanmasına olanak sağlandığını belirtti. 
     Canbolat, geriye kalan gelirlerin yüzde 90'ının da hastanelerin daha rantbl çalışmasını sağlamak amacıyla merkez ve taşra teşkilatında çalışan kurum personeline dağıtılacağını ifade etti. 
     Bu gelirlerin, kadrolu ve sözleşmeli personel ile kadrosu başka kurumlarda olsa bile fiilen SSK'da çalışan uzman tabip, tabip, eczacı, anestezi ve röntgen teknisyenlerine de verileceğini kaydeden Canbolat, ödeme tutarının, en yüksek devlet memuru brüt aylığının yüzde 175'ini geçemeyeceğini ifade etti. 
     
     MAAŞ 3.5 MİLYARI GEÇECEK 

     Canbolat, şu anda SSK'da çalışan en yüksek dereceli uzman doktorun maaşının 1 milyar 200 milyon olduğunu belirterek, bu örneğe göre, yapılan hizmet karşılığı ek ödemenin 2.5 milyarı geçmeyeceğini ifade etti. Canbolat, böylelikle tam mesai ile çalışan bir uzman doktorun maaşının 3 milyar 700 milyonu bulacağını söyledi. 
     Tüm hastanelerde gönüllü uygulama sistemine geçeceklerini anlatan Canbolat, ''Kim fazla mesai yapıp çalışmak istiyorsa çalışacak. Yaptığı hizmet kadar, ürettiği işe göre ek ödemeden para alacak'' diye konuştu. 
     Ek ödemelerin, doktorların yanı sıra yardımcı sağlık personeli ve eczacılara da puanlama sistemiyle dağıtılacağını dile getiren Canbolat, şu anda branşlara göre puanlama sistemi üzerinde çalıştıklarını belirtti. 
     Canbolat, ''Muayenehane-hasta ilişkisini ortadan kaldırmak istiyoruz. Zorunlu olarak 'muayenehaneni kapat' diyemeyiz. İstanbul, Ankara, İzmir dışındaki illerdeki hekimlerin, muayenehane yerine kendi hastanelerinde fazla mesai yapacaklarını zannediyorum'' dedi. 

     
</TEXT>
</DOC>
