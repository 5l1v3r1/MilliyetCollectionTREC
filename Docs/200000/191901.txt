<DOC>
<DOCNO> 191901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur26.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de soba faciası... Aynı aileden 5 kişi öldü... 
</HEADLINE>
<TEXT>

     Eskişehir'de kömür sobasından sızan karbonmonoksit gazından zehirlenen ailenin tüm fertleri öldü. 
     Büyükdere Mahallesi Funda Sokak'ta oturan inşaat işçisi baba Hüseyin ile eşi Fadime Sülük, çocukları Ertan 10 ve Derya 8 ile yeğenleri Ezgi Sülük 9 kömür sobasının bulunduğu odada uyudular. 
     Her gün çocuklarıyla birlikte 23 Nisan İlköğretim Okulu'na giden Ertan, Derya ve Ezgi Sülük'ün evden dışarı çıkmamasından şüphelenen komşu Recep Yalçınkaya, inşaat halindeki evin kapısını kırarak, içeri girdi. 
     Sobanın bulunduğu odada uyuyan Sülük ailesinin tüm fertlerini baygın halde bulan Recep Yalçınkaya, yaralıları Devlet Hastanesi'ne götürdü. 
     Muayenede karbonmonoksit gazından zehirlendikleri belirlenen Sülük ailesi, buradaki ilk tedavinin ardından sevk edildikleri Osmangazi Üniversitesi Tıp Fakültesi Hastanesi'nde müdahalelere rağmen kurtarılamadı. 
     Sülük ailesinin geçen yıl da sobadan sızan gazdan zehirlendikleri ve bir süre hastanede tedavi gördükleri öğrenildi. 
     
</TEXT>
</DOC>
