<DOC>
<DOCNO> 190427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko09.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar Ankara'yı sardı... 
</HEADLINE>
<TEXT>

     Başbakan Recep Tayyip Erdoğan'a özel ''R.T.E.'' etiketli gömlek ve takım elbise hazırlayan Sarar Giyim Sanayii, bakanlardan generallere, büyükelçilerden bürokratlara kadar Ankara'da çok sayıda üst düzey yöneticiyi giydiriyor. 
     Sarar Giyim Sanayii A.Ş. Yönetim Kurulu Başkan Yardımcısı Sebahattin Sarar, ülkede modaya yön veren 7 imalatçı firmadan biri olan Sarar'ın, Türkiye ve yurtdışındaki yatırımlarıyla ''marka'' olma konusunda önemli mesafeler aldığını söyledi. 
     Sarar'ın, ürünlerinde kaliteden ödün vermeyen ve dünya modasını yakından takip eden bir marka olduğu için tercih edildiğini anlatan Sebahattin Sarar, şöyle konuştu 
     ''Takım elbiselerde kullanılan kalıplar Armani ve Boss gibi dünya modasında söz sahibi olan markalarla aynıdır. Ankara'dan gelen siparişler genelde klasik, koyu renk ve çizgili takım elbiselerden oluşuyor. Takım elbisenin dışında tatil günlerinde giymek için kazak ve mont gibi spor kıyafetler isteyenler de oluyor.'' Sebahattin Sarar, ''Meclis Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dokuzuncu Cumhurbaşkanı Süleyman Demirel, Anayasa Mahkemesi Başkanı Mustafa Bumin, Dışişleri Bakanı ve Başbakan Yardımcısı Abdullah Gül, İçişleri Bakanı Abdulkadir Aksu, KKTC Cumhurbaşkanı Rauf Denktaş, İsrail Cumhurbaşkanı Moşe Katzav'' gibi çok sayıda üst düzey yöneticinin Sarar'ı tercih ettiğini bildirdi. 
     
     BAŞBAKAN'A, R.T.E. ETİKETLİ TAKIM ELBİSE... 

     Başbakan Erdoğan'ın İstanbul Büyükşehir Belediye Başkanlığı yaptığı dönemden itibaren Sarar'dan giyindiğini ifade eden Sebahattin Sarar, özel olarak hazırladıkları ''R.T.E.'' etiketli takım elbise ve gömlekleri Başbakan Erdoğan'a gönderdiklerini kaydetti. 
     Sebahattin Sarar, TBMM Başkan Vekillerinin giydiği frakların da Sarar marka olduğunu anlatarak, şöyle dedi 
     ''Son olarak ünlü siyasetçilerden DYP Genel Başkanı Mehmet Ağar'a, sipariş verdiği takım elbise hazırlanıyor. Eskişehir fabrika satış mağazamız, Ankara-Bursa arasında yolculuk yapanların, Eskişehir'de herhangi bir organizasyona katılan grupların uğradığı mekan haline geldi. Akademik ve bilimsel programlar ile turistik gezi programlarında Sarar'ın yer alması bizim için gurur kaynağı olmuştur. Sarar bünyesinde, misafirleri kapıda karşılayıp ağırlayan ve istek doğrultusunda fabrika hakkında bilgi veren bir ekip görev yapıyor.'' 
     
</TEXT>
</DOC>
