<DOC>
<DOCNO> 185924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/ygokce.html </URL>
<DATE> 2003/10/02/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
King Sergen 
</HEADLINE>
<TEXT>

   
   Beşiktaş'ın gerçekten buna ihtiyacı vardı. Şampiyonlar Ligi'nde üçüncü kez yer alan Kara Kartal, rakibi Galatasaray gibi, dış saha başarılarını ve uluslararası zaferlere yeterince imza atamamıştı. 100. yılını kutladığı soylu tarihinde, bir açık hesabı vardı. 
   Şimdi o açık hesap Sergen, takım arkadaşları ve elbette Lucescu ile kapatılma sürecine girmiş görünüyor. Ne yalan söyleyeyim, Beşiktaş'ın Lazio karşısındaki yenilgisinden sonra, yaşadığı sorunları da bildiğim için, bu gruptan çıkma şansını zor ve zayıf görüyordum. Ne mutlu bana ki, galiba yanılıyorum. 
   Maç doğrusunu söylemek gerekirse, ne Chelsea'nin, ne de Beşiktaş'ın arzuladığı bir futbol kalitesi kazanabildi. Ancak kaliteyi zorlaması gereken, tempoyu artırması, maçı maç haline getirmesi gereken, Rus yatırımı Chelsea olmalıydı. Ev sahibiydiler, daha pahalıydılar ve elbette daha şöhretliydiler. 
   Beşiktaş, karşılıklı yoklamalar ve ısınmayla geçen ilk 20 dakikadan sonra, saha içindeki ustaların en ustasına ve kralına sahip olduğunu gösterdi. İlhan'dan frikik, İbrahim'in asisti ve Sergen'in golü... Süper solak, adını duymayan kaldıysa, işte maçtaki ilk duyurusunu ve ilk şovunu böyle yaptı. Ağır ve yerleşme hataları yapan Chelsea defansını şoke edip, kaleciyi de sırt üstü yatırıverdi. İkinci şovunu ise kaleci Cudicini'nin aptalca çıkışını gördükten sonra, onu cezalandırmak adına sahneledi. 
   Beşiktaş, yine Lucescu öğretisiyle, savunmasını sağlam tutup, orta alanda Giunti ve Tayfur ile boğuşarak oyunu kontrol altına alırken, Okan ve İbrahim ile kanatlardan, Pancu ile ortadan hücum tilkiliklerini de deniyordu. 
   Oyunun asıl sırrı, tek santfor gibi gösterdiği İlhan ile arkasındaki Sergen - Pancu ikilisi arasında kilitlenmişti. İngiliz takımı bu şeytan üçgenindeki sırrı bir türlü çözemedi. İlhan'a gittiler, Sergen'i kaçırdılar. Pancu'ya top kaptırdılar, hücum organizasyonunu unuttular. 
   Bu maçta İlhan'ın fizik mücadelesine, gayretlerine sözümüz yok. Ama bir futbolcu çok basit bir sarı kart gördükten sonra, yine akıllanmayıp ofsayt düdüğünü duymazdan gelerek, vuruş yapıp kırmızı kart görüyorsa, buna da bir şey söylemek benim içimden gelmiyor. 
   Beşiktaş mütevazı tarihi ve Şampiyonlar Ligi için mütevazı sayılabilecek kadrosunun özverisi, Lucescu'nun da tecrübesi ve aklıyla bu maçı aldı. Alınan sadece üç puan değil, kocaman bir zaferdir. 
   
      
   
</TEXT>
</DOC>
