<DOC>
<DOCNO> 169369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur08.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker ocağında erken terhisler yarın başlıyor... 
</HEADLINE>
<TEXT>

     Türk Silahlı Kuvvetleri'nin TSK silah altındaki mükellef sayısında yüzde 17 azalmayı sağlayacak olan erken terhisler yarın başlıyor. 
     Kara, Deniz Sahil Güvenlik Komutanlığı dahil ve Hava Kuvvetleri ile Jandarma Genel Komutanlığı'nda muvazzaf askerlik hizmet süreleri ile yedek subay hizmet süresi, yarından geçerli olmak üzere silah altındaki yükümlüleri de kapsayacak şekilde kısalıyor. Buna göre, silah altında bulunan yaklaşık 90 bin kişi yarından itibaren erken teskere alacak. 
     Genelkurmay Başkanlığı'nın teklifi üzerine Bakanlar Kurulu'nun yayımladığı kararnameye göre, 18 ay olan askerlik süresi 15 ay, 16 ay olan yedek subaylık süresi 12 ay, 8 ay olan kısa dönem erbaş ve erlik süresi ise 6 ay olarak uygulanacak. 
     Karışık sınıf yedek subay yetiştirme süresi de Ağustos 2003 Yedek Subay Celbi'nden itibaren 4 aydan 3 aya indirilecek. 
     Sağlık sınıfı yedek subaylar ile ihtiyaç fazlası olduklarından Milli Eğitim Bakanlığı emrine öğretmen olarak verilen yedek subay adaylarının yetiştirme süresinin bir ay olarak uygulanmasına devam edilecek. 
     Mükellef sayısında yüzde 17 azalma sağlayacak olan erken terhisler, TSK'nın ileride gerçekleştirilecek kuvvet yapısı küçültülmesine ve yeniden yapılandırma çalışmalarına da imkan tanıyacak. 

     
</TEXT>
</DOC>
