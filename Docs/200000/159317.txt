<DOC>
<DOCNO> 159317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur16.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınları tehdit ederek fuhuş yaptıran şebekeye operasyon 
</HEADLINE>
<TEXT>

     Erzurum'da, teşekkül oluşturarak kadınlara, tehditle ve zor kullanarak para karşılığında fuhuş yaptırdıkları gerekçesiyle 19 kişi yakalandı. 
     Erzurum Emniyet Müdürlüğü, İstihbarat, Kaçakçılık ve Organize ile Terörle Mücadele şubelerince, ''Temizlik Operasyonu'' adı altında, Gölbaşı semtinde bazı ''ev oteller''e baskın düzenlendi. 
     Emniyet Müdürlüğü tarafından yapılan basın açıklamasında, organize suç faaliyetleri içinde oldukları bilinen bir gruba karşı düzenlenen operasyonda yakalanan 19 kişinin, tehditle kadınlara zorla fuhuş yaptırdıkları ve faizle para verip borçlandırdıkları kişilere karşı şiddet uyguladıklarının ortaya çıktığı bildirildi. 
     Söz konusu kişilerin ev ve işyerlerinde yapılan aramalarda 22 yabancı uyruklu kadının yakalandığı, ayrıca boş senetler, ruhsatsız tabancalar, yabancı uyruklu kadınlardan alınan pasaportlar, mermi ve çeşitli sopalar ele geçirildiği belirtildi. 
     Bu kişilerin ayrıca yabancı uyruklu kadınların pasaportlarını zorla almak suretiyle onları fuhuş yapmaya sürükledikleri de ifade edildi. 
     Gölbaşı semtinde, vatandaşlar tarafından da tanınan söz konusu gruba karşı yıllarca Ahlak Masası'nca fuhuş operasyonları düzenlenmiş, ancak semtte özellikle yabancı uyruklu kadınların fuhuş yaptırılması önlenememişti. 
     ''Temizlik Operasyonu'' adı altında yapılan baskınlarda ilk kez söz konusu kişilere karşı geniş çaplı bir operasyon düzenlenmiş oldu. 
     Yakalanan kişilerin ifadelerinin ardından Erzurum DGM'ye sevk edileceği açıklandı. 
     
</TEXT>
</DOC>
