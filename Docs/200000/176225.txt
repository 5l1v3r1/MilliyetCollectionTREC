<DOC>
<DOCNO> 176225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy08.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Rundschau ve Die Welt'e göre 
</HEADLINE>
<TEXT>
   'Generaller Erdoğan'ı kuşkuyla izliyor...' 
   Alman gazetelerine göre Silahlı Kuvvetler, Bağımsız iki milletvekilinin katılmasıyla AKP'nin, TBMM'de anayasa değişikliği için gerekli olan 367 oy sınırını aşmasını kuşkuyla karşıladı 
   GÜRSEL KÖKSAL Frankfurt 

   
   AKP'nin bağımsız iki milletvekilinin katılımıyla TBMM'de anayasa değişikliği için gerekli 367 oy sınırını aşması birçok Alman gazetesinde küçük bir ajans haberi olarak yer alırken, Frankfurter Rundschau ve Die Welt gazeteleri, Silahlı Kuvvetler'in gelişmeleri "kuşkuyla izlediği"ni savundu. Frankfurter Rundschau, "Recep Tayyip Erdoğan Anayasa'yı değiştirebilir" başlığıyla verdiği haberde, AKP'nin Türk seçim sisteminin "gariplikleri" yüzünden oyların yüzde 34.3'ünü almasına rağmen, Meclis'teki koltukların yaklaşık 3'te 2'sini ele geçirdiğine işaret etti. 
   
   'Gizli ajanda' 
   Toplumdaki güçler ilişkisinin parlamentoya yansımadığının belirtildiği haberde, Başbakan Erdoğan'ın, ülkenin islamlaştırılması gibi "gizli bir ajandası" olduğundan şüphe eden generallerin kuşkuları yüzünden, bu çoğunluğu "dikkatli biçimde kullanabileceği" vurgulandı. Die Welt'in köşe yazarlarından Evangelos Antonaros, devleti taşıyan güçlerin AKP'yi Türkiye'deki laiklik için tehlike olarak gördüğünü ve Erdoğan hükümetinin tek başına anayasayı değiştirecek güç kazanmasından "dehşete kapıldığını" ileri sürdü. Cumhurbaşkanı Ahmet Necdet Sezer'in fakir çocukların devlet aracılığıyla özel okullara gönderilmesi yolunu açan yasayı veto etmesini hükümetin umursamadığı da iddia edildi. 
   
   
</TEXT>
</DOC>
