<DOC>
<DOCNO> 153255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko24.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank'tan İTO üyelerine destek kredisi... 
</HEADLINE>
<TEXT>

     Dışbank'ın KOBİ'lere özel kolaylıklar sağlayan girişimci destek kredisi anlaşmalarının 34'üncüsü İstanbul Ticaret Odası İTO ile imzalandı. 
     Bugüne kadar Bursa'dan Gaziantep'e, Denizli'den Kahramanmaraş'a kadar pek çok il ve ilçenin sanayi ve ticaret odalarıyla imzalanan kredi anlaşması, KOBİ'lere finansal kaynak sağlayarak, gelişmelerine katkıda bulunmayı amaçlıyor. Kredi, KOBİ'lere uzun vadeli, sabit faizli ve esnek ödeme planlı ek kaynak sağlıyor. 
     Dışbank Genel Müdürü Faik Açıkalın ile İTO Başkanı Mehmet Yıldırım tarafından imzalanan anlaşmaya göre, 5-50 milyar lira arasında kullandırılabilecek krediler, 24 aya kadar vadeli olabilecek. 
     Kredilerin 18 aya kadar faiz oranı sabit tutulacak. 18 aydan uzun ve 24 aya kadar vadeli olanlarda ise ilk 18 ay sabit kalmak kaydıyla, geri kalan zaman için banka tarafından piyasa şartları doğrultusunda değişiklik yapılabilecek. 
     Uygulanacak faiz oranı bankanın aynı vadedeki taşıt kredilerine, kullandırım gününde uyguladığı cari faiz oranına eşdeğer olup, kredi geri ödemeleri aylık, ilk üç ay ödemesiz sonrası aylık ve 3 ayda bir ödemeli taksitler şeklinde olacak. 
     Kredilerin güvencesini teminen kredinin iki katı kadar ipotek ve veya müşteri çek senedi istenebilecek. Aynı limitler içerisinde 12 ay vadeli teminat mektubu kredisine üçer aylık devreler halinde yıllık yüzde 4 oranında komisyon ödenecek. 
     Kredinin imza töreninde konuşan İTO Yönetim Kurulu Başkanı Mehmet Yıldırım, finans desteği olmadan ekonominin hareket etme kabiliyeti olmayacağı bilinci içinde bulunduklarını ifade eti. 
     Yıldırım, 315 bin üyesi olan İTO'nun, Türk ekonomisinde ithalat, ihracat, GSMH ve vergi gelirinin yüzde 50'sine yakınını elde ettiğini belirterek, özel sektörü finans dünyasıyla barıştırma çabalarının olduğunu anlattı. 
     Kredi kullandırmayı daha önce 4 bankayla gerçekleştirdiklerini ifade eden Yıldırım, şu ana kadar 10 milyon doların üzerinde bir kredinin KOBİ'lere kullandırıldığını ve bunun limitinin 10-50 milyar lira arasında değiştiğini bildirdi. 
     
     KREDİLERDE GERİ DÖNMEME ORANI YÜZDE 1 
     Mehmet Yıldırım, kullanılan kredilerde geri dönmeme oranının yüzde 1 civarında bulunduğunu ve bunun çok önemli bir rakam olduğunu belirterek, konuşmasını şöyle sürdürdü 
     ''Maalesef, daha önceki kredilerde biz özel sektör olarak bu krediyi kendi paramız, kendi özsermayemiz gibi kullandık. İşletmeye kredi aldık ama yalı aldık, uçak aldık, lüks araba aldık, yat aldık. Yeri geldi yurtdışında konut aldık. Aynı hatayı Türk özel sektörü, bundan sonra işlememeli. Bu yanlışlıkları yaptığımız için geldik, duvara da çarptık. 
     Sadece finans sektörünü suçlamıyorum. Finans sektörü, verdiği paranın nereye gittiğini takip etmediği için suçlu. Bizler de aldığımız parayı işletme ve üretim dışında kullandığımız için geriye ödeyemedik. Siz işletmek, üretimde kullanmak için aldığınız krediyi gelir getirmeyen sadece ailenin bazı hobilerini, bazı hoşnutluklarını gidermek için kullanırsanız zamanı geldiğinde ödeyemezsiniz. Bu da ekonominin duraklama dönemi oldu. Biz özel sektör olarak, geçtiğimiz bir yıl içerisinde kullanılan kredilere baktığımızda kredinin nerede kullanılacağını öğrenmiş gibi gözüküyoruz.'' KOBİ'lerin tüm kredi içerisindeki paylarının yüzde 10 düzeyinde bulunduğunu ve kredi dilimleri içerisinde KOBİ'lerin payının artırılmasından yana olduğunu ifade eden Yıldırım, ''Biz özel sektör mensupları olarak, artık kredinin bir borç olduğunu, bu paranın zamanı gelince ödenmesi gerektiğini, işletmenin bunu devamlı döndürmesi gerektiğini, bunu kendi paramız gibi kullanmamayı öğrendik'' dedi. 
     
     ''KOBİ'LERİ YETERİNCE TANIMIYORUZ'' 
     Dışbank Genel Müdürü Faik Açıkalın ise Türkiye'nin çok enteresan bir dönemden geçtiğini ve bu dönemden geçerken hem bankacılık, finans sektörünün, hem de reel sektörün birtakım bedeller ödeyerek bazı dersler aldığını söyledi. 
     Açıkalın, KOBİ'lerin 2001 sonunda toplam 28 milyar dolarlık kredi hacminden sadece yüzde 4'lük pay aldığına dikkati çekerek, şöyle konuştu 
     ''Türkiye'de müşteri tabanını geliştirmek ve bilançoyu zenginleştirmek için henüz bankacılıktan yeterince yararlanamayan KOBİ kesimine yönelmek zorunda olduğumuzu hissediyoruz. Henüz onları tanımıyoruz. Onların öneminin yeterince bilincinde değiliz. Onları tanımadığımız için onların ihtiyaçlarının da Türk bankacılığı tam olarak farkında değil.'' Açıkalın, gelecek dönemde çekli ödeme sistemlerinin yerini alacak yeni teknoloji destekli ödeme sistemlerinin, KOBİ'lerin hayatında kaçınılmaz bir biçimde görüleceğini de vurguladı. 
     




</TEXT>
</DOC>
