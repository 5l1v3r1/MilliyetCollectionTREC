<DOC>
<DOCNO> 160586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo18.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum açıkladı ''Fenerbahçe'ye gidiyorum.. '' 
</HEADLINE>
<TEXT>

     Uzun süredir gidip gitmeyeceği tartışılan Alman teknik direktör Christoph Daum, bugün düzenlediği basın toplantısında Avusturya Wien takımından resmen ayrıldığını açıkladı. 
     Daum, bundan sonra hangi takıma gideceği yolundaki bir soruya ise, ''Fenerbahçe İstanbul'' yanıtını verdi. Fenerbahçe dışında da bazı teklifler aldığını belirten Daum, İstanbul'a ne zaman gideceği ve Fenerbahçe ile hangi koşullar altında anlaştığı yolunda ise bilgi vermek istemedi. 
     Avusturya Wien takımından ayrılışının sürpriz olmadığını anlatan Christoph Daum, ''Başkan Frank Stronach ile yaptığım dostça bir görüşmede, yeni bir takımda görev yapmak istediğimi açıkca söyledim. Başkan Stronach da bana engel olmayacağını söyledi. Bu nedenle ayrılışım, aniden alınmış bir karar olarak görülmemelidir'' diye konuştu. 
     Avusturya Wien takımını bu sezonda Lig şampiyonu yapan ve Federasyon kupasını da alan Daum, kendisinden sonra gelecek teknik ekibe de ''Biz burada iyi bir temel inşa ettik. Gelecek arkadaşların da bu temel üzerine inşaatı devam ettireceklerini umuyorum'' dedi. 
     Daum'un resmen ayrılmasından sonra Avusturya Wien takımını, Fenerbahçe'nin eski teknik direktörü Alman Joachim Löw'ün çalıştıracağı ileri sürüldü. Yöneticiler, yeni teknik direktörün çarşamba günü açıklanacağını belirtmekle yetinirken, Avusturya basını, dünkü final maçını trübünde izleyen Alman Joachim Löw ile anlaşma yapıldığını yazdı. 
     
     YILDIRIM YENİ HOCAMIZ DAUM 

     Fenerbahçe Başkanı Aziz Yıldırım, sarı-lacivertlilerin yeni sezondaki hocasının Christoph Daum olduğunu açıkladı. Yıldırım, yönetim kurulunda yapılan oylamada 11'e 3'le Alman hocanın seçildiğini belirtti. 
     

     
</TEXT>
</DOC>
