<DOC>
<DOCNO> 155691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur31.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Burhaniye'de film gibi takip... 
</HEADLINE>
<TEXT>

     Balıkesir'in Burhaniye İlçesi'nde, silahlı 4 kişi, 2 akaryakıt istasyonu ile 1 lastikçiyi soydu. Polisin açtığı ateş sonucu lastiği parçalanan kamyonetle, 10 kilometre daha kaçmayı sürdüren zanlılar yakalandı. 
     Burhaniye E-87 Karayolu üzerindeki 2 akaryakıt istasyonuna 34 YM 1721 plakalı kamyonet ile gelen İsmail A, Uğur T, Volkan K. ve Fahrettin A, silah tehdidiyle 21 karton sigara ve 250 milyon lirayı alarak olay yerinden ayrıldılar. 
     İhbarı üzerine güvenlik güçleri araştırma yaparken, zanlılar bu kez Burhaniye Küçük Sanayi Sitesi'ndeki Ali Kocabıyık'a ait lastik dükkanına gelerek silah zoruyla 24 adet lastiği kamyonete yükleyerek kaçtılar. Polis, site bekçisinin ihbarı üzerine kısa sürede zanlıların yerini belirledi. 
     Güvenlik güçlerinin ''Dur'' ihtarını dikkate almayan zanlılar, polis barikatından da kurtulmayı başardı. Kovalamaca sırasında polis, İstanbul'dan çalındığı belirlenen kamyonetin lastiklerine ateş açtı. Açılan ateş sonucu lastiği patlayan kamyonetle, 10 kilometre daha kaçmayı sürdüren zanlılar, Havran'ın Kocadağ Köyü yakınlarında yakalandılar. 
     Zanlılar ve kamyonette yapılan aramalarda, çalınan lastikler, sigaralar ve 250 milyon lira ele geçirilirken, olayda kullanılan tabanca bulunamadı. 
     Burhaniye İlçe Emniyet Müdürlüğü'nde gözaltına alınan İsmail A'nın ''Hırsızlık, adam öldürme ve uyuşturucu madde kaçakçılığı'' suçundan Şubat ayında cezaevinden tahliye olduğu, diğer zanlıların da ''Hırsızlık, dolandırıcılık ve kız kaçırma'' suçlarından sabıkalı oldukları belirlendi. 
     
</TEXT>
</DOC>
