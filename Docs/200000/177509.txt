<DOC>
<DOCNO> 177509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur18.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sonuçları yarın açıklanıyor... 
</HEADLINE>
<TEXT>

     Öğrenci Seçme Sınavı ÖSS ile Yabancı Dil Sınavı YDS sonuçları yarın açıklanacak. 
     ÖSYM Başkanı Prof. Dr. Savaş Küçükyavuz, yaptığı yazılı açıklamada, 15 Haziran'da yapılan 2003 ÖSS ile 22 Haziran'da gerçekleştirilen YDS sınavı sonuçları ile ağırlıklı ortaöğretim başarı puanlarından hesaplanan Y-ÖSS puanlarına göre adayların yükseköğretim programlarına yerleştirilme işlemlerinin tamamlanmak üzere olduğunu bildirdi. 
     Prof. Dr. Küçükyavuz, 2003-ÖSS yerleştirme sonuçları ile ilgili bilgilerin yarın saat 10.00'da ÖSYM'de yapılacak basın toplantısı ile kamuoyuna duyurulacağını belirterek, adayların sonuçları aynı saatten itibaren internet adresleri, 900'lü telefon hattı ile wap uyumlu cep telefonları aracılığıyla öğrenilebileceğini kaydetti. 
     
     SINAV SONUÇ GAZETESİ 

     Buna göre, sınava katılanlar, http osys.osym.gov.tr ve http osys2003.osym.gov.tr internet adresleri, ''0900 309 1997'' numaralı telefon hattı ile wap uyumlu cep telefonlarından http wap.osym.gov.tr adresinden sonuçları alabilecek. 
     Sonuçlar, ayrıca Türkiye Gazeteciler Cemiyeti tarafından bastırılıp dağıtılacak olan Sınav Sonuç Gazetesi ile adaylara duyurulacak. Gazete, yükseköğretim programlarının en küçük puanlarını da verecek. Adaylar, gazeteyi örgün öğretim için 24 Ağustos Pazar ve açıköğretim için de 25 Ağustos Pazartesi günü gazete bayilerinden alabilecek. 
     2003-ÖSYS sınav sonuç belgelerinin adayların adreslerine postalanma işlemi ise 25 Ağustos Pazartesi günü başlayacak. 

     
</TEXT>
</DOC>
