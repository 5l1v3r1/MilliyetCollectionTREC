<DOC>
<DOCNO> 176398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/aspo.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
RAKİP ŞAŞAR HASAN ŞAŞMAZ 1-2 
</HEADLINE>
<TEXT>

   Gaziantep'in bunaltan sıcağında ilk golü Mehmet Polat ağlara yolladı. Sonra Hasan Şaş sahneye çıktı, beraberliği söktü aldı. Yetmedi, galibiyet golünü Lukunku'ya attırdı 
      
   90 dakika    CÜNEYT KARAKAYA 

   İnsanın ruhunu bile terleten 43 derece sıcak, maç saatinde hafif rüzgarla etkisini gösterdi. Havaalanına inişte anlışanlı, davullu - zurnalı karşılama yapılmamıştı. Ev sahibi taraftarlarının Galatasaray tribünlerine saldırısı da gelince, Cim - Bom'u zor sınavın beklediği izlenimi baştan alınmıştı. 
   Hakan Şükür - Arif ikilisi oynadığı iki resmi maçın 105 dakikasında omuz omuza mücadele etmiş ve filelere toplam 3 gol göndermişlerdi. Ümit Karan belki gol atamamıştı, ama 30 dakikalık birliktelikten yine bir gol çıkmıştı. Şimdi ikisi de "Kral"ın yanında yoktu. Yeni eküriler Pinto ve Lukunku ise golle tanış tır amadılar... 
   İlk 20 dakika açık oynayan iki takım içinde etkisiz bol ataklarla geçti. Sahanın şaşırtan kötüsü Ergün, etkili iki ortasından birisini yaptığında dakikalar 21'i gösteriyordu ve üç Antepli'nin önünden ters direğe topu nişanlayan Cihan ilk ciddi gol pozisyonu yaratmış oldu. 
   Bülent Korkmaz ve takımının en iyilerinden Mehmet Polat forvetlerini uzun toplarla buluşturmaya çalışırken, Prates'in neredeyse hep kaçırdığı Jaziri kanadını, babasının alanıymış gibi kullandı. 16. dakikada tehlike yaratma olasılığını yüksek gören Kaptan, topu kontrol edemedi, ama Jaziri'yi yere indirerek defansı rahatlatmış oldu, tabi sarı kartı görerek... 
   Galatasaray'ın devreyi 1 - 0 önde kapamak için yüklendiği son dakikada topla ceza sahasının ortasından üç kişiyi geçerek penaltı noktasına inen Volkan kaleciyle karşı karşıya yüzde yüzlük pozisyonu elini yüzüne bulaştırdı. 
   İkinci yarıda gözler Şükür'ün yanında Lukunku'ya çevrilmişti. 52. dakikada siyahi futbolcu, üç Antepli'nin arasından Hakan'ı mükemmel kafa pasıyla kaleciyle başbaşa bıraktı, fakat İbrahim Toraman hızlı davrandı. 
   63. dakikada Lazarov'un arkadan ayağını taktığı Bülent Korkmaz'a gösterilen ikinci sarı kart yanlıştı. Bu faulun serbest atışını kullanan Lazarov'un ortasını ıskalayan Mondragon'un arkasındaki eski Mehmet Polat kafayla topu ağlarla buluşturdu 1 - 0 
   Cim - Bom sarsılmadı, yılmadı. Dökülen Volkan'ın yerine 70. dakikada oyuna giren ve maçın kaderini değiştiren Sabri, 74. dakikada Hasan Şaş'ı mükemmel gördü. Topu sürerek ceza sahasının solundan, sağına kayan Hasan klasik vuruşlarından birisini yaparak Ömer'in üstünden şahane bir gol attı 1 - 1 
   79'da Hasan Özer'in ortasına ne Galatasaray defansı ne de Jaziri dokunabildi. 
   Hasan Şaş geçen yılın acısını çıkartıyordu. Coştukça coşarken, 84. dakikada mükemmel hareketlerle İbrahim Toraman'ın engellemesine karşılık zor pozisyonda akıllı pasla Lukunku'ya çok rahat bir gol attırdı 1 - 2 
   
   'Kritik virajdı'    'Yürekle kazandılar' 
   CİM - BOM'UN teknik patronu Fatih Terim, Gaziantepspor deplasmanından galibiyetle dönerek önemli bir virajı atlattıklarını açıkladı. Terim, "Hava şartları çok olumsuzdu. Gölgede bile 39 dereceye ulaşan bir sıcak vardı. Bence maçların bir saat fedakarlıkla oynanması gerekir. 10 kişi kalınca Gaziantep dengeyi kurdu. Ancak oyuncularım yürekleriyle maçı kazanmayı bildi" dedi. 
   
   'Hakem haklıdır' 
   TERİM, Bülent'in gördüğü kırmızı kartla ilgili olarak, "Hakem attıysa haklıdır" yorumunu yaptı. Tecrübeli teknik adam sözlerini şöyle sürdürdü "1 - 0'dan maçı 2 - 1'e taşımak güven açısından büyük önem taşıyordu. İlk yarıdaki Hasan'a hayır. Ama ikinci yarıdaki Hasan maça damgasını vurdu. Lüzumsuz işlerle uğraşmadığı takdirde Hasan, Türk futbolu için hep silah olur" dedi. 
   
   Maçın hakemi 
   Yanlış kart 
   SELÇUK Dereli için de sıcak havada yönetilmesi gereken zor bir maçtı. Ama Dereli, faul düdüklerinde dengeyi tutturdu. Pozisyonları yakından izledi. Bülent Korkmaz'a gösterdiği ikinci sarı kartta ise hatalıydı. Çünkü Lazarov'un ayağı arkadan takılırken, hem kendi sendeliyor, hem de Kaptan'ı düşürüyordu. Bu faul, golü de getirince hatanın önemi çoğaldı. Erhan Namlı'ya gösterdiği kartlar doğruydu. 
   
   Maçın adamı 
   Skoru çözdü 
   HASAN Şaş ilk yarıda çok kötüydü. Kalabalık Gaziantep defansının arasına girmek isterken, eli ayağına dolaştı. Ancak dünkü maçın kahramanı olmasını, son bölümdeki performansı sağladı. Sabri'nin müthiş katkısıyla attığı beraberlik golünün yanı sıra, Lukunku'ya nasip olan galibiyet vuruşundaki katkısı inanılmazdı. 
   
   Maçtan notlar 
   'Büyük iş yaptık' 
   ASLAN'IN kurtarıcısı olan Hasan Şaş, "Ligin en önemli üç puanlarından birini aldık" dedi. Yıldız futbolcu, "Önemli olan ne ben, ne Fatih hoca ne de bir başkası. Mühim olan Galatasaraylılık ruhu. Kolay bir iş değildi" dedi. 
   
   'Kartı anlamadım' 
   KAPTAN Bülent ikinci yarıda kırmızı kart gördüğü pozisyonda kendisine haksızlık yapıldığını iddia etti. Bülent, "Topuğuma darbe yedim, ben atıldım. Ekstra bir ceza çıkacağını sanmıyorum. Kararda artniyet var gibi" dedi. 
   
   'Ruhla kazandık' 
   HAKAN Şükür, Gaziantepspor karşısında kopuk kopuk oynadıklarını dile getirdi. Golcü futbolcu, "Takımın on kişi kalması da bizi etkiledi. Herşey üst üste olumsuz gelişti. Ancak daha sonra ruhumuzu sahaya koyup kazandık" dedi. 
   
   Beş eksik 
   ASLAN'DA ülkesine giden Batista'nın yanısıra Ayhan, Arif ve bugün bıçak altına yatacak olan Ümit Karan 18 kişilik maç kadrosunda yer almadı. Fatih Terim, sakatlığı geçen Fabio Pinto'ya ilk on birde şans tanıdı. 
   
   Yankesici avı 
   TARAFTARLAR karşılaşmadan önce yankesici avına çıktı. Gaziantepsporlu birkaç taraftarın cüzdanlarının çalındığını söylemesi üzerine ortalık karıştı. Kırmızı - Siyahlılar kendi çabalarıyla yakaladığı hırsızları linç etmek istedi. 
   
   PAF'lar mağlup 
   PAF Ligi maçında ev sahibi Gaziantepspor, Galatasaray'ı 1 - 0 yenmeyi başardı. Sarı - Kırmızılı gençler, beklenen performanstan uzak kalıp, yakaladığı fırsatları da değerlendiremeyince İstanbul'a puansız döndü. 
   
   CSKA devirdi 
   GALATASARAY'IN Şampiyonlar Ligi üçüncü ön eleme turundaki rakibi CSKA Sofya, Bulgaristan Ligi'nin 2. haftasında Slavia Sofya'yı 4 - 2 mağlup etti. Sofya derbisinde goller Gargorov, Lima, Yordanov ve Yanev'in ayağından geldi. 
   
   Göze çarpanlar 
   HAKAN ŞÜKÜR İkinci golde rolü büyüktü. Ama fazla etkili değildi. Sıkı markaj altında kaldı, sıcaktan oldukça bunaldı. 
   ERGÜN Çok kötü bir maç çıkardı, herkesi şaşırttı. En kötü günlerinden birisiydi. Doğru dürüst pas bile yapamadı. 
   FRANK DE BOER Bülent çıktıktan sonra defansı toparlamaya çalıştı. Ama ilk 45 dakikada daha soğukkanlı daha iyiydi. 
   SABRİ Oyunun en kritik anında maça girdi. Ancak sonucu değiştiren futbolculardan birisiydi. İlk goldeki pası mükemmeldi. 
   MONDRAGON İnanılmaz bir gol yedi. Uzun boyuna rağmen boşa çıkması affedilir gibi değildi. İlk ciddi topu içeri aldı. 
   MEHMET POLAT Sahanın yıldızlarından birisiydi. Çok iyi oynadı. Şık bir gol attı. Ancak tek başına daha fazla direnemedi. 
   
   Rakamlar diyor ki 
   Galatasaray, Kamil Ocak Stadı'nda 12 yıldır mağlubiyet yüzü görmüyor. En son 11 Mayıs 1991 tarihinde Kırmızı Siyahlılar'a 1-0'la yenilen Cim - Bom, dünkü maçla birlikte oynadığı 13 karşılaşmadan 9 galibiyet, 4 beraberlik aldı. 
   12 yıldır Gaziantepspor'a deplasmanda yenilmeyen Cim Bom, toplamda da en son mağlubiyetini 2-1 6 Ağustos 1999'da Ali Sami Yen'deki maçta aldı. Cim - Bom, 1471 gündür rakibine üç puan yüzü göstermedi. 
   Cim Bom, tarihinde ikinci kez Kırmızı - Siyahlılar'ı 4 maç üst üste yenmiş oldu. Sarı - Kırmızılılar daha önce 1992 93 ve 1993 94 sezonlarındaki 4 maçta rakibine hiç puan vermemişti. 
   
   
</TEXT>
</DOC>
