<DOC>
<DOCNO> 159240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko12.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL ve TÜPRAŞ'ın özelleştirme ilanları 7 Haziran'da çıkacak 
</HEADLINE>
<TEXT>

     Özelleştirme takviminde hızlanıp, önemli bir viraja gelinirken, büyük kuruluşların ihale tarihleri belli olmaya başladı. TEKEL ve Tüpraş'ın satışına ilişkin ilanların 7 Haziran'da gazetelerde yer alması planlanıyor. 
     Özelleştirme İdaresi Başkanlığı ÖİB yetkililerinden edinilen bilgiye göre, bu yıl ki özelleştirme hedefinin en önemli ayaklarını oluşturan TEKEL ve Tüpraş'ta hazırlıkların son aşamaya gelmesiyle birlikte ilan tarihleri de belli oldu. 
     Bu iki kuruluşta ihale sürecinin 7 Haziran'da gazetelere verilecek ilanla başlatılması hedefleniyor. 
     
     PETKİM'İN SATIŞI SONUÇLANIYOR 
     Petkim'de de Tekel ve Tüpraş'ın ihale ilanlarından önce sonuçların açıklanması bekleniyor. 
     Petkim için teklif veren firmalardan revize teklifleri alınırken, 6 Haziran'da ihale sonucunun kamuoyuna açıklanması planlanıyor. 
     
     ÖZELLEŞTİRME KENDİ BİNASINI DA SATIYOR 
     Bu arada, Kurtuluş'taki binasına taşınmayı sürdüren Özelleştirme İdaresi Başkanlığı, Çankaya'da bulunan binasını da satışa çıkarmaya hazırlanıyor. 
     Çankaya'daki binanın satışına ilişkin ilanların önümüzdeki Cuma ya da Cumartesi günü gazetelerde yer alması bekleniyor. 
     İdare'ye ait Atatürk Bulvarı üzerinde yer alan arsa için de buranın satılık olduğuna dair levhanın önümüzdeki günlerde asılması ve bu arsanın da satılması bekleniyor. 
     
     BAŞAK SİGORTA DA KAPSAMA GİRİYOR 
     Öte yandan, Başak Hayat Sigorta ve Başak Sigorta'nın kapsama alınması için ÖİB'de çalışmalar sürüyor. 
     Başak Sigorta'nın kapsama alınarak, bu yıl içinde özelleştirmesinin tamamlanması hedefleniyor. 
     Diğer taraftan, bu yıl içinde araç muayene istasyonlarının özelleştirmesinin de yakında gündeme gelebileceği, Özelleştirme İdaresi Proje Değerlendirme Biriminin konu üzerinde çalışmalarını sürdürdüğü belirtiliyor. 
     
</TEXT>
</DOC>
