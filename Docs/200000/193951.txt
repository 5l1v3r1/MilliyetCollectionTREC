<DOC>
<DOCNO> 193951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yazar/sazak.html </URL>
<DATE> 2003/11/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beyaz eylem 
</HEADLINE>
<TEXT>

   
   Hekimler ve sağlık emekçileri, çalışma koşullarının iyileştirilmesi ve 'insanca yaşam' için Türkiye çapında bir gün işi bırakma eylemi yaptılar. 
   Beyaz eyleme katılım hayli yüksekti. 
   Türk Tabipler Birliği ve Sağlık Emekçileri Sendikası SES sorunların çözümü için 'iktidarla diyalog zemini' arıyor. Nedense, hekimlere en büyük tepkiyi Başbakan Erdoğan gösterdi. Hekimleri anlamaya çalışmak yerine, 'Bazı marjinal gruplar işini gücünü bırakıp meydanda yürüyüşe geçti. Varsa bir problemin, gelirsin Sağlık Bakanı'na anlatırsın. Efendim muayeneler ücretsiz olacakmış. Bugüne dek neredeydiniz, şimdi mi aklınıza geldi' diye fırça atmayı yeğledi. 
   Bu tepkiyle eşzamanlı Operatör Dr. Erdoğan fotoğrafı ilginçti. Ameliyathane açan Başbakan, boneli, neşterli poz veriyordu. 
   Savaş Ay'la söyleşisindeki gibi Tayyip Bey, gerçekten 'Kemale eriyor ' 3 Kasım'a kadar hastane kuyruklarında çile çeken insanları dert edinirdi. İşsizlik, sağlık ve eğitimi temel sorunlar olarak görürdü. Ve bugün 'marjinal gruplar' diye küçümsediği kitlesel eylemlerde kendisi en önde giderdi. Erdoğan'ı cezaevine düşüren, 'siyasi yasaklı' duruma düşüren de meydanlarda yaptığı konuşma değil miydi 
   İktidara gelince roller değişiyor 
   Hekimler, 'Herkese eşit - ücretsiz sağlık' diye yürüdükçe Başbakan tepki gösteriyor 'Efendim muayeneler ücretsiz olacakmış. Müsaade et, bu ülkenin güvenlik sistemleri var.' 
   Şimdi her şeyi özelleştirmek moda ya, özel sigortan, bireysel emekliliğin yoksa yaşama, öl 
   AKP hükümeti de, 'önce insan' politikasını terk etti, 'önce para' demeye başladı. Başbakan'ın programları 'iş dünyası'nın önceliklerine göre düzenleniyor. İşçiyi, memuru, akademisyeni, doktoru dinlemek, anlamaya çalışmakla zaman kaybetmiyor, Erdoğan. 
   Eylem yapan hekimlerin hepsi söylediği gibi muayenehanesi olan, 'part time' çalışan kişiler değil. Onca yıl eğitimden sonra sorunlarla boğuşuyorlar. Geçim derdi hekimin de sağlık emekçisinin de yaşamını kuşatmış durumda. 
   Samsun - Sinop Tabip Odası Başkanı Doç. Ramazan Aşçı, sağlığı 'devletin sırtında bir yük' olarak gören anlayışın sonucu hastanelerin 'işletme', hastaların 'müşteri' tanımına girdiğini ve her şeye 'para' gözüyle bakıldığını anlatıyor. Sağlık Bakanlığı'nın bir yıllık 'sözleşmeli' uygulaması sonucu hekimlerin 'vicdanları ile sözleşmeleri' arasında sıkıştığını belirtiyor. 
   Hekimlerin aldığı ücreti de şöyle aktarıyor, Doç. Aşçı 
   'Bizim sayımız 98 bin civarındadır. Sadece yüzde 7'miz tatminkar kazanç elde ederiz. On yıllık pratisyen hekim 730 milyon TL, uzman hekim ise 860 milyon TL maaş almaktadır. Ülkemizde bir vaizin aldığı ücret 820 milyon liradır.' 
   Bu ücret kabul edilebilir mi 
   Hekimler soruyor. 
   
      
   
   
</TEXT>
</DOC>
