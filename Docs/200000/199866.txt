<DOC>
<DOCNO> 199866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur39.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bostancı cinayeti davasında karar iki tarafı da üzdü 
</HEADLINE>
<TEXT>

     Bostancı'da, Ebru ve Işık Balkan adlı kardeşlerin öldürülmesiyle ilgili 2 sanığın 2'şer kez müebbet hapis cezasına çarptırılması ve 5 sanık hakkında beraat kararı verilmesi üzerine, karara tepki gösteren anne Nuriye Balkan, temyize gideceklerini bildirdi. 
     Kadıköy 2. Ağır Ceza Mahkemesi'ndeki duruşmaya, tutuklu sanıklar Seylan Çördük ve Sacettin Yıldız katılırken, tutuksuz yargılanan 5 sanık gelmedi. 
     Duruşmada son sözleri sorulan Çördük ile Yıldız, cinayetle ilgileri olmadığını ve ortada suçlu olduklarını gösteren deliller bulunmadığını iddia ederek, beraatlerini istediler. 
     Daha sonra kararı açıklayan mahkeme heyeti, tutuklu sanıklar Seylan Çördük ve Sacettin Yıldız'ın, ''planladıkları gasp suçunu işleyebilmek için Ebru ve Işık Balkan'ı öldürdüklerinin sabit olduğunu'' bildirdi. 
     Heyet, Çördük ve Yıldız'a, 2 kızkardeşi ''taammüden, planlayarak ve gasp amacıyla öldürmek'' suçlarından ayrı ayrı 2'şer kez müebbet hapis cezası verdi. Mahkeme, Çördük ve Yıldız'ı 1'er yıl da hücre hapsi cezasına çarptırdı. 
     Mahkeme heyeti, tutuksuz yargılanan sanıklar Fikret Aydın, Hasan Hüseyin Akdoğan, Faruk Çiftçi, Tarkan Altınok ve Ahmet Kaplan Tan'ın ise isnat edilen suçları işlemedikleri kabul edildiğinden beraatlerini kararlaştırdı. 
     u 
     KARARA TEPKİ 
     Kararı duyan Ebru ve Işık Balkan kardeşlerin annesi Nuriye Balkan, duruşma salonunda mahkeme heyetine, ''Bunlar katil değil, asıl katiller diğerleri'' diye bağırdı. 
     Kendini kaybeden ve bağırmaya devam eden Nuriye Balkan, eşi Yaşar Balkan tarafından güçlükle dışarı çıkarıldı. 
     Uzun süre ağlayan Nuriye Balkan, adliye önünde gazetecilere yaptığı açıklamada, kararı temyiz etmek için başvuruda bulunacaklarını ifade ederek, ''Asıl mücadelemiz şimdi başlıyor. Dışarıdaki katiller sanmasınlar ki peşlerini bıraktık. Mücadelemize devam edeceğiz'' diye konuştu. 
     Bu arada, 2 kez müebbet hapis cezası alan tutuklu sanık Sacettin Yıldız'ın eşi Gülsen Yıldız, adliye önünde bayıldı. Yakınları tarafından yerden kaldırılan Yıldız, uzun süre kendine gelemedi. 
     
</TEXT>
</DOC>
