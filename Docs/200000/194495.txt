<DOC>
<DOCNO> 194495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/spo03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
EVİM, EVİM GÜZEL EVİM 
</HEADLINE>
<TEXT>

   Cim-Bom, Olympiakos yenilgisinin ardından, ligdeki Ankaragücü galibiyetiyle ayağa kalktı. Soğuk ve rüzgarlı gecede Hakan Keleş ile titreyen Aslan, Bratu ve Cihan ile ısındı 
      
   90 dakika    MEHMET DEMİRKOL 

   Ankaragücü'nün sıkça ve nispeten rahat kullandığı sağ kanadında Huzeyfe'nin yaptığı ortada Prates topu ayağının altından kaçırdı. Dakika 15'ti ve bomboş pozisyonda altı pasın hemen dışında Hakan Keleş topla buluştu, düzeltti, yakın direğe doğru vurdu. Bu Mondragon'un da tahminiydi ve Kolombiyalı net pozisyonda topu tokatlayarak farkın ikiye çıkmasını ve belki Galatasaray'ın altından kalkamayacağı derin kederlere süreklenmesini engelledi. Ankaragücü'nün tecrübeli forveti, henüz iki dakika önce, Galatasaray'ın artık kanıksadığımız savunma hatalarından birinde, Ayhan'ın geri pasında De Boer'den önce davranmış, Kolombiyalı'nın yanından meşin yuvarlığı filelere yuvarlamıştı. 
   Halbuki Galatasaray maça sezon ortalamasının çok üstünde bir dirilikle ve hücumda alan genişletmeyle başlamıştı. Kanatları ve göbeği, Ankaragücü'nün katı beşli savunma ve iki ön liberolu anlayışına rağmen, çok da iyi kullanıyordu. Orta sahasındaki Petre ve Ayhan daha hızlı top çıkarıyor, rakibin tam anlamıyla yerleşmesine müsade etmiyordu. Bütün bu iyileşmelere rağmen yine gol pozisyonu bulmakta zorlandılar. İlk yarı boyunca 11 korner buldular. Ama 18'de yine bir korner sonrası karambolde Bratu'nun önüne düşen topu gol yapması dışında, net bir şans yakalayamadılar. 37'de Ergün'ün 40 metreden üst direkte patlayan serbest vuruşu ise rüzgarın Galatasaray'a skorboarda yansımayan bir armağanıydı. 
   Gelelim ikinci yarıya... Petre'nin yerine Cihan'la ve üçlü savunmayla başladı Galatasaray. Tevfik Lav ise Hüseyin ve Hakan'ı ilerde bırakıp, tamamen geri çekilmiş, rüzgar yardımını da alıp, kontraya çıkmak istiyordu. Galatasaray daha hızlı top çevirip, alan açmayı iyi becerince, 49'da Sabri'nin direkten dönen topu ve iki dakika sonra Hakan'ın kale içinden vuramadığı kanat organizasyonuyla gole yaklaştılar. 56'da bu kez Sabri ile sağdan girdikleri pozisyonda Burak'ın kötü müdahalesi sonucu Cihan'la öne geçtiler. Gol sonrası Ergün sol beke geçti, 4 - 1 - 3 - 2'ye geri döndüler. Tevfik Lav da, Ceyhun'u oyuna aldı. Ama Hakan Keleş'i, Galatasaray'ın en hızlısı Prates'in kanadında tutma yanlışından vazgeçmeyince, istediği kontraları yapamadı. Çıkışlarında hücum kademesi yapamayışları ise akınlarını etkisiz kıldı. Bu şekilde işin içinden çıkamayınca, Daumvari değişikliklerle bütün hücumcularını sahaya sürdü. Ama pozisyonları bulan Galatasaray oldu. 
   79'da Hakan Şükür, Zafer'in yanlış pasını kapıp, Zafer'i geçip, boş kale yerine topu dışarı vurdu. Pozisyonlar bitmedi, 84 ve 85. dakikalarda Kuddusi Müftüoğlu, Sarı - Kırmızılılar'ın bizce net iki penaltısını vermedi. Geri kalan dakikalarda Ankaragücü'nün plansız yüklenişlerinden ve Galatasaray'ın kontr çabalarından sonuç çıkmayınca, maç ev sahibi takımın üstünlüğüyle sona erdi. 
   
   'Alışkanlık oldu '    'Farklı kazanabilirdik' 
   GALATASARAY Teknik Direktörü Fatih Terim, Olympiakos yenilgisinin ardından Ankaragücü'nü devirerek, moral bulduklarını söyledi. Terim, "Daha farklı kazanabilirdik. İki penaltımız verilmedi. Sanırım bu Kuddusi'de alışkanlık yarattı. Çarşambadan yara almış bir Galatasaray olarak yorgun olduğumuz bir dönemde üç puanı almak çok önemliydi" diye konuştu. 
   
   'Dünyanın sonu değil' 
   OLYMPİAKOS yenilgisine de değinen Terim, "Dünyanın sonu değil. Bunu herkes anlasın. Hedeflerimiz bitmedi" dedi. Fatih hoca, konuşmasına şöyle devam etti "Galatasaray, Terim'i ne zaman tatmin eder. Daha istikrarlı sonuçlar alırsa. Olympiakos'u yenemeyen Juventus'u yener mi diyorlar. Yener, yener... Bugüne kadar bunları hiç yapmadık mı " 
   
   Maçın hakemi 
   İkisi de penaltı 
   KUDDUSİ Müftüoğlu formsuz göründüğü gecede iki büyük hata yaptı. 84. dakikada Desouki'nin ceza alanında ve topsuz bölümde Hasan Şaş'ı boynundan çekerek indirmesi penaltıydı. Hemen bir dakika sonra bu kez Burak'ın soldan ceza alanına giren Bratu'ya yaptığı faul de yüzde yüz penaltıydı. Müftüoğlu'nun yardımcıları da ofsayt bayraklarında aksadı. 
   
   Başkana mesaj    Galatasaray taraftarı, önce "Büyük başkan" diyerek Özhan Canaydın'ın dikkatini çekti, ardından da Yıldıray ve Gökdeniz'i istediklerini belirtti 
   ERHAN TELLİ 

   Gönderme yaptılar 
   GALATASARAY tribünleri, Ankaragücü maçının 80. dakikasında başkanlarına tezahüratla mesaj gönderdi. Takımlarına takviye gerektiğini düşünen Sarı - Kırmızılılar, önce "Büyük başkan" diye tezahürat yaparak tribünde yer alan Özhan Canaydın'ın dikkatini çekti. 
   
   Gönüllerdeki isimler 
   BUNUN ardından da Bayer Leverkusen'in başarılı ismi Yıldıray Baştürk ile Trabzonspor'un yıldızı Gökdeniz'in isimlerini hatırlatan taraftar, bu iki oyuncuyu kadrolarında görmek istediklerini belirtti. Daha sonra da "Büyük başkan el salla" diyerek onay istediler. 
   
   Tedbirli trio    FENERBAHÇE - Çaykur Rize maçında Ali Aydın ile yardımcılarının başına gelenler hakemlere ders oldu. Atatürk Olimpiyat Stadı'ndaki dünkü mücadelede Kuddusi Müftüoğlu ile yardımcıları Selçuk Kaya ve Nihat Mızrak, kartları sıkı sıkıya not etti. Müftüoğlu da arkadaşlarıyla sık sık göz temasında bulundu. 
   
   Batista sürprizi    Önce Hakan Ünsal, sonra da Arif'i kadro dışına iten Fatih Terim, dün de Brezilyalı'yı 18 kişilik maç listesine almadı 
   Birer birer makas 
   GALATASARAY'IN hocası Fatih Terim, ilk yarı bitmeden takımda revizyona girişti. Daha önce yetersiz bulduğu Hakan Ünsal'ı kenara iten Terim, Olympiakos maçı öncesinde de Arif'i 18 kişilik kadroya almamıştı. Ankaragücü maçı için iki tecrübeli ismi yine kadro dışı bırakan Fatih Terim, bunlara Batista'yı da ekledi. Tecrübeli hoca, "Yabancı kontenjanı nedeniyle kendisini kadroya almadım" dedi. 
   
   Orhan Cihan kenarda 
   FATİH Terim, Hakan Ünsal ve Arif'i kadroya almaması konusunda da "Tercih hakkımı bu yönde kullandım" yorumunda bulundu. Fatih hoca, ocak ayına kadar çok şey değişebileceğini de ifade ederek, futbolcularına gözdağı verdi. Şampiyonlar Ligi'nde Olympiakos karşısında alınan yenilginin sorumlusu olarak gösterilen Frank de Boer ise yine ilk on birde kendisine yer buldu. 
   
   Göze çarpanlar 
   Frank De Boer Haftada üç maç çıkaramayacağını dün gece bir kez daha gösterdi. Yenilen golde yine büyük hatası vardı. Ağır kaldı ve büyük bir yanlış yaptı. 
   Petre İlk yarıda oynadı. Hiç bir varlık gösteremedi. Yerini Cihan'a bırakmak zorunda kaldı. 
   Cihan Attığı golle takımına üç puanı getiren isim oldu. Forvete destek verdi. Elinden geleni yaptı. 
   Hakan Keleş Birinci goldeki çabukluğu ve usta vuruşunun ardından inanılmaz bir gol kaçırdı. Ankaragücü'nün etkili tek futbolcusuydu. 
   
   Maçtan notlar 
   Büyük çelişki 
   TARAFTARIN maça gelmesini teşvik etmek için açık tribün biletlerini 1.5 milyon liraya indiren Galatasaray, otopark ücretini unuttu. Biletlerde büyük damping yapılmasına rağmen araçlarıyla maça gelenler, 5 milyon lira ödemek zorunda kaldı. Tribünde de yaklaşık 11 bin kişi vardı. 
   
   'Biz de korkmayız' 
   TARAFTAR, Kaptan Bülent'e moral veren dev bir pankart açtı. Sarı - Kırmızılı futbolcuya sahip çıkan Galatasaraylılar, tecrübeli oyuncunun resminin bulunduğu pankarta, "Bülent Korkmaz, biz de öyle" diye yazdı. 
   
   Bağışa davet 
   GALATASARAYLI futbolcular dün Böbrek Vakfı'nın pankartını taşıdı. Sarı-Kırmızılılar, "Bağışlanan organ, filizlenen candır" pankartıyla sahaya çıkarak, herkesi organ bağışına davet etti. 
   
   Chelsea'yi izlediler 
   CİM - Bom taraftarı, maç öncesinde şampiyonluktaki rakibi Beşiktaş'ı protesto etti. Skorboarddan da Siyah-Beyazlılar'ın devler ligindeki rakibi Chelsea-Newcastle United maçı yayınlandı. Galatasaraylılar ayrıca ısınmak için sahaya çıkan Kuddusi Müftüoğlu aleyhine de tezahürat yaptı. 
   
   'Buradan puan çıkarabilirdik' 
   ANKARAGÜCÜ Teknik Direktörü Tevfik Lav, Galatasaray karşısında puan alabilecek bir futbol ortaya koyduklarını ifade etti. Rüzgara karşı iyi oynadıklarını, ancak rüzgarın kendilerinden yana olduğu durumda bunu değerlendiremediklerini vurgulayan Lav, "Bunu başarabilseydik durum farklı olurdu" diye konuştu. 
   
   PAF yenişemedi 
   SARI - Kırmızılı takımın gençleri, Ankaragücü PAF takımı ile yenişemedi. Florya Metin Oktay Tesisleri'ndeki karşılaşma 2-2 berabere sonuçlandı. 
   
   Ergün'den iftar 
   ERGÜN Penbe, Zonguldak'ta valilik tarafından kurulan iftar çadırının bir günlük masrafını üstlendi. Memleketine gidemeyen Galatasaraylı futbolcu, bu işin organizasyonu için kardeşi Ersin'i görevlendirdi. 
   
   
</TEXT>
</DOC>
