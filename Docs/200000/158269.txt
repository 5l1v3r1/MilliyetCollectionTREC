<DOC>
<DOCNO> 158269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko44.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkanı Sefalet çözülmedikçe barış sağlanamaz 
</HEADLINE>
<TEXT>

     Dünya Bankası Başkanı James D. Wolfensohn, dünyadaki sefalet sorunu çözülmedikçe barışın da sağlanamayacağını söyledi. 
     Wolfensohn, bugün başkent Berlin'de gazetecilere yaptığı açıklamada, dünyadaki 6 milyar insanın 5 milyarının, üçüncü dünya ülkelerinde yaşadığına işaret ederken, ''bu, Almanya için iyi bir pazar. Bu aynı zamanda istikrarın temeli. Bu sorun, büyüme hızı yeniden yüzde 3'e yükselinceye kadar bekletilemez. Bunun hayırseverlik ile de ilgisi yok. Sefalet sorununun çözümü Almanya'nın kendi çıkarına'' dedi. 
     Almanya'nın kalkınma yardımlarına kendi çıkarı için devam etmesi gerektiğini ifade eden Wolfensohn, ''Gerçi Almanya şu sıralar yaklaşık yüzde 1'lik büyüme hızıyla bir ekonomik lokomotifi görünümünde değil, ancak dünyada çok az lokomotif görünümünde ülke var'' diye konuştu. 
     Alman hükümetinin bu konudaki tutumunu destekleyen Wolfensohn, ''Memnuniyet verici olan, Başbakan Schröder'in sorunun doğrudan üzerine gitmesi. Bu alanda reform yapılması, kalkınma politikası için olduğu kadar Alman halkı için de önemlidir'' şeklinde görüş belirtti. 
     Alman Ekonomik İşbirliği Bakanı Heidemarie Wieczorek-Zeul da, Dünya Bankası'nın, Almanya'nın sefalete karşı mücadelesinde önemli bir ortağı olduğunu belirterek, ''Dünyadaki cehalet, sefalet ve açlığa karşı ancak birlikte mücadele edebiliriz'' dedi. 
     
</TEXT>
</DOC>
