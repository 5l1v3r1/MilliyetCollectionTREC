<DOC>
<DOCNO> 159103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur17.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Genç subaylar tartışmasını yanlış buluyorum...'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa-Akdeniz sürecinin ara dönem dışişleri bakanları toplantısına katılmak üzere Yunanistan'ın Girit Adası'na gitti. 
     Gül, Esenbogğa Havaalanı'ndan ayrılmadan önce düzenlediği basın toplantısında, bir soru üzerine, ''Genç subaylar tedirgin'' haberiyle başlayan tartışmaları değerlendirdi. 
     Bu tartışmaların Türkiye'ye yakışmadığını ifade eden Gül, Türkiye'nin Avrupa ile bu kadar bütünleştiği, AB'ye bu kadar yakınlaştığı ve AB ile ilişkilerde iyi bir konjonktür yakaladığı böyle bir dönemde bu tartışmaları yanlış bulduğunu kaydetti. 
     Gül, sözlerini şöyle sürdürdü 
     ''Gazetelerin günlerce bu konularla uğraşmasını ve adeta, sanki 'Türkiye'de bu konular olsun' der gibi bir hava içinde yansıtmasını çok yanlış buluyorum. Ama gerçeğe bakarsanız bunlar yoktur.'' Bakan Gül, Türkiye'nin siyasi ve genel imajının Avrupa'da kabul gördüğüne işaret ederken, Türkiye'nin üst üste kazandığı başarıların kendiliğinden olan şeyler değil, Türkiye'nin Avrupa'daki imajıyla ilgili olduğunu kaydetti. 
     Eurovision Şarkı Yarışması'nda kazanılan başarıyı örnek gösteren Gül, Yunanistan, Kıbrıs Rum kesimi ve diğer Avrupa ülkelerinin verdiği oyların Türkiye'nin siyasi imajıyla ilgili olduğunu belirtti. Gül, bu çerçevede Yunan ve Rum seyircilere teşekkür etti. 
     Cannes Film Festivali'nde de başarı kazanıldığını hatırlatan Gül, Orhan Pamuk ve Yaşar Kemal gibi yazarları da örnek gösterdi. 
     Gül, daha sonra şunları söyledi 
     ''Tüm bunlar olurken Türkiye'de anlamsız tartışmalar içine girmemiz yanlıştır. Hepimizin bu sürece katkı yapması gerekirken, sanki bu süreci gölgeler gibi bir tavra girilmesi talihsizliktir.'' 

     
</TEXT>
</DOC>
