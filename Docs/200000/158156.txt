<DOC>
<DOCNO> 158156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BARCA ŞAŞIRDI 
</HEADLINE>
<TEXT>

Rüştü'ye, eşi Işıl'ın engel olması, Barcelonalı yöneticileri şaşkına çevirdi. Milli file bekçisini takımda görmeyi hayal eden İspanyollar, Türkiye'den gelen haber karşısında dondu kaldı 
     MEHMET ÇİFTÇİ 

     El sıkıştılar 
     BARCELONA ile menajeri aracılığıyla prensip anlaşmasına varan Rüştü'nün, eşinin istememesi üzerine İspanya'dan vazgeçmesi şaşkınlık yarattı. Futbolcunun 2 milyon Euro'luk isteğine, 1.8 milyon Euro karşı teklif getiren ve bunu menajere kabul ettiren İspanyol kulübü, 15 Haziran'da yapılacak başkanlık seçiminin ardından Rüştü'ye imza attırmayı düşünüyordu. 
     
     Eşi vazgeçirdi 
     ANCAK son dakikada Rüştü'nün, eşini gerekçe göstererek İspanyol kulübüne gitmek istemediğini açıklaması, Barcelona'da büyük şaşkınlık yarattı. Parasal konuda anlaşma sağladıkları kalecinin gelişine kesin gözüyle bakan Barca yönetimi, Türkiye'den gelen bu cevap karşısında şaşkına döndü. Şimdi Bordo - Mavililer, bu konuyu nasıl çözeceğini kara kara düşünüyor. 
     
     Ada'yı istiyor 
     RÜŞTÜ'NÜN eşi Işıl'ın yarattığı sorunun nedeniyle çaresiz kalan Barcelona yöneticileri, "Kendisi ve kulüp istediği halde böyle büyük bir kalecinin eş engeline takılması üzücü. Parasal pürüzü çözeriz ancak bunu nasıl halledeceğimizi bilemiyoruz" diye görüş bildirdi. Işıl Reçber'in ise İngiltere'ye gitmek istediği öğrenildi. 
     
Yıldırım'ı topa tuttuFenerbahçe Başkanı Aziz Yıldırım'a olan desteğini çeken Aziz Yılmaz, ağır konuştu 
     YUSUF KOBAL 

     "Turan yönetiyor" 
     BİRLEŞİK Fenerbahçeliler Derneği Başkanı Aziz Yılmaz, kulüp başkanı Aziz Yıldırım'a olan desteğini çekti, önceki akşam yapılan toplantıda çok ağır konuştu. Yıldırım'ı topa tutan Yılmaz, "Başkan, futbolcularını birbirine düşürdü. Amatör şubeler bile başarısız. Onu Cemil Turan yönetiyor ama yanlış yönetiyor. Taraftarlara bedava bilet dağıtılıyor. Bu biletler, normal fiyatının altında satılıyor" ifadesini kullandı. 
     
     "UEFA kilit vuracak" 
     YILDIRIM ile daha önce yaptığı konuşmada kendisine, "Mehmet Ali Aydınlar'ı başkanlığa hazırlayın. Çünkü ben istifa edeceğim" dediğini ancak istifa etmediğini hatırlatan Yılmaz, "Ben, Fenerbahçe'nin düzeleceğine inanmıyorum" dedi. Aziz Yılmaz ayrıca, UEFA'nın kulübün kapısına kilit vuracağını da vurgulayıp, istifa eden Sadettin Saran'ın da haklı olduğunu belirtti. Ayrıca Daum'u istemediğini de açıkladı. 
     
     "Rüştü gitmeli" 
     ALİ Şen'in yaptığı çıkışların sadece Fenerbahçe'ye değil, Türk futboluna da zarar verdiğini ifade eden Aziz Yılmaz, Ersun Yanal konusunda İlhan Cavcav ile konuştuğunu da söyledi. Gençlerbirliği Başkanı'nın, "Ersun, Yıldırım başkan olduğu sürece Fenerbahçe'ye transfer olmayacak" sözünü üyelerine aktaran Yılmaz, Rüştü'nün de gitmesi gerektiğini iddia etti. 
     
Fener'e iki gurbetçi      YUSUF DURSUN 

     SÜPER Lig'de kötü günler geçiren Fenerbahçe yeni sezon için şimdiden atağa kalktı. Sarı - Lacivertliler, Hollanda'nın Roda takımında oynayan gurbetçi Fatih Sonkaya ile Almanya'da oynayan gurbetçi Uğur İnceman'la prensipte anlaştı. Bu iki oyuncunun transferiyle ilgili son kararı yeni teknik adamın vereceği belirtildi. Öte yandan Fenerbahçe, Diyarbakır maçının hazırlıklarını tek idmanla sürdürdü. Çalışmaya sakatlıkları devam eden Rüştü, Ceyhun, Kemal ve Mustafa katılmadı. 
     
Fenerbahçe Avrupa'da      LİSANSLI ürünlerin satışını yapan Fenerium mağazalarının 14.'sü bugün Belçika'nın başkenti Brüksel'de açılacak. Başkan Aziz Yıldırım ile bazı yöneticilerin açılışına katılacağı Fenerium, Avrupa'da bir Türk kulübünün bütün lisanslı ürünlerinin satılacağı ilk mağazası olma özelliğini taşıyor. 
     
Özaydınlı'dan hodri meydan      CİM - BOM'UN satış ve pazarlama faaliyetlerini yürüten Sportfive tarafından yapılan araştırmada Galatasaray'ın en popüler kulüp seçilmesi, Fenerbahçe'yi kızdırdı. Yönetici Murat Özaydınlı, "Karşımıza belgelerle çıksınlar. Biz kendimizi biliyoruz. Taraftar olarak da, ürün satışı olarak da önümüze geçemezler" dedi. 
     
İntikamın böylesi      KADIKÖY eski Emniyet Amiri Mehmet Ali Çankaya, kesin ihraç talebiyle Haysiyet Divanı'na verildi. Bunun nedeninin, Çankaya'nın Kadıköy'de görev yaptığı dönemde vakfın lokalini ruhsatsız içki satıldığı gerekçesiyle mühürletmesi. Vakıf, bu nedenle iki ay kapatılmış ve faaliyetini gerçekleştirememişti. 
     
Almanya sevdası      FENERBAHÇE ile bağlarını koparan Serhat Akın, Almanya'da ısrar ediyor. Beşiktaş ve Galatasaray'ın tekliflerini doğrulayan genç forvet, Türkiye'ye dönmeyi düşünmediğini, Almanya'da futbol oynamak istediğini belirtti. Sarı - Lacivertliler'in eski oyuncusu, menajerinin görüşmeler yaptığını da açıkladı. 
     

</TEXT>
</DOC>
