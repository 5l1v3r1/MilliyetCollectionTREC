<DOC>
<DOCNO> 173607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/siyaset/siy04.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan da 'Bendensin' dedi 
</HEADLINE>
<TEXT>

   Başbakan Erdoğan, gittiği köftecide ColaTurka istedi. ColaTurka'nın olmadığı köftecide Erdoğan, iki kadın müşterinin de hesabını ödedi 
      ELÇİN ERGÜN Ankara 

   
   Başbakan Recep Tayyip Erdoğan, Ankara'da akşam yemeği için gittiği köftecide, önce ColaTurka sordu, sonra da bu ürünün reklamındaki "bendensin" tavrını çağrıştırır şekilde iki kadın müşterinin hesabını ödedi. 
   Erdoğan Cuma akşamı Yüksek Askeri Ş ra'nın Merkez Orduevi'ndeki yemeğinin sürdüğü saatlerde akşam yemeği için Köroğlu Caddesi'ndeki köfteci Cambo'ya gitti. Erdoğan, İçişleri Bakanı Abdülkadir Aksu, danışmanları ve çok sayıda korumayla gittiği köftecide sipariş sırasında ColaTurka olup olmadığını sordu. Olumsuz yanıt alan Erdoğan, yemeğin yanına Coca Cola istedi. Bu sırada köftecide yemek yiyen iki kadın müşterinin hesabını da Erdoğan kendi hesabına ekletti. Erdoğan'ın ödediği toplam hesap da 145 milyon lira oldu. 
   Erdoğan'a üç kez servis yaptığını söyleyen Cambo'nun garsonu Ergin Şeşe, sipariş sırasında ColaTurka olup olmadığını sorduğunu, olumsuz yanıt alınca "O zaman Coca Cola getirin" dediğini söyledi. Köroğlu Cambo yetkilileri de ellerindeki Coca Cola stoku bittikten sonra, Türk malı olduğu için ColaTurka'yı tercih edeceklerini kaydetti. 
   Şeşe, "Başbakan her gelişinde restorandaki herkese 'afiyet olsun' der, ellerini sıkar. Başbakan gelir gelmez lavaboya gider ve çok temiz bulduğunu söyler" dedi. 
   Erdoğan'ın yemekte kaşarlı köfte ve İnegöl köfteyi tercih ettiğini kaydeden Şeşe, isteği üzerine kepekli ekmek aldırdıklarını belirtti. 
   
   
</TEXT>
</DOC>
