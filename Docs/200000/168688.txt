<DOC>
<DOCNO> 168688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/pulur.html </URL>
<DATE> 2003/07/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Adam olacak çocuk, kitabından... 
</HEADLINE>
<TEXT>

     Şimdi yöntem değişti anı sahibi anlatıyor, biri de yazıyor, bunun adına da "nehir söyleşi" deniliyor. 
     Talat S. Halman'la "Nehir Söyleşi"yi Cahide Birgül yapmış, 400 sayfalık, adına uygun "nehir" gibi bir söyleşi akıp gidiyor, keyifle okunuyor. x 
     
     HANİ bir laf vardır "Adam olacak çocuk şeyinden belli olur" derler, meğer, sadece "şeyinden" değil okuduğu kitaptan da belli olurmuş... 
     Talat S. Halman, ilkokuldayken hastalanmış, ağır bir hastalık olacak ki bizim "valide" kendisini ziyarete gitmiş... 
     Diyeceksiniz ki "Ne ilgisi var " 
     
     VAR, Talat S. Halman "Çocukken ne tür kitaplar okurdunuz " sorusunu cevaplarken "daima çok ciddi okudum, fasa fiso kitapları ilkokulun ikinci, üçüncü sınıfında bıraktım" diyor ve anlatıyor 
     " ... Yaşımın çok üzerinde olan kitaplar okumaya başladım. Yine bir kere hastalanmıştım. Galiba romatizma geçirirken. Bir gün Hasan Pulur'un annesi geldi. Hasan Pulur'un annesiyle annem kardeş çocukları olur. Hasan benden iki yaş küçüktür. Zaman zaman görüşür, oynardık ama fazla yakınlığımız yoktu. Annesi ben hastayım diye, geçmiş olsun ziyaretine gelmiş. Ben de Türk Edebiyatı Tarihi, Dünya Tarihi gibi çok ciddi şeyler okuyordum. Baktı, kitaplarıma, aaa, sen niye bunları okuyorsun Yaşına göre okumalısın, dedi. Sonra gitmiş Hasan'a söylemiş, Talat acayip çocuk... Yaşının üzerinde kitaplar okuyor. Sen ona kendi kitaplarından versene, demiş. Birkaç gün sonra baktık, Hasan'ın annesi yine geldi. Yanında altı cilt Arsen Lüpen..." 
     Peki, Talat S. Halman, bizim "Arsen Lüpen'leri" ne yapmış, okumuş mu 
     Ne münasebet 
     Şöyle, kenarından köşesinden bir bakmış, kaldırıp atmış... 
     
     HAKSIZ mıyız, adam olacak çocuk okuduğu kitaptan belli olur, derken haksız mıyız 
     O ciddi kitapları okuyan çocuk şair olmuş, çevirmen olmuş, Türkiye'nin ilk beş yıllık kalkınma planının raportörü olmuş, ilk Kültür Bakanı olmuş, ilk Kültür Büyükelçisi olmuş, Amerikan üniversitelerinde Ortadoğu bölüm başkanı olan ilk Türk olmuş, Bilkent Üniversitesi'nin ilk "mümtaz" konuk profesörü olmuş... 
     Ya biz 
     Arsen Lüpen okuyan çocuk da, kırk yıldır huzurlarınızda, olup olacağı bu 
     
     KİTABIN arka kapağındaki tanıtım yazısında, bakın, Talat S. Halman için neler yazmışlar 
     "Dünyada adım atmadık yer bırakmamış olan kültür elçimizin fırtınalı bir denizdeki, sakin mütevazı ama güçlü bir yelkenliyi andıran hayatını okurken, bir hayata, ne kadar çok hayat sığdırmış diyecek, hayret edeceksiniz." 
     Çoğu, bir hayatın içini dolduramazken O, hayatının içine hayatlar sığdırıyor. 
     Talat S. Halman'ın anıları, nehir boyunca, kıyıdan kıyıya, sanattan kültüre, siyasetten insan ilişkilerine sürüp gidiyor, keyifle okunuyor, hele o dönemleri yaşamışsanız... 
     
     BİR - iki de maddi hata olmasa... 
     Mesela "27 Mayıs'ın ünlü paşası Kemal Madanoğlu" değil Cemal Madanoğlu'dur. Syf 150 
     Ceza ve hukuk davalarında itiraz mercii "Danıştay" değil "Yargıtay"dır yaygın deyimle kararlar "temyiz"e gönderilir, ya da "temyiz" edilir. syf 322 
     
     x İş Bankası Yayınları 
     
     

</TEXT>
</DOC>
