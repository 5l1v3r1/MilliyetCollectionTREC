<DOC>
<DOCNO> 198876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur13.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifalı bitkilerin yan etkileri göz ardı edilmemeli 
</HEADLINE>
<TEXT>

     Alternatif tıbbın eczanesi konumunda olan aktarlarda satışa sunulan şifalı bitkilerden bazıları, gerektiği gibi kullanılmaması halinde hastalığa neden olabiliyor. 
     Aktar olarak faaliyet gösteren Arifoğlu Baharat ve Gıda Sanayi tarafından bilimsel kaynaklardan derlenen ve müşterilere verilmek üzere hazırlanan kitapçıkta, şifalı bitkilerin faydaları ve kullanım alanları ile yan etkileri konusunda bilgi veriliyor. 
     Hastalıkların teşhis ve tedavisinin yalnızca uzman doktor tarafından yapılması gerektiği, ufak bir rahatsızlığın büyük bir hastalığın habercisi olabileceği belirtilen kitapçıkta, şifalı bitkilerin, basit rahatsızlıklarda bilinçli şekilde seçilip kullanılması halinde ek bir sağlık sorunu çıkarmadan fayda sağlayacağı anlatılıyor. 
     Kitapçıkta, bazı bitkilerin faydası ve yan etkileri şöyle sıralanıyor 
     - Adaçayı Yaprakları damar büzücü ve salgı düzenleyici etkilere sahip olan adaçayı, bakteri, mantar ve virüslere karşı etkili. Soğuk algınlığı ile hazım sorunlarına da önerilen adaçayı, bir kerede 15 gram dozun aşılması halinde sıcaklık hissi, kramp ve denge bozukluğuna yol açabiliyor. 
     - Altınbaşak İdrar söktürücü olarak kullanılan, böbrek ve safra kesesi taşlarının düşürülmesine yardımcı olan, ağız ve boğaz dezenfektanı olarak kullanılan altınbaşak, kronik böbrek hastaları tarafından ancak doktora danışılarak kullanılmalı. 
     - Anason İştah açıcı, mide ve bağırsaktaki gaz oluşumunu engelleyici ve giderici, balgam söktürücü, spazm çözücü etkileri olan anason, anetole karşı alerjisi olanlarca tercih edilmemeli. 
     - Atkuyruğu İdrar artırıcı, mineral sağlayıcı, saç dökülmesini ve tırnakların çabuk kırılmasını engelleyen etkileri olan, romatizma ve ödemlerin boşaltılmasında kullanılan atkuyruğu, doktor kontrolü dışında 6 haftadan fazla kullanılmamalı. Ayrıca, kalp ve böbrek rahatsızlıklarına bağlı ödemlerde alınmamalı. 
     - Gözotu Göz mukazasını güçlendiren gözotu, 2 günden fazla kullanılmamalı. 
     - Çoban çantası Tansiyon düşürücü, kanamayı dindirici, iltihabın neden olduğu şişlik ve kızarıklığı giderici, damarları güçlendirici etkileri bulunan ve iyi bir idrar yolları antiseptiği olan çoban çantası, uzun ve aşırı kullanıldığında, yüksek ve düşük tansiyon tedavisinde, troid bozukluğunda, kalp düzensizliklerinde sakinleştirici etkiyi istenmeyecek şekilde artırır. 
     
     DİĞER BİTKİLER 
     - Çuha çiçeği Sakinleştirici, spazm çözücü, uyku getirici, idrar ve salgı artırıcı, ayrıca balgam söktürücü etkileri olan çuha çiçeğinde de önerilen doz aşılmamalı, ayrıca gastrit ve gastrit ülserliler tarafından kullanılmamalı. 
     - Isırganotu İdrar söktürücü, bağışıklık sistemini güçlendirici, iştah açıcı özellikleri olan ısırganotunun yaprakları, kalp ve böbrek rahatsızlıklarından dolayı oluşan ödemlerde kullanılmamalı. Kökleri de hafif mide ve bağırsak rahatsızlığı yapabilir. 
     - Karakafesotu Deri ve mukoza tahrişlerinden kaynaklanan acıyı dindiren, yara ve kemiklerin iyileşmesinde yardımcı olan etkileri bulunan karakafesotu, 4-6 haftadan fazla kullanılmamalı. 
     - Keten tohumu Kabızlık, sindirim sistemi tahrişleri, gastiritin verdiği rahatsızlıkların kısa süreli tedavisinde kullanılan keten tohumu, emilimlerini geciktirdiğinden ilaçlarla birlikte alınmamalı. Tohumlar, en az 10 misli suyla alınmazsa bağırsak tıkanmasına neden olabilir. 
     - Meyan Kökü Üst solunum yolları ve bronşit için iyi bir balgam söktürücü olan ayrıca öksürük yatıştırıcı özelliği bulunan meyan kökünün, 50 gramdan fazla ve uzun süre alınmaması gerekiyor. Böbrek ve karaciğer rahatsızlıkları, yüksek tansiyon, potasyum yetersizliği ve hamilelikte alınmamalı, kortizon gibi ilaçlarla kullanılmamalı. 
     - Öksürükotu Solunum yolları hastalıklarında ağız ile boğaz iltihaplarını iyileştirmekte ve öksürük tedavisinde kullanılan öksürük otu, yılda 4-6 haftadan fazla kullanılmamalı. 
     
</TEXT>
</DOC>
