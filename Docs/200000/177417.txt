<DOC>
<DOCNO> 177417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun17.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan intikam çığlıkları.. 
</HEADLINE>
<TEXT>

     Hamas'ın siyasi liderlerinden İsmail Ebu Şanab ile 2 korumasının dün İsrail tarafından öldürülmesinin ardından, bugün Gazze Şeridi'nde düzenlenen cenaze töreninde on binlerce kişi intikam sloganlarıyla yürüdü. 
     Cenaze törenine katılanlar ''intikam intikam'' diye bağırırken, Haziran'da İsrail'in suikast girişiminden kurtulan Hamas lideri Abdülaziz Rantisi, kalabalığa ''Biz şehadeti severiz, şehitlik mertebesine varmaya çalışırız'' diye seslendi. 
     Öfkeli cenaze alayından bazı kişiler, İsrail Başbakanı Ariel Şaron ile Savunma Bakanı Şaul Mofaz'ı uyararak, ''Şaron, Mofaz çok iyi dinle, misillememiz sizi cehenneme yollayacak'' sloganı attılar. 
     Bu arada Filistinli milletvekili Ziad Ebu Zeyyad, yeniden canlanan şiddetin, Ebu Mazen olarak bilinen Filistin Başbakanı Mahmud Abbas'ın koltuğunu tehdit ettiğini söyledi. 
     Ebu Zeyyad, ''Eğer bu durum devam ederse, Ebu Mazen uzun süre dayanamaz'' dedi. 
     Şiddet olayları İsraillilerin barış yaklaşımını da etkiledi. Dahaf firmasının yaptığı bir kamuoyu yoklamasında, İsrail halkının yalnızca yüzde 35'inin Abbas'la barış görüşmelerinin devam etmesine destek verdiği ortaya çıktı. 
     Bu arada, Mısır Cumhurbaşkanı Hüsnü Mübarek'in danışmanı Usame El Baz, dün sona erdirilen ateşkesi kurtarmak için bugün bölgeye geldi. El Baz'ın, Filistin lideri Yaser Arafat'ın yanı sıra İsrail Dışişleri Bakanı ile de görüşeceği belirtiliyor. 
     Hamas ve İslami Cihad örgütleri, dün ateşkesi sona erdirdikleri açıklamasını bugün ortak bir bildiriyle teyit etmişlerdi. 
     İsrail, Kudüs'te 20 kişinin öldüğü intihar saldırısına misilleme olarak dün Gazze'de Ebu Şanab'ın arabasına 4-5 füze atmış, Ebu Şanab ve 2 koruması ölmüş, yoldan geçen 14 kişi de yaralanmıştı. 
     Filistinlilerin saygı duyduğu bir isim olan Ebu Şanab, Hamas içinde ılımlı kimliğiyle öne çıkıyordu. 
     
</TEXT>
</DOC>
