<DOC>
<DOCNO> 187626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/dunya/dun03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat için kanser iddiası 
</HEADLINE>
<TEXT>

      DIŞ HABERLER SERVİSİ 

   
   Filistin lideri Yaser Arafat'ın sağlık durumuyla ilgili dün yeni bir iddia ortaya atıldı. İddiaya göre, 74 yaşındaki Yaser Arafat kanser... 
   Bir süre önce zehirlendiği, daha sonra mide rahatsızlığı geçirdiği ve önceki gün de Arafat'ın kalp krizi geçirdiği yolundaki haberlerden sonra dün de kanser iddiası ortaya atıldı. Filistin liderinin Ramallah'taki karargahından ismi açıklanmayan bir kaynağın, Arafat'ın mide kanseri olduğunun tahmin edildiğini ve sağlık durumunun pek iyi olmadığını bildirdiği Batılı kaynaklarca duyuruldu. Katar'ın El Cezire Televizyonu da dün, biri Ürdün'den, diğeri Mısır'dan olmak üzere iki ayrı doktor ekibinin Arafat'ı muayene etmek için Ramallah'a geldiğini duyurdu. Abu Dabi TV'si ise, muayenenin ardından Mısırlı doktorların, Filistin liderinin sağlık durumuyla ilgili endişeli olduklarını söylemekle yetindiklerini bildirdi. 
   
</TEXT>
</DOC>
