<DOC>
<DOCNO> 182416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun22.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'nin AB perspektifi güvenliğimiz için yatırım" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Kıbrıs'ta çözümsüzlüğün çözüm olmadığını ve siyasi sorunun aşılması için çabaların sürdürüleceğini'' söyledi. 
     Papandreu, Atina'da yayımlanan Ethnos gazetesine verdiği demeçte, Kıbrıs sorunu ve Türk-Yunan ilişkilerine değindi. 
     Atina ile Rum Yönetimi arasında Kıbrıs sorununun çözümü konusunda hiçbir görüş ayrılığı bulunmadığını belirten Papandreu, ''Rum Yönetimi Başkanı Tasos Papadopulos ve diğer Rum liderlerin BM Genel Sekreteri Kofi Annan'ın sunduğu plan temelinde çözüm çalışmalarını sürdürdüklerini'' kaydetti. 
     Papandreu, ''Kıbrıs'ın Rum Kesimi AB üyeliğine kabulü başarımızla yetinmiyoruz. Stratejik hedefimize, siyasi sorunun çözülmesiyle varmış olacağız'' dedi. 
     Annan planının görüşmelerin devamı için temel oluşturduğunu söyleyen Papandreu, ''Ancak yeni gelişmeler bu planda belirli değişiklikler yapılmasına yol açacaktır. Örneğin iki toplum arasındaki yakınlaşma değişiklik gerektiren gelişmelerden birisidir. Bu değişiklikler AB ilkeleri ve müktesebatına uygun adil ve işleyebilir bir model için gereklidir'' diye konuştu. 
     KKTC'de Aralık ayında yapılacak seçimlere de değinen Papandreu, bu seçimlerin başta Kıbrıslı Türkler olmak üzere Kıbrıs için tayin edici önem taşıdığını vurguladı. 
     Bu seçimlerin sonuçlarından hiç kimsenin önceden emin olamayacağına da dikkati çeken Papandreu, her halükarda, uluslararası toplumun, BM gözetiminde ve Annan planı temelinde müzakerelere tekrar başlanması gerektiği yolundaki görüşünü koruduğunu belirtti. 
     Rum Kesimi'nin ziyareti sırasında KKTC muhalefet partilerinin liderleri ile görüşme fırsatı bulduğunu kaydeden Papandreu, görüşmede, Ada'daki yeni Avrupa gerçeğini, sorunları ve hatta liderlerin korkularını ele aldıklarını kaydetti. 
     Papandreu, ''Lefkoşa'da da Rum söylediğim gibi Kıbrıs Türk toplumunun güvenliği işgal ordusuyla değil AB içinde olmakla sağlanır'' dedi. 
     
     TÜRK-YUNAN İLİŞKİLERİ 
     Bu arada, Türk ve Yunan halklarının refahı ve barış için Türkiye ile önemli alanlarda işbirliği ve diyalog içine girdiklerini söyleyen Papandreu, ''PASOK'un 1980'li yıllardan bu yana Türkiye ile diyalog politikası izlediğini'' belirtti. 
     İzlenen bu politikanın AB Helsinki zirvesi kararlarının yolunu açtığını kaydeden Papandreu, 2004 yılının yalnızca Kıbrıs sorununun çözümü değil, Türk-Yunan ilişkileri ve Türkiye'nin AB perspektifi açısından da büyük önem taşıdığını vurguladı. 
     Türkiye'nin AB perspektifinin Yunanistan'ın güvenliği için yatırım olduğunu kaydeden Papandreu, Avrupalı bir Türkiye'nin hem Yunan hem de Türk haklarının yararına olacağını söyledi. 
     Ege'de kıta sahanlığının belirlenmesi konulu istikşafi görüşmelerin, uluslararası hukuk çerçevesinde, gayet olumlu bir atmosferde yapıldığını da kaydeden Papandreu, son zamanlarda basında yer alan kıta sahanlığı konusunda bazı sonuçların alındığını öne süren haberlerin gerçeği yansıtmadığını açıkladı. Papandreu, şöyle dedi 
     ''İstikşafi görüşmelerin hedefi, Türkiye ile Yunanistan arasındaki tek anlaşmazlık olan, Ege'de kıta sahanlığının belirlenmesi için olanakların araştırılmasıdır. Bu görüşmeler, 13 kez yapıldı ve devam etmeleri iki ülke ilişkileri açısından olumlu bir gelişmedir. Ancak kamuoyuna açıklanabilecek bir sonuca henüz varılmış değil.'' 
     
</TEXT>
</DOC>
