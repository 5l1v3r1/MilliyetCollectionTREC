<DOC>
<DOCNO> 152504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/spor/spo05.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaderimse çekerim' 
</HEADLINE>
<TEXT>

Şenol Güneş gerginliğinden canı sıkılan Futbol Federasyonu Başkanı, Milli Takımlar Teknik Direktörü konusunda, "Kov - mu - yo - rum" diyerek son noktayı koydu 
     MEHMET TAN 

     Nükteli cevap 
     SON dönemde Şenol Güneş nedeniyle ortaya çıkan gerginlik, Futbol Federasyonu Başkanı Haluk Ulusoy'un canını sıktı. Güneş olayını, "Kaderimse çekerim" sözüyle yorumlayan Ulusoy, konuyu şu örnekle kısaca özetledi Şener Şen ile rahmetli Kemal Sunal'ın bir filmi vardı. Kemal Sunal, kovulmak için herşeyi yapıyordu. Fötr şapkaya oturur, havuza işerdi. Her seferinde "beni kovdun mu" der, Şener Şen de aynı şu cevabı verirdi "Kov - mu - yo - rum." 
     
     "Kendimi bu işe adadım" 
     CANI çok sıkkın olan Ulusoy, bazı çevrelere gönderme yapmayı da ihmal etmedi. Futbol Federasyonu Başkanı, "Evimi, eşimi, çocuklarımı, işimi, aşımı terk ettim. Ben kendimi bu işe adadım. Bu dünyada elini sıkmayacağım, bırakın öpmeyi, yüzüne bakmayacağım adamlarla kucaklaşıyorum. Federasyon Başkanı olmasam, bir başka zeminde, iki kafa atarak yere indireceğim adamların elini tutuyor, zaman geliyor, nazını çekiyorum" dedi. 
     
     Ağzına geleni söyledi 
     ULUSOY, Antalya'daki finalde Futbol Federasyonu yönetimi ile selamlaşmayan ve oturduğu yeri beğenmeyen Şenol Güneş'e serzenişte bulundu. Haluk Ulusoy'un, yakın çevresine, "Stadı terk ettin mi, bir daha geri dönmeyeceksin. Adamlık budur. Yer beğenmemek çok ayıp. İki yıl olmadı, 1.2 trilyon prim aldın. Daha dün 470 milyar yatırdık hesabına... Ayda 50 bin dolar ödüyoruz, takır - takır. Sense, bir selamı esirgiyorsun" dediği öğrenildi. 
     
     Yönetim çok tepkili 
     FUTBOL Federasyonu Yönetim Kurulu'nun, Milli Takımlar Teknik Direktörü Şenol Güneş'in bu tavırlarından son derece rahatsız olduğu, ilk toplantıda bu gerginliği masaya yatıracakları ifade edildi. Ayrıca, yönetimde bulunan üyeler, bundan böyle Güneş ile ilgili hiçbir kararın altına imza atmama konusunda prensip kararı aldı. Hukuki bir meşruiyet kazanmaması için de Güneş'in sözleşmesi kesinlikle tek taraflı feshedilmeyecek. 
     


SPOR 





























</TEXT>
</DOC>
