<DOC>
<DOCNO> 158625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo08.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlar Emre için 
</HEADLINE>
<TEXT>

Interli yıldızın Lazio'ya attığı aşırtma gol, "San Siro 2003'ün en iyi golü" seçildi. Mavi - Siyahlılar'ın dışında, Milan'ın taraftarı da Emre'ye en yüksek oyu verdi 
     Bu onur "Bücür"ün 
     INTER'DE forma giyen Emre Belözoğlu'nun, bu sezon ligde Lazio'ya attığı aşırtma gol, "San Siro 2003'ün En İyi Golü" ödülüne layık görüldü. Milli oyuncumuzun, Lazio maçının 68. dakikasında Peruzzi'nin üzerinden attığı gol, Inter ve Milan'ın resmi televizyonlarının abonelerinden en yüksek oyu aldı. Yıldız futbolcu, bu maçtaki üç golün ikisine imza atmıştı. Aynı oylamada J.Zanetti de 2003'ün en centilmen futbolcusu seçildi. 
     
     Şampiyonluk üzüntüsü 
     MİLANO'DAKİ ödül töreninde Emre, şampiyon olamamaktan duyduğu üzüntüyü de dile getirdi. Yıldız futbolcu, "Bu şekilde bittiğine üzgünüm. Çünkü iki yıldır Inter'deyim ve henüz hiçbir şey kazanamadık. Eminim ki gelecek yıl birşeyler kazanacağız" dedi. Inter'in teknik kadrosuna da sahip çıkan Emre, "Bir dizi sakatlığın sorumlusu, kondisyon antrenörü Alfano değil. Bazen sezon bu şekilde gidiyor. Bu sadece şanssızlık" ifadesini kullandı. 
     

</TEXT>
</DOC>
