<DOC>
<DOCNO> 185590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo16.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan memleketinde öğrencilere hediye dağıttı... 
</HEADLINE>
<TEXT>

     Avrupa Şampiyonu ve Dünya İkincisi atlet Süreyya Ayhan, memleketi Korgun'da öğrencilere hediye dağıttı. 
     Kendi resminin basılı olduğu tişört ile okul araç gereçleri dağıtan Süreyya Ayhan, hediyeleri kendi okuduğu okulda dağıttığı için çok mutlu olduğunu belirtti. Süreyya Ayhan'ı karşılarında görünce şaşıran öğrenciler, hep birlikte ''Korgun seninle gurur duyuyor'' diye tezahürat yaptılar. 
     Öğrencilere seslenen Süreyya Ayhan, okulda olmaktan son derece mutlu olduğunu ve kendisinin de Korgun İlköğretim Okulu'nda okuduğunu belirterek, şöyle dedi 
     ''Sizlerin biraz daha ayrıcalıklı olduğunu düşünüyorum. Çünkü siz Çankırılısınız ve Korgunlusunuz. Sizler için en önemli olan eğitimdir. Gerçekleştirilmeyecek hiçbir şey yok. Şimdi sizler de benim gibi olabilirsiniz ve benim yerimde olabilirsiniz. Çalıştıktan sonra her şey oluyor. Ben de sizin gibi burada okudum. Sizlerden tek isteğim eğitiminizde başarılı olmanız ve spora da önem vermeniz. Spora önem verirseniz hedeflerinizi büyük tutun.'' Konuşmanın ardından öğrencilere hediyelerini dağıtan Ayhan, ''Bu tişörtleri sizlere vererek gücümü de size veriyorum'' dedi. 
     Hediyeleri alan öğrenciler ise çok sevinçli olduklarını söyleyerek, Süreyya Ayhan'a başarılar dilediler. 
     Daha sonra Okul Müdürü İsmet Güldür'den okulun sorunları hakkında bilgi alan Süreyya Ayhan, müdürün, 2002 yılında okullarına hırsız girdiğini ve bilgisayarların kasalarının aldığını söylemesi üzerine, ''Korgun'da bir kampanya düzenleyerek okulun ihtiyaçlarını karşılayalım. Gerekirse kampanyanın öncüsü ben olurum ve teker teker esnafı gezerek yardım toplarım. İlk gideceğim kişi ise babam olur'' diye konuştu. 
     Süreyya Ayhan, daha sonra çok programlı lise ve ardından da yaşlı komşusu Hamide Şeker'i ziyaret etti. Süreyya ile kucaklaşan yaşlı kadın, Süreyya'yı bayrağa sarılı olarak gördüğünde çok sevindiğini ve başarılı olması için dua ettiğini söyledi. 
     
</TEXT>
</DOC>
