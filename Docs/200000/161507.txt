<DOC>
<DOCNO> 161507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo09.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güneş'li Milli Takım... 
</HEADLINE>
<TEXT>

     A Milli Futbol Takımı, yarın Slovakya ile yapacağı 12. Avrupa Şampiyonası 7. Eleme Grubu 5. maçıyla birlikte, Milli Takımlar Teknik Direktörü Şenol Güneş yönetiminde 37. sınavına çıkacak. 
     Şenol Güneş'in, ay-yıldızlı takımın başında sahaya çıktığı 36 maçta milliler, 17 galibiyet, 9 beraberlik, 10 da yenilgi aldı. 
     Türkiye, Güneş yönetiminde toplam 51 gol atarken, kendi kalesinde de 34 gol gördü. 
     
     RESMİ MAÇLAR 
     A Milli Futbol Takımı, Şenol Güneş döneminde yaptığı 23 resmi maçın genelinde başarılı sonuçlar elde etti. 
     Türkiye, Güneş dönemindeki resmi maçların 15'ini kazanırken, 4'ünü yitirdi, 4'ünde de eşitliği bozamadı. 
     Resmi maçlarda toplam 44 gol atan ay-yıldızlı ekip, kalesinde 17 gol gördü. 
     
     REKORU 4 MAÇTIR ERTELİYOR 
     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, Fatih Terim ile ortak olduğu, milli takımın başında en fazla galibiyet elde eden teknik adam rekorunu tek başına eline geçirmeye hazırlanıyor. 
     Türk Milli Takımı'nın başına 16 Ağustos 2000'de, Saraybosna'da Bosna Hersek ile yapılan özel maçla başlayan Şenol Güneş'in, ay-yıldızlı takımın başında sahaya çıktığı 36 maçta milliler 17 galibiyet aldı. Milliler, son yaptığı 4 maçı da kazanamazken, Güneş de rekorunu ertelemek zorunda kaldı. 
     Türkiye, yarın Bratislava kentinde yapacağı Slovakya maçını kazanması durumunda Şenol Güneş, 17 kezle Fatih Terim ile ortak olduğu, milli takımın başında en çok galbiyet alan teknik adam rekorunu tek başına eline geçirecek. 
     
</TEXT>
</DOC>
