<DOC>
<DOCNO> 153777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo07.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor'da gelecek hesabı... 
</HEADLINE>
<TEXT>

     Bu sezon oluşturduğu genç kadroyla mücadele ettiği İkinci Futbol Ligi A Kategorisi'nde haftalar önce ligde kalmayı garantileyen Yimpaş Yozgatspor, gelecek sezonun hazırlıklarına başladı. 
     Kulüp başkanı Tevfik Çankaya, kulübe mali destek sağlayan Yimpaş Holding Yönetim Kurulu Başkanı Dursun Uyar ile yaptığı görüşmenin ardından, ''Gelecek sezon şampiyonluğa oynayan bir ekip oluşturacağız'' dedi. 
     Önceki sezon sonunda Birinci Süper Lig'e veda eden ve kadrosundaki tüm futbolcuları serbest bırakıp genç bir kadro oluşturan kırmızı-siyahlıların kulüp başkanı Tevfik Çankaya, sezon başında 3 yılı kapsayan bir programla yola çıktıklarını söyledi. 
     Çankaya, ''Bu program dahilinde bu sezon başında genç ve gelecek vaadeden futbolculardan oluşan bir kadro oluşturduk. Sezon başında 'düşer' denilen bu takım zirve yarışına ortak oldu ama tecrübe eksikliği nedeniyle hedeften uzaklaştı'' diye konuştu. 
     Mevcut kadronun takımın iskeletini oluşturduğunu da kaydeden Çankaya, mevcut kadronun korunup, eksik mevkilere yapacakları transferlerle yeni sezona şampiyonluk parolasıyla gireceklerini söyledi. Çankaya, sezon sonunda, izledikleri futbolcularla masaya oturup eksik mevkilere gerekli takviyenin zaman geçirilmeden yapılacağını da sözlerine ekledi. 
     




</TEXT>
</DOC>
