<DOC>
<DOCNO> 182058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/spo02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendin pişir, kendin ye 
</HEADLINE>
<TEXT>

   Fenerbahçe, alt yapıda devrim yapmaya hazırlanıyor. Sarı-Lacivertliler, İstanbul dışındaki derneklerle dirsek temasına girip, geleceğin yıldızlarını keşfetmeyi planlıyor 
      YALÇIN TÜRK 

   
   İlk tarama Trakya'da 
   ÜMİT Milli Takım'ın başarılı isimlerini renklerine katarak kadroda değişim rüzgarları estiren Fenerbahçe, şimdi de umut vadeden genç adayların peşine düştü. Sarı - Lacivertliler'in İstanbul dışındaki şehirlerde yer alan taraftar dernekleriyle yakın temasa ışık veren yeni yetenekleri keşfedeceği öğrenildi. Uygulamaya ilk kez Trakya'dan başlanacağı öğrenildi. 
   
   'Oturmakla olmaz' 
   GENEL Sekreter Vedat Olcay, taraftar derneklerinin oturmak ve sohbet etmek için kurulmadığını söyledi. Olcay, "Derneklerin kuruluş amacı kulübe çok yönlü hizmet vermektir. Öncelikle sportif olmak üzere, sosyal, kütürel ve her türlü eğitime yönelik programlar derneklerin gündeminde yer almalı. Futbol okulları için düğmeye basıldı. Amaç bunu ülkeye yaymak" dedi. 
   
   Ortega haftası    FENERBAHÇE, mahkemelik olduğu Ariel Ortega için artık geri sayıma başladı. Sarı - Lacivertliler, 18 Eylül'de yapılacak olan CAS toplantısı öncesinde gerekli dosyaları hazırlayarak beklemeye geçti. 11 milyon doları kurtarmak isteyen yönetimin pazartesi gününden itibaren İsviçre'de kamp kuracağı öğrenildi. CAS öncesinde FIFA, R.Plate ve Ortega'nın menajeri ile son bir görüşme yapılacak. 
   
   Sakat döndü    SARI - Lacivertli takımın Ukraynalı futbolcusu Rebrov, Milli Takım kampından sakat döndü. Sağ ayak bileğinde sorunu olan tecrübeli futbolcu, Gaziantepspor maçına yetiştirilmeye çalışılıyor. Ağrıları süren Rebrov için son kararın yarın verileceği bildirildi. 
   
   Daum'dan uyarılar    'Önce Gaziantep' 
   TEKNİK Direktör Daum, Gaziantepspor maçı öncesinde futbolcularıyla yaptığı toplantıda sert ikazlarda bulundu. Alman çalıştırıcının, "Uzun süredir ayrı kaldık. Milli takım kamplarında çalışma temponuzu korudunuz. Şimdi motivasyonunuzu yeniden takımınıza yoğunlaştırın. İyi bir hava yakalamıştık. Bunu Gaziantepspor önünde de sürdürmemiz gerekiyor" dedi. 
   
   'Moral bulalım' 
   YAKLAŞAN Galatasaray derbisinin unutulmasını da isteyen Daum, "Önce önümüze bakalım" yorumunu yaptı. Tecrübeli hoca şunları söyledi "Aramıza yeni arkadaşlar katıldı. Önemli olan şahıslar değil, takımın başarısı. Bunu hiç kimse unutmasın. Galatasaray maçına moralli çıkmak için Gaziantep sınavından mutlaka iyi bir skorla ayrılmalıyız. Taraftarlar bizden zafer bekliyor." 
   
   Isınma turları    YUSUF DURSUN 

   Daum, yeni transferleri alıştırabilmek için dün akşamki antrenmanı Şükrü Saraçoğlu'nda yaptırdı 
   
   Poster yenilendi 
   FENERBAHÇE, evinde oynayacağı Gaziantepspor maçının son hazırlıklarını Şükrü Saracoğlu Stadı'nda yaptığı tek idmanla sürdürdü. Daum'un, çalışmayı stada almasının nedeninin yeni transferler Servet, Tomas ve Petkov'u alıştırmak için olduğu bildirildi. Bu arada üç futbolcunun önceki poster çekiminde yer alamaması nedeniyle dün yeni bir çekim daha yapıldı. 
   
   Defansa uyarı 
   DAUM'UN çift kalede zaman zaman hata yapan defans oyuncularını uyardığı ve dikkatli olmalarını istediği öğrenildi. Alman hocanın Servet'e bugün forma şansı vermeyi planladığı ancak Tomas ve Petkov'u Galatasaray derbisine sakladığı iddia edildi. Daum, özel bir çalışma programı hazırladığı iki oyuncuyu yardımcısı Koch'a teslim etti. 
   
   
</TEXT>
</DOC>
