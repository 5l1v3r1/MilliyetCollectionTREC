<DOC>
<DOCNO> 177858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Çocuğunuzu okuldan önce göz doktoruna götürün... 
</HEADLINE>
<TEXT>

     Çocuklarda 9 yaşından sonra tedavisi mümkün olmayan ve gözlerden birinin işlevini tamamen kaybetmesine neden olan göz tembelliğine karşı, anne-babaların duyarlı olmaları gerektiği bildirildi. 
     Selçuk Üniversitesi Meram Tıp Fakültesi Göz Hastalıkları Bölümü Öğretim Üyesi Doç. Dr. Ahmet Özkağnıcı, Türkiye'de görülme sıklığı yüzde 2-4 gibi yüksek oranlarda seyreden göz tembelliği konusunda toplumun yeterli bilince sahip olmadığını söyledi. 
     Kişilerin göz sağlığı dışında meslek ve soysal yaşantısını büyük ölçüde etkileyen göz tembelliğine karşı alınabilecek tek önlemin erken teşhis olduğunu vurgulayan Özkağnıcı, ''Göz tembelliği, gözün birinin görüp diğerinin görmemesidir. Anne-babadan çocuğa aktarılan genlerle kalıtımsal olarak meydana gelen bu hastalık, 2 yaşından itibaren teşhis edilebilir'' dedi. 
     Avrupa ülkelerinde, doğan her bebeğin göz tembelliğine karşı taramadan geçirildiğini, Türkiye'de ise böyle bir uygulamanın henüz yapılamadığını belirten Özkağnıcı, şunları kaydetti 
     ''Bu hastalığın görüldüğü çocukları, bir gözün görmesi ve kusurlu olan gözün dışardan fark edilememesi nedeniyle diğer sağlıklı çocuklardan ayırt etmek güçtür. Genellikle çocuk bu rahatsızlığını anlayamadığı için, hastalığın teşhisini yapmak da öncelikle anne-babaya düşmektedir. Yapılması gereken, ilköğretime başlayacak çocukların mutlaka bir göz doktoruna gösterilmesidir. Okullarda göz taraması yapılmadığı için 9 yaşına kadar bu rahatsızlığı öğretmenleri tarafından da fark edilemeyen çocuk, hayatı boyunca tek gözle yaşamak zorunda kalacaktır.'' 
     
     GÖZ KAYMASI, TEMBELLİK BELİRTİSİ 
     Doç. Dr. Özkağnıcı, göz kaymasının, gizli göz tembelliği olarak nitelendirilen hastalığın belirtisi olarak kabul edildiğini ifade ederek, en riskli göz tembelliğinin ise gözde kaymaya yol açmayan tür olduğunu vurguladı. Teşhisin ardından hastalığın tedavisinin çok kolay olduğunu ifade eden Özkağnıcı, sözlerini şöyle sürdürdü 
     ''2 ile 9 yaşları arasında teşhis edilebilen vakalarda tedavi için, gören gözün kapatılarak, tembel olan gözün açık bırakılması yeterlidir. 9 yaşına kadar fark edilemeyen hastalık, göz sağlığının kaybedilmesinin yanı sıra kişinin sosyal hayatını da derinden etkiliyor. Fark edilemeyen göz tembelliği, genellikle askeri sınavlara girişte ya da ehliyet için yapılan göz kontrollerinde ortaya çıkıyor. Göz tembelliği olan kişiye sürücü ehliyeti verilmediği gibi, askeri okullara alınmıyor ve cerrah olamıyor.'' 
     
</TEXT>
</DOC>
