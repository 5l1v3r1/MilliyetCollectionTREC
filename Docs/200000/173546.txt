<DOC>
<DOCNO> 173546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur11.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ kararları açıklandı... 
</HEADLINE>
<TEXT>

     Yüksek Askeri Şura'nın, Başbakan Recep Tayyip Erdoğan'ın başkanlığında 1 Ağustos Cuma günü başlayan ve bugün sona eren ''Ağustos ayı olağan toplantısı''nda alınan kararlar açıklandı. 
     30 Ağustos 2003 tarihinden itibaren yürürlüğe girecek kararlara göre, Deniz Kuvvetleri Komutanı Oramiral Bülent Alpkaya ile Hava Kuvvetleri Komutanı Orgeneral Cumhur Asparuk, emekliye ayrıldı. 
     Deniz Kuvvetleri Komutanlığı'na Donanma Komutanı Oramiral Özden Örnek, Hava Kuvvetleri Komutanlığı'na Harp Akademileri Komutanı Orgeneral İbrahim Fırtına atandı. 
     Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Aytaç Yalman ve Jandarma Genel Komutanı Orgeneral Şener Eruygur, 2'nci Ordu Komutanı Orgeneral Fevzi Türkeri, Ege Ordu Komutanı Orgeneral Hurşit Tolon ise görevlerini sürdürecekler. 
     Şurada, Türk Silahlı Kuvvetleri'nde durumları değerlendirilen personelden 18'inin disiplinsizlikleri nedeniyle TSK'dan uzaklaştırılmalarına karar verildi. 
     Başbakan Tayyip Erdoğan, irticai faaliyetleri nedeniyle ordudan ihraç edilen subay ve astsubaylarla ilgili karara imza atmakla birlikte muhalefet şerhi düştü. 
     
     MGK'NİN YENİ GENEL SEKTERETERİ ORG. SARIIŞIK 

     Şura kararlarına göre, Türk Silahlı Kuvvetleri'nde TSK 32 general ve amiral bir üst rütbeye, 46 albay ise general ve amiralliğe yükseldi. 44 general ve amiralin görev süreleri bir yıl uzatıldı, 54 amiral ve general emekliye ayrıldı. 
     Genelkurmay İkinci Başkanı Orgeneral Yaşar Büyükanıt 1'nci Ordu Komutanlığı'na, NATO Güneydoğu Avrupa Müşterek Kuvvetler Komutanı Orgeneral Oktar Ataman 3'ncü Ordu Komutanlığı'na, Kara Kuvvetleri Kurmay Başkanı Orgeneral İlker Başbuğ Genelkurmay İkinci Başkanlığı'na atandı. 
     Orgeneralliğe terfi eden MGK Genel Sekreter Baş Yardımcısı Korgeneral Fethi Remzi Tuncel Kara Kuvvetleri Komutanlığı Kurmay Başkanlığı'na, Brüksel'deki Türk Milli Askeri Temsil Heyeti Başkanı Korgeneral Orhan Yöney NATO Güneydoğu Avrupa Müşterek Komutanlığı'na, 5'nci Kolordu Komutanı Korgeneral Şükrü Sarıışık ise MGK Genel Sekreterliği'ne getirildi. 
     1'nci Ordu Komutanı Orgeneral Çetin Doğan, 3'ncü Ordu Komutanı Orgeneral Tamer Akbaş ile MGK Genel Sekreteri Orgeneral Tuncer Kılınç, 30 Ağustos 2003 itibariyle emekli oldu. 
     Güney Deniz Saha Komutanı Koramiral Yener Karahanoğlu, Oramiral rütbesine terfi ettirilerek Donanma Komutanlığı'na atandı. 
     1. Taktik Hava Kuvveti ve 6. Birleşik Hava Harekat Merkezi Komutanı Korgeneral Faruk Cömert, Orgeneralliğe yükseltilerek Harp Akademileri Komutanlığı'na getirildi. 
     
</TEXT>
</DOC>
