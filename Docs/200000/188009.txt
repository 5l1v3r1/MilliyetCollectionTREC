<DOC>
<DOCNO> 188009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo22.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - İngiltere maçından notlar... 
</HEADLINE>
<TEXT>

     Türkiye ile İngiltere arasında oynanacak tarihi maçın kadroları açıklandı. 
     Türk Milli Takımı'nda uzun bir aradan sonra kadroya alınan Sergen Yalçın, ilk 11'de sahaya çıktı. Milli formayı son olarak 14 Kasım 2001'de Ali Sami Yen Stadı'nda Avusturya ile yapılan ve ay-yıldızlı ekibin 5-0 kazandığı maçta giyen Sergen, tam 696 gün sonra İngiltere maçıyla formasına kavuştu. 
     Sergen, son oynadığı Avusturya maçında, 63. dakikada Okan Buruk'un yerine oyuna dahil olmuştu. Bu karşılaşmada Milli Takım, 17. Dünya Kupası Finalleri'ne katılma başarısını göstermişti. 
     31 yaşındaki yıldız futbolcu, A Milli Takım'ın son 29 maçında forma giymemişti. 
     Bu arada, Barcelona'ya transfer olan kaleci Rüştü de uzun bir aradan sonra Fenerbahçe Şükrü Saraçoğlu Stadı'nda maça çıktı. 
     
     FORVETTE HAKAN ŞÜKÜR-NİHAT OYNUYOR 

     Milli Takımlar Teknik Direktörü Şenol Güneş, forvette Hakan Şükür ve Nihat'ı oynatırken, İnter'de forma giyen lejyoner futbolculardan Okan ve Emre Belözoğlu'na da ilk 11'de şans tanıdı. 
     Savunmayı, Fatih, Bülent, Alpay ve İbrahim'den oluşturan Güneş, ön libero olarak da Tugay'a şans tanıdı. 
     5 FUTBOLCU KADRODA YOK 
     Şenol Güneş, 23 kişi arasından Hasan Şaş, Gökdeniz, kaleci Zafer, Deniz ve Tayfun'u maç kadrosu dışında bıraktı. 
     18 kişilik İngiltere Milli maçı kadrosunda, yedek kulübesinde ise Ömer, Ergün, Yıldıray, Emre Aşık, Ümit, İlhan ve Tuncay yer aldı. 
     
     İNGİLTERE'DE ROONEY VE TERRY 11'DE 

     İngiltere Milli Takımı'nda ise Teknik Direktör Sven Goran Eriksson, savunmada John Terry, forvette ise Wayne Rooney'i ilk 11'de sahaya sürdü. 
     Terry, Ferdinand'ın yerine görev yaparken, Rooney de sakatlanıp kadrodan çıkan Owen'ın yerine Heskey ile birlikte forvette şans buldu. 
     
     TRİBÜNLERDE MUHTEŞEM COŞKU 

     İngiltere maçında, Fenerbahçe Şükrü Saraçoğlu Stadı tarihi günlerinden birini yaşadı. 
     Üzerlerindeki formalarla stadın tribünlerini adeta kırmızıya boyayan taraftarlar, sürekli milli takıma destek verdi. Özellikle milli takımın, ısınmak için sahaya çıkmasıyla desteklerini artıran taraftarlar, İngiliz futbolcuları da ıslıklayarak protesto etti. 
     
     PROTOKOL TRİBÜNÜ GİRİŞİNDE TARTIŞMA 

     Maç öncesi Fenerbahçe Şükrü Saraçoğlu Stadı girişinde bir tartışma çıktı. 
     Eski bakanlar Yüksel Yalova ve Fikret Ünlü ile birlikte stadın protokol tribününden girmek isteyen İstanbul Gençlik ve Spor İl eski müdürü Vedat Bayram, engellenince sinirlendi. Bayram, protokol tribününe alınmamasına sinirlenirken, Gençlik ve Spor İl Müdür Yardımcısı Adnan Kuzu ile Bayram'ın şoförü arasında bir tartışma çıktı. Bayram, bu olaylar üzerine tepki gösterip ''Burası genel müdürün tribünü değil, devletin bakanları dışarıda kalıyor, bunlar eskiden benim elimi öperlerdi'' diyerek, elindeki basın tribünü biletiyle bu tribüne girdi. 
     Öte yandan, protokol tribününde de maça büyük ilgi vardı. İlgi nedeniyle bu tribünde bazı kişiler ayakta kaldı. 
     
     İNGİLTERE MİLLİ TAKIMI, GENİŞ GÜVENLİK ÖNLEMLERİ ALTINDA STADA GELDİ 

     Türkiye'nin, Avrupa Şampiyonası Eleme Grubu'ndaki rakibi İngiltere, geniş güvenlik önlemleri altında, karşılaşmanın oynanacağı Fenerbahçe Şükrü Saracoğlu Stadı'na geldi. 
     İngiltere Milli Takımı kafilesi, Ritz Carlton Oteli'nden saat 18.05'te iki otomobil, 3 minibüs ve oyuncuların içinde bulunduğu otobüsten oluşan konvoyla yola çıkarken, konvoya 2 polis minibüsü, eskortlar ve motosikletli Yunuslar eşlik etti. Çok sayıda basın aracı da kafileyi takip etti. 
     Bu arada İngiltere Milli Takımı ayrılırken, otel çalışanları, futbolcuları uğurlayarak imza aldı. 
     Konvoyun geçtiği yerlerde güvenlik önlemleri alan polis, trafiği keserek kafileye yol açtı. Konvoy, sorunsuz bir şekilde Fenerbahçe Şükrü Saracoğlu Stadı'na ulaştı. 
     
     SAHTE BİLET YAKALANDI 

     Güvenlik güçleri, karşılaşma öncesinde stat çevresinde sahte bilet satışı yapanları yakaladı. 
     Yoğurtçu Parkı civarındaki kontrollerde, bir koçan sahte bilet ele geçiren güvenlik güçleri, bu biletleri satmaya çalışan kişileri yakalayarak gözaltına aldı. 
     
     İNGİLİZLER SOKULMADI 

     İki ülke futbol federasyonlarının anlaşıp İngiliz seyircilerinin maça alınmaması kararı almasına karşın çeşitli yollardan bilet edinen ve tribünlere girmeye çalışan bazı İngiliz taraftarlar, güvenlik güçlerince gözaltına alındı. 
     Türk formaları giyip, Türk taraftarlar gibi tribünlere girmek isteyen İngilizler, yapılan kimlik kontrollerinde tespit edilip polis arabalarına bindirilerek stat dışına çıkartıldı. 
     Bu taraftarların maç bitimine kadar gözlem altında tutulacağı bildirildi. 
     
     COLLİNA'YA SEVGİ SELİ 

     Türk sporseverler, karşılaşmasının başlamasına 1 saat 45 dakika kala zemini incelemek için sahaya çıkan maçın hakemi Pierluigi Collina'ya büyük sevgi gösterilerinde bulundular. 
     Şimdiye kadar kulüpler ve milli takımlar bazında yönettiği maçlarda Türk takımlarının hiç yenilgi almaması nedeniyle, Türk kamuoyunda ''uğurlu hakem'' olarak gösterilen İtalyan Collina, aşırı sevgi gösterileri karşısında şaşkınlığını gizleyemedi. Türk taraftarlar, uzun süre ''Collina'' diye tempo tuttu. 
     Bu arada Collina'nın yardımcıları, stat atmosferinden hayli etkilenirken, maç öncesinde hatıra fotoğrafı çektirdiler. 
     
     İNGİLİZ ZANNEDİP ISLIKLADILAR 

     Maçın başlamasına 1.5 saat kala stada gelen A Milli Futbol Takımı oyuncuları, direkt olarak sahaya çıktılar. 
     Bu sırada, sporseverler gri eşofman giyen Türk futbolcuları İngiliz zannedip ıslıkladılar. Milli oyuncuları daha sonra tanıyan sporseverler sevgi gösterilerinde bulundular. 
     Diğer yandan, Merkez Hakem Kurulu Başkanı Bülent Yavuz, protokol tribününe elinde sopalı bir Türk Bayrağı ile gelerek, ilginç bir görüntü oluşturdu. 
     
     SPONSORLAR TARAFTARI COŞTURDU 

     A Milli Futbol Takımı'nın sponsorları, karşılaşma öncesinde düzenledikleri etkinliklerle, taraftarları coşturdular. 
     Stadı tamamen dolduran taraftarlara tek tip t-shirt dağıtan sponsorlar, tribünleri adeta kırmızı ve beyaz renklere boyadılar. Pepsi firması, taraftarlara formanın yanı sıra 50 bin adet ses çıkartan balon dağıtırken, 13 kişiden oluşan kızlı erkekli dans grubu da şovlarıyla taraftarları ateşledi. 
     
     SHEARER YORUMCU OLDU 

     İngiltere Milli Takımı'nın eski kaptanı Alan Shearer, karşılaşmayı yorumlamak üzere stada geldi. 
     33 yaşındaki Newscatle United'lı oyuncu, karşılaşmayı İngiltere'de naklen yayınlayan Sky Televizyonu'na yorum yaptı. 
     İki takım da maçın başlamasına 45 dakika kala sahaya çıkarak ısındı. 
     
</TEXT>
</DOC>
