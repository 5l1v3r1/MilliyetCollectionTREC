<DOC>
<DOCNO> 192364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/siyaset/siy05.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri, tam not aldı 
</HEADLINE>
<TEXT>

   GÜVEN ÖZALP Brüksel 

   
   Kopenhag kriterlerinin gereklerinin yerine getirilmesi konusunda Türkiye'deki uygulamaları yetersiz bulan AB Komisyonu, dış politikada ise tam not verdi. 
   5 Kasım'da açıklanacak İlerleme Raporu'nda, "Türkiye ortak dış politika ve güvenlik bağlamında yapıcı rol oynadı" denilerek, AB açısından büyük önem taşıyan Avrupa Güvenlik ve Savunma Politikası'nın başarıyla hayata geçirilmesinde Türkiye'nin yaktığı yeşil ışığın büyük katkı sağladığına vurgu yapıldı. Raporda şu değerlendirmeler yer aldı "Türkiye Balkanlar, Kafkasya, Akdeniz ve Ortadoğu'da istikrar ve güvenliğin geliştirilmesi açısından önemli bir aktör. Bu rol çerçevesinde birçok inisiyatif üstlendi." Türkiye'nin komşuları Yunanistan, İran ve Suriye ile ilişkileri geliştirdiğine dikkat çekilen raporda, Ermenistan'la üst düzeyde temas kurulması istendi. Raporda, Türk Dışişleri "iyi yetişmiş elemanlardan oluşan, iyi işleyen bir bakanlık" olarak da tanımlandı. 
   
   
</TEXT>
</DOC>
