<DOC>
<DOCNO> 184549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Müsteşarı Tıktık Sıcak para konusunu inceliyoruz 
</HEADLINE>
<TEXT>

     Devlet Planlama Teşkilatı DPT Müsteşarı Ahmet Tıktık, sıcak para konusunu incelediklerini, bu alanda bir hazırlıkları bulunduğunu ve üzerinde çalıştıklarını belirterek, ''Mevcut veriler, böyle bir tehlikenin olmadığını söylüyor'' dedi. 
     Sıcak para girişine ilişkin sorularını yanıtlayan Tıktık, Irak krizinden sonra sıcak para ile ilgili çalışmalara başladıklarını söyledi. 
     Söz konusu çalışmalarında hem sıcak para girişine hem de tasarruf stokları arasındaki kaymalara baktıklarını anlatan Tıktık, ''Bu hem faizi hem de kuru etkiliyor'' diye konuştu. 
     Bu konuda risk olup olmadığı sorusuna Tıktık, dünya örneklerinin, dikkatli olunması gerektiğini gösterdiğini hatırlattı ve bu konuyu DPT, Hazine, ve Merkez Bankası'nın incelediğini kaydetti. Bu yönde bir çalışma olduğunun anlaşıldığının hatırlatılması üzerine de Tıktık, ''Evet, bu anlamda söylüyorum. Bir hazırlık var ve üzerinde çalışıyoruz'' dedi. 
     Bu çalışmaların bir risk olduğu için mi yapıldığının sorulması üzerine de Tıktık, ''hayır, hiç de öyle gözükmüyor'' diye cevap verdi. 
     Cari açığın milli gelirin yüzde 5-6'sını geçince finansman konusunda soru işaretleri oluştuğunu, bu durumda tedbir alınması yönünde bir argüman bulunduğunu da belirten DPT Müsteşarı, şöyle devam etti 
     ''Bir kere 2003 yılındaki koşullarla 2000'deki koşullar çok farklı. Yani kur artık sabit değil. Kısa vadeli borçlanmalarımızın payı çok daha düşük. Bankalar açık pozisyon taşımıyor. İç talep 2000 yılı düzeyinde değil. Sırf kura değil, girdilerdeki nispi fiyatlara da bakmak lazım. Reel ücret endeksindeki gelişmelere bakmak lazım. Onlar da böyle bir tehlikenin olmadığını söylüyor.'' 
     
     DÜŞÜK KUR ETKİSİ 
     Mevcut döviz kurlarındaki düşüşün devam edip etmeyeceğine ilişkin bir başka soru üzerine de Tıktık, ''Eğer biz, 2004 yılında da mali disiplini sürdürüp, iç talebi kontrollü götürürsek, kurun ekonomi üzerindeki etkisi olumsuz olmayacak, dolayısıyla korkulacak bir boyut yok'' dedi. 
     
     EK VERGİLER 
     2003 yılında bir defaya mahsus alınan vergilerin 2004 yılında alınmayacak olmasının yüzde 6.5'luk faiz dışı fazlayı nasıl etkileyeceği sorusuna karşılık da Tıktık, bütçe çalışmalarına geçen hafta başladıklarını hatırlatarak, bu hafta sonunda da bu çalışmaların süreceğini ifade etti. 
     Şimdiye kadar ki çalışmalarda ortaya çıkan bulguların telaş edecek bir durum olmadığını gösterdiğini de anlatan Tıktık, ek vergilerin 2003 yılında dış kredili yatırımların, yatırım programına alınması nedeniyle geldiğini, 2004 yılında ise böyle bir durumun olmayacağını hatırlattı. 
     
     KURUMSAL GÖZDEN GEÇİRME ÇALIŞMALARI 
     DPT olarak tüm kamu kurum ve kuruluşlar bazında bir tarama çalışmasını içeren kurumsal gözden geçirme çalışması yaptıklarını açıklayan Tıktık, burada taslak bir raporun ortaya çıktığını ifade etti. 
     Şu an itibariyle, bu raporun üst düzeyde tekrar gözden geçirileceğini anlatan Tıktık, bu çalışmaların kamu yönetimi temel kanunu ile ilişkilendirileceğini sözlerine ekledi. 
     
</TEXT>
</DOC>
