<DOC>
<DOCNO> 159963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Serdengeçti, ANAP'a brifing verdi... 
</HEADLINE>
<TEXT>

     ANAP Genel Başkanı Ali Talip Özdemir, hükümetin ''Merkez Bankası'nın bağımsızlığına gölge düşürücü gayretlerden vazgeçmesi gerektiğini'' söyledi. 
     Merkez Bankası Başkanı Süreyya Serdengeçti, parti bilgilendirme çalışmaları çerçevesinde, bugün de ANAP yetkililerine ekonomideki görünüm ve para politikası konusunda brifing verdi. 
     Yaklaşık 1 saat süren brifingin ardından Başkan Serdengeçti yaptığı açıklamada, ANAP'ın daveti üzerine, çağrıda bulunan her partiye yaptıkları gibi bir bilgilendirme yaptıklarını kaydetti. 
     
     ANAP GENEL BAŞKANI ÖZDEMİR 
     Brifingin ardından ANAP Genel Başkanı Özdemir de gazetecilere açıklamalarda bulundu. Özdemir, Serdengeçti'nin brifingte genel ekonomik gelişmeler üzerine detaylı bilgi verdiğini ifade etti. 
     ANAP olarak birinci hedeflerinin, Merkez Bankası'nın bağımsızlığının korunması olduğunu kaydeden Özdemir, şunları söyledi 
     ''Bu konuya asla müdahil olmamak gerekir. Hükümetin, demeçler de dahil Merkez Bankası'nın kararlarına müdahele etmesi, ileride büyük sıkıntıları beraberinde getirecektir. Merkez Bankası özerk hale getirilmiştir. Hükümet, bu konuyla ilgili bağımsızlığına gölge düşürücü gayretlerinden vazgeçmelidir.'' Özdemir, enflasyonun hedeflenen yüzde 20 oranının üzerinde seyrettiğini, dış açığın giderek büyüdüğünü ifade ederken, ''hükümetin mutlaka ihracatı ve turizm sektörünü rehabilite edecek çalışmalara girme zorunluluğu vardır'' dedi. 
     Özdemir, işsizliğin büyüdüğünü, güven bunalımından dolayı müteşebbisin yatırım yapmaması nedeniyle istihdam yaratılamadığını da kaydederek, bunun dikkate alınması gerektiğini, aksi takdirde istenmeyen gelişmelerin ülkeyi sıkıntıya sokacağını belirtti. 
     Hükümetin belediye seçimlerini ciddi biçimde erkene alma eğilimi içinde olduğunu da vurgulayan Özdemir, şöyle devam etti 
     ''Hükümeti ikaz ediyorum sakın olaki belediye seçimleri dolayısıyla popülist yaklaşımda bulunmayın. Seçim kazanma adına ekonomik programı unutmak iç dengeler açısından tehlikeli olacaktır. Ayrıca ekonomi de tek ağızdan yönetilmelidir.'' 
     
     SORULAR 
     Özdemir açıklamalarının ardından, gazetecilerin sorularını da yanıtladı. Bir gazetecinin ''kamusal alanda tesettür defilesi düzenlenmesine'' ilişkin sorusu üzerine Özdemir, şunları kaydetti 
     ''Hükümet abuk işlerle uğraşıyor. Ekonomi ile ciddi anlamda ilgilenmeli. Demokratik laik kurumlarla barışık olmalı. Aksi takdirde başarı şansı olmaz. Hükümetin gündemi hep farklı. Ekonomiye baksınlar biz de destek verelim.'' Özdemir, Merkez Bankası'nın faiz müdahalasine ilişkin bir soruya karşılık da, Banka'nın piyasanın gereklerini yerine getireceğini ancak bağımsızlığını koruması, kararlığını devam ettirmesi gerektiğini belirterek, ''Hükümet bunu değişik argümanlarla manipüle edecek olursa ülke uzun vadede zarar görür. Kısa vadede iyileşmeler görülse de uzun vadede araba duvara toslar'' dedi. 
     Özdemir, Merkez Bankası Başkanı'nın hükümetin faizler konusundaki açıklamalarına ilişkin bir şikayetinin olup olmadığının sorulması üzerine, başkanın böyle bir serzenişte bulunmadığını bildirdi. 
     Özdemir, ''Ama kamuoyunda takip ettiğim kadarıyla böyle bir sıkıntı var. Her gün bir bakan açıklama yapıyor. Başbakan da bir gün ekonomi oksijen çadırında bir gün de gelin gibi süzülüyor diyor. Böyle tezat olmaz'' diye konuştu. 
     Öte yandan brifing sonrasında ANAP yetkilileri, Merkez Bankası Başkanı'nın faizler konusunda şu anda herhangi bir müdahale olacağından söz etmediğini bildirdiler. 
     Yetkililer, Merkez Bankası Başkanı'nın brifingte, ''açıkça Merkez Bankası faizleriyle piyasada oluşan faizler arasında doğrudan bir ilişki olmadığını'' da ifade ettiğini söylediler. 
     
</TEXT>
</DOC>
