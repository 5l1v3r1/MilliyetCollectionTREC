<DOC>
<DOCNO> 187954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yazar/cemal.html </URL>
<DATE> 2003/10/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Futbolda milliyetçiyim Haydi Türkiye 
</HEADLINE>
<TEXT>

   
   Yine o tuhaf heyecan... Önemli maçlar öncesinde karnımdan doğru yükselen gerilim... 
   İngiltere'yi hiç yenemedik 
   Bugüne kadar dokuz maç, sıfır galibiyet. Yenen 31 gol ve bir tek kez bile havalandıramadığımız İngiliz ağları... 
   Ve İnönü Stadı'ndaki hezimet 
   Türkiye 0 - İngiltere 8. 
   1984'teki o korkunç yenilgi belleklerimizden bir türlü silinmiyor. Hezimet sonrası Cumhurbaşkanı Evren, "Yine asabımı bozdular " diye tepki göstermiş... Başbakan Özal ise sonucu tahmin etmiş gibi, "Ben Semra Hanım'a maça gitme, evde otur, yoksa üzülürsün dedim. Ama dinlemedi, maça gitti, üzüldü tabii" demiş... 
   Bunlar artık tarih. 
   Dünün tarihi 
   Tarihi unutun, bugün biz daha iyiyiz. 
   FİFA'nın dünya futbol klasmanında Türkiye yedinci, İngiltere dokuzuncu sırada. Son Dünya Kupası'nda İngiltere yoktu, biz vardık, dünya üçüncüsü olduk. 
   Yani çıtamız yüksek. 
   Maç öncesi İngiliz basınını okuyorum. Yükselen Türk futbolu birçok ciddi yazının ortak konusu. Yine Boğaz'ın Maradona'sı Emre'den, Jön Türk Nihat'tan söz ediliyor. Futbolcularımızın teknik beceri ve üstünlüklerinin altı çiziliyor. 
   İngilizler tedirgin. 
   Tanıl Bora'nın deyişiyle 
   "İngiltere futbol kamuoyunda bir türlü halledilemeyen 'milli takım davası' nedeniyle var olan güvensizliğin ve 'yükselen' Türk futbolunun anarşik stiliyle baş edememe endişesinin ürpertisi var." Milliyet'in Popüler Kültür ekinden 
   Ama İngiltere'yi hiç yenemedik. 
   Her seferinde aynı. 
   Daha şimdiden bir heyecan dalgası içimden belli belirsiz yükseliyor. Maç gerilimi Belki de insana iyi ki futbol var dedirten o duygu... 
   Türk futbolu bugün iyi noktada. Tesadüf değil dünya üçüncülüğümüz. Ya da Galatasaray'ın Avrupa şampiyonluğu... Son on dört, on beş yılın bilinçli emeği var bu yükselişte. 
   Özgüven sorunumuz kalmadı. 
   Bir başka deyişle 
   Maçlara çıkarken favorilik duygusu artık bizde daha ağır basıyor. 
   Milli futbolcularımız kendilerine güveniyorlar. Milli Futbol Takımı'nın dokuz oyuncusu bugün Avrupa'nın en iyi takımlarında top koşturuyor. Dünyanın, Avrupa'nın en iyilerini tanıyorlar, onlarla başa başa, dişe diş mücadele ediyorlar. 
   Teknik direktörlerimiz de çok iyi. Derwall'le, Piontek'le bir zamanlar atılan tohumlar ve oluşturulan altyapının da katkısıyla Şenol Güneş, Fatih Terim, Mustafa Denizli, Ersun Yenal bugün dünya çapında futbol hocalarımız... 
   İngiltere'yi yenecek miyiz 
   Normalde favoriyiz, yeneriz. 
   Ama futbol bu, adaleti yoktur. 
   Ayrıca 'futbolun beşiği'nden geliyorlar. Geçen nisan ayında, Sunderland'daki maça da benzer duygularla gitmiştim, yeneriz diye. Işık Stat'ında bir kez daha yenilmiştik İngiltere'ye. 
   Ama bu kez içimde bir his var, şeytanın bacağını kıracağımıza dair... 
   Teknik Direktör Şenol Güneş'in şu sözleri bir gerçeğin altını çiziyor 
   "Artık hayallerimizin gerçeğe dönüştüğü bir dönemi yaşıyoruz. O çok sevdiğimiz ve hamasi olarak söylediğimiz tarih yazmak geride kalması gereken bir sayfa..." 
   Ama benim gönlümde yine de tarih yazmak var İngiltere'ye karşı. 
   Futbolda milliyetçiyim. 
   Haydi Türkiye, bastır 
   
      
   
</TEXT>
</DOC>
