<DOC>
<DOCNO> 159029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko20.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenmedik bir şok olmazsa, dış borç ödemeleri sorun olmayacak 
</HEADLINE>
<TEXT>

     Hazine Müsteşar Yardımcısı Hakan Özyıldız, beklenmedik iç ve dış bir şok olmazsa, iç ve dış borç ödemelerinde bir sorun olmayacağını söyledi. 
     Özyıldız, Hazine Müsteşarlığı'nda Ekonomi Muhabirleri Derneği EMD üyelerine dönük ''Kamu Borç Yönetimi'' raporuna ilişkin brifingte, basın mensuplarının sorularını yanıtladı. 
     Özyıldız, Hazine'nin faizle oynayabileceği yönünde iddialar bulunduğunun hatırlatılması üzerine, ''Hazine faizle oynamaz. Bir kere oynar, ondan sonra yerinde kalır, yerinde bırakırlar. Eğer İMKB'de herhangi bir şey varsa üst yönetimi bunu belirler biz de bakarız'' dedi. 
     Özyıldız, borçlanmaya ilişkin soruya karşılık, ''bizim görevimiz, devletin nakdini idare etmektir. Ayın 10'u geldiğinde maaşları Ziraat Bankası ve Merkez Bankası üzerinden dağıtmaktır. Bu olmadığı zaman ne olur siz düşünün. O zaman borçlanıp borçlanmasın mı ona siz karar verin'' diye konuştu. 
     Özyıldız, piyasa dışı çözümlere inanmadıklarını ve bugüne kadar piyasa dışı çözümlere giden ülkelere bu çözümlerin hiç bir katkı sağlamadığını söyledi. 
     Özyıldız bu arada, yaklaşık 2 milyon kişinin, toplam 30 katrilyon lira tutarında devlet iç borçlanma senedine sahip olduğunu vurguladı. 
     
     FAİZ DIŞI FAZLA, DENİZ FENERİ GİBİDİR 

     Özyıldız, beklenmedik iç ve dış bir şok olmazsa, iç ve dış borç ödemelerinde herhangi bir sorun olmayacağını söyledi. 
     Faiz dışı fazlayı, limana yakın ''deniz fenerine'' benzeten Özyıldız, önemli olanın, sonunda limana sağ salim ulaşmak olduğunu ve bu güveni piyasaya vermek olduğunu kaydetti. 
     
     "BORÇLANMA TABANA YAYILMALI" 

     Hazine Müsteşarı Özyıldız, ''bazı dönemlerde borçlanırken deveye hendek atlattığımız oldu'' derken, Hazine'nin borçlanmasının çeşitlendirilmesi ve tabana yayılması gerektiğini ifade etti. 
     Özyıldız, ''hep aynı kişilere Hazine kağıdı satmaya kalkarsanız, onlar bir süre sonra doymuş olacaklar, alma eğilimleri azalacak. Bu anlamda geniş bir tabana satış yapmalısınız ki bir gün biri, diğer gün diğeri alabilsin'' dedi. 
     Özyıldız bu arada, Borçlanma Kanunu ve Merkez Bankası Kanunu'ndaki değişiklik ve bankalarla ilgili yapısal değişikliklerin, sağlıklı bir yapı oluşturduğunu kaydetti. 
     Borçlanma Kanunu ile ilk defa Hazine'nin aktif alacaklarını da izleyebilir duruma geldiğini vurgulayan Özyıldız, ''Hazine alacaklarını daha önce parça parça takip edebiliyordu. Şu anda tamamen takip edebiliyor'' şeklinde konuştu. 
     Kanunla gelen en önemli yeniliğin de, şeffaflık ve hesap verilebilirlik olduğunu ifade eden Özyıldız, kamu borç raporunun hükümet üyeleri ve TBMM Plan ve Bütçe Komisyonu üyelerine sunduklarını, istedikleri zaman da kendilerini bilgilendirebileceklerini bildirdi. 
     
     VARSAYIM ANKETİ YAKINDA AÇIKLANACAK 

     Reel faizlere ilişkin varsayım anketinin, piyasa yapıcısı bankalarla birlikte hazırlandığını ve önümüzdeki haftalarda açıklanacağını bildiren Özyıldız, piyasalarda her şeyin güven ve istikrara dayalı olduğunu kaydetti. 
     Bir gazetecinin ''yüzde 6.5'lik faiz dışı fazla düşürülebilir veya yükseltilebilir anlamında müzakere edilebilir mi '' sorusuna Özyıldız, şu yanıtı verdi 
     ''Yüzde 6.5 faiz dışı fazlanın önemli tarafı, Türkiye'nin, borçlarını ödemeyi taahhüt ettiği bir gösterge olmasıdır. Bu yüzde 6.8'de olabilir, 6.3'de olabilir. Önemli olan rakam değil. Müzakere edilebilmesi bana göre şu aşamada biraz zor. Ne zamana kadar zor Limana gelindiğinde, kendini ve yolcuları güvene aldıktan sonra bunu müzakere edebilirsiniz. Bu o kadar da uzun süre değil.'' Maastrich kriterlerine ilişkin bir soruya da Özyıldız, müzakere tarihine girildiğinde, Maastrich kriterlerinin bir liman olabileceğini kaydetti. 
     
     FON'DAKİ BANKALARIN BORÇLARININ SİLİNMESİ 

     TMSF'deki bankaların borçlarının silinmesine ilişkin bir soruya karşılık Özyıldız, Bakanlar Kurulu'nun böyle bir borçları silme yetkisi olduğunu söyledi. 
     Özyıldız, hisse senedine çevrilebilir tahvile ilişkin soru üzerine, bu mekanizmada gelecek paraların, Hazine'ye gelecek şekilde düzenlendiği bilgisi olduğunu söyledi. 
     Faiz konusundaki sorulara karşılık Özyıldız, Hazine'nin faiz oranlarını ancak kendi çalışmalarında ortaya koyabileceğini belirtirken, beklenen faizlerden bir sapma olacağını tahmin etmediğini kaydetti. 
     İMKB'de küçük miktarlarla manüpülasyon yapıldığı şeklindeki soruya karşılık Özyıldız, İMKB'nin Üst kurulu bulunduğunu, bu iddiaların kurul tarafından araştırılması ve doğru çıkması halinde, gerekeni yapacağını söyledi. 
     
     PAZARTESİ SENDROMU 

     Özyıldız, borçlanmada çalışan arkadaşlarının Pazartesi günlerini sevmediklerini belirtirken, ''olumsuz haberleri düşünüyoruz, bugün birisi çıkıp bir şey söyleyecek mi diye bekleriz. Salı günü saat 12'ye kadar olumsuzluklar bizi etkiler. Bu olumsuzlukları minimize etmek için, belli bir rezerv ile borçlanmaya gittiğinizde bu etkileri azaltırsınız'' diye konuştu. 
     Özyıldız, borçlanmada şeffaflığa ilişkin olarak da, ticari sırlar nedeni ile bilgi veremediklerini anlatırken, ''en az 250 milyon lira ile tahvil alabilirsiniz. Sizin de adınızı veremeyiz'' dedi. 
     Öte yandan Hazine yetkilileri, Fon'daki bankaların borçlarının silinmesi yetkisinin Bakanlar Kurulu'nda olduğunu belirtirken, bugüne kadar bankacılık krizlerinde faturanın, yüksek vergi ödeyenlere çıktığına işaret ettiler. 
     Yetkililer, Bakanlar Kurulu'nun fondaki bankaların borçlarını silmesinin, meblağın yüksek olması nedeniyle zor göründüğünü, 35 katrilyon liralık bir tutar olduğunu, bu silindiği zaman bütçede gösterilmesi gerektiğini kaydettiler. 
     
</TEXT>
</DOC>
