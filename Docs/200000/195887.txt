<DOC>
<DOCNO> 195887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Terörün sınır tanımadığını gördük 
</HEADLINE>
<TEXT>

     İsrail Başbakanı Ariel Şaron, İstanbul'da dün düzenlenen bombalı saldırıların, terörün sınır tanımadığını gösterdiğini bildirdi. 
     Şaron, haftalık kabine toplantısının açılışını, ''İstanbul'da dünkü aşağılık saldırıda Yahudi ve Müslüman tüm inançlardan hayatını kaybedenlerin yakınlarına başsağlığı dileyerek'' yaptı. 
     Türk yetkililerinin saldırının sorumlularını yakalayacağından ve adalet önüne çıkaracağından emin olduğunu belirten Şaron, şunları söyledi 
     ''Terörizmin sınır tanımadığını dün bir kez daha gördük. Terörizm din ya da kan ayrımı gözetmez. Terörizmin amacı tektir. Bu da masum insanları öldürerek korku ve terör tohumları ekmektir.'' 
     
     FİLİSTİN YÖNETİMİ KINADI 

     Bu arada, Filistin Yönetimi, İstanbul'da dün düzenlenen saldırıları kınadı. 
     Filistin Yönetimi tarafından yayınlanan açıklamada, ''Filistin halkı, hükümeti ve Filistin lideri Yaser Arafat, Türkiye, Musevi cemaati ve kurbanların ailerinin acılarını paylaşıyor'' denildi. 
     Açıklamada, Başbakan Ahmed Kurey'in, barbarca ve haince olarak nitelendirdiği saldırıyı Türkiye'deki Filistin büyükelçisi aracılığıyla kınadığı belirtildi. 
     Arafat'ın, Ankara'ya gönderdiği taziye mesajında da ''Tüm dini ve insani değerlere aykırı bu korkakça eylemi kınadığı'' kaydedildi. 
     
</TEXT>
</DOC>
