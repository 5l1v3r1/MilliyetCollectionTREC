<DOC>
<DOCNO> 197494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur18.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yoğun sis... Üsküdar'da gemi tekneye çarptı... 
</HEADLINE>
<TEXT>

     Yoğun sis nedeniyle Üsküdar açıklarında bir geminin çarparak batırdığı tekneden atlayan 3 kişi kurtarıldı. 
     Marmara Denizi'nden gelerek Beykoz Selviburnu'na gitmekte olan motor yağı yüklü 90 metre uzunluğundaki İtalyan bandıralı ''Yahuli Spring'' adlı gemi, yoğun sis nedeniyle Üsküdar açıklarında küçük bir gezinti teknesine çarptı. 
     Tekneden denize atlayan 3 kişi, kısa sürede olay yerine ulaşan Kıyı Emniyeti ve Gemi Kurtarma İşletmeleri Genel Müdürlüğü'ne bağlı ekiplerce kurtarıldı. 
     Kılavuz kaptan alarak İstanbul Boğazı'na girdiği belirlenen gemi, Selviburnu'na ulaşarak demirledi. 
     Sisin İstanbul Boğazı'ndaki etkisini artırması üzerine de, deniz trafiği her iki yönde transit geçişlere tamamen kapatıldı. 
     İstanbul'un bazı semtlerini etkisi altına alan yoğun sis, günlük hayatı olumsuz yönde etkilemeyi sürdürüyor. 
     Türkiye Denizcilik İşletmeleri TDİ Şehir Hatları İşletmesi'ne bağlı vapur seferleri, ancak sisin azalması halinde gerçekleştirilebiliyor. 
     Bu arada, Atatürk Havalimanı'ndaki uçak iniş ve kalkışlarında yaşanan aksamalar da devam ediyor. 
     
</TEXT>
</DOC>
