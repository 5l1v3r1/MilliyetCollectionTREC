<DOC>
<DOCNO> 172264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahilde 'fayton' savaşı 
</HEADLINE>
<TEXT>

   Karşıyaka'da faytoncuların 'yer' kavgasında silahlar konuştu. Yolda yürüyen yedi aylık hamile bir kadın, iki at ve bir de gemi vuruldu 
      TAYLAN YILDIRIM İzmir DHA 
   
   İzmir'de faytoncular arasında çıkan 'yer kavgası' silahlı baskına döndü. İddiaya göre, Yalı Caddesi'nde faytonculuk yapan Elmas Argus ve soyadı belirlenemeyen arkadaşı Ömer, aynı yerde faytonları bulunan Yılmaz Silistre'yle önceki gece saat 20.30 sıralarında tartıştı. Silistre'nin yakınlarının da tartışmaya katılması üzerine Argus ve arkadaşı uzaklaştı. Bundan üç saat sonra bir otomobille İskele Meydanı'na gelen kimliği belirsiz kişiler, Silistre ve diğer faytoncuların bulunduğu alana doğru rastgele ateş açtı. Seken kurşunlardan biri, sınıf öğretmenliği yaptığı Batman'dan yakınlarının yanına tatile gelen yedi aylık hamile Nilüfer Millet'in 28 sol bacağına isabet etti. Saldırıda, Yıldız ve Yağmur adlı atlar da vurulurken, bir mermi de iskelede bulunan Yeni Yeşilada gemisinin ön camını delip geçti. 
   Saldırıyı gerçekleştirenler aynı otomobille kaçarken, Millet'in durumunun iyi olduğu, erken doğum olasılığına karşın hastanade tutulduğu bildirildi. 
   
   İyi ki gemi boştu 
   Uzun süre veteriner bekleyen atlardan Yağmur, belediye ekiplerince hayvan barınağına, Yıldız ise sahiplerince tedavisi için ahırına götürüldü. Yağmur'un veteriner raporu doğrultusunda uyutulabileceği belirtildi. Olaya büyük tepki gösteren vatandaşlardan garson Nail Bum, 31 , "Silah sesiyle irkildik. Geminin içine koştum. Bu sırada yanımdan geçtiğini hissettiğim kurşun cama isabet etti. İçeride yolcu bulunmaması büyük şanstı" dedi. 
   Atların sahibi Silistre ise ifadesinde, saldırganlar arasında Argus ve soyadını bilmediği Ömer'in de olduğunu, tabancayı Ömer'in kullandığını iddia etti. Bölgede dokuz milimetre çapında 12 boş kovan bulan polis, Argus ve arkadaşlarını arıyor. 
   
   
</TEXT>
</DOC>
