<DOC>
<DOCNO> 167705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/dunya/dun01.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da 'esmer' avı... 
</HEADLINE>
<TEXT>

Çeçenlerin suçlandığı çifte intihar saldırısının ardından başkentte çok sayıda kişi sadece Rus'a benzemediği için kimlik kontrolünden geçirildi 
     CENK BAŞLAMIŞ Moskova 

     Moskova'da önceki gün 15 kişinin öldüğü, 48 kişinin de yaralandığı intihar saldırısının ardından güvenlik kuvvetleri eylemin perde arkasındaki kişileri yakalamak amacıyla insan avı başlattı. 
     Kentte ilk kez yaşanan intihar eylemi sonrasında İçişleri Bakanı Boris Grızlov'un talimatıyla devriyeler artırıldı, havaalanları ve garlar gibi kalabalık yerlerde köpekli polisler görevlendirildi, yollarda kontrol noktaları oluşturuldu. Polis ayrıca, eylemcilerle bağlantılı olabileceğini düşündüğü kişileri yakalamak amacıyla operasyonlar başlattı. 
     Benzer terör eylemlerinden sonra olduğu gibi, güvenlik kuvvetlerinin öfkesi özellikle Kafkasyalı görünümlü esmer kişilere yöneldi. Dün Moskova'da çok sayıda kişi sadece Rus'a benzemediği için kimlik kontrolünden geçirildi, bazıları gözaltına alındı. İçişleri Bakanlığı, vatandaşlara çağrıda bulunarak alınan önlemlerin anlayışla karşılanmasını istedi. 
     Bir rock festivalinin girişindeki gişelerin önünde düzenlenen iki ayrı intihar saldırısında ölenlerden ikisi kadın intihar eylemcisi. Bu kişilerden birisinin Çeçen olduğu belirlendi. Yetkililer, patlamanın etkisini artırmak amacıyla patlayıcıların içine çok sayıda çivi ve vida yerleştirildiğini söyledi. 
     Patlamalar, 40 bin kişinin bulunduğu konser alanında duyulmadı. Güvenlik kuvvetleri, haberin içeriye ulaşması halinde büyük panik yaşanacağını düşünerek bölgedeki cep telefonlarına yapılan aramaları bloke etti. 
     Öte yandan, saldırılar üzerine Rusya Devlet Başkanı Vladimir Putin de dün başlaması planlanan Özbekistan ve Malezya ziyaretlerini erteledi. 
     
Teröre 400 kurban      1990'ların sonuna kadar hemen hemen hiç terör eyleminin düzenlenmediği Moskova'da son dört yılda 400'e yakın kişi saldırılarda hayatını kaybetti. 
     Moskova'daki terör dalgası 9 Eylül 1999 tarihinde bir apartmana düzenlenen bombalı saldırıda 87 kişinin ölmesiyle başladı. Dört gün sonra benzer bir saldırıda 120 kişi hayatını kaybetti. 2000 yılı ağustos ayında Moskova'nın merkezindeki yeraltı geçidinde meydana gelen patlamada 13 kişi öldü. En büyük terör eylemi ise, geçen yılın ekim ayında bir tiyatroya düzenlenen baskın sırasında yaşandı ve 150'ye yakın kişi öldü. 
     

</TEXT>
</DOC>
