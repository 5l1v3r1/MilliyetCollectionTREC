<DOC>
<DOCNO> 176856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/guncel/gun06.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Esmere dernek yasak 
</HEADLINE>
<TEXT>

      SÜLEYMAN SAĞAT DHA 

   
   İzmir'de Yakup Çardak ve arkadaşlarının 1996'da kurduğu Romanlar Yardımlaşma ve Dayanışma Derneği'nin İçişleri Bakanlığı'nca etnik ayrımcılık yapıldığı gerekçesiyle kapatılmasından sonra, yöneticiler yeni bir dernek için mücadeleye girişti. İzmir Valiliği Dernekler Masası'na "Çingeneler Yardımlaşma ve Dayanışma Derneği" adıyla yaptıkları başvuru da reddedilen Çardak, şimdi de "Selanikli Müzisyenler" adıyla yeni bir başvuruya hazırlandıklarını söyledi. Avrupa'da Romanların kurduğu derneklerin faaliyetlerini sürdürdüğünü belirten Çardak, şunları söyledi 
   
   'KENDİ KİMLİĞİMİZ ÖNEMLİ' 
   "Onların aylık giderlerini bile devlet karşılıyor. Biz kendi kimliğimizle bir dernek bile kuramıyoruz. İnsanlar kimlik ve kültürlerini ön plana çıkarabilmeli. Macaristan'daki Uluslararası Romanlar Birliği Kongresi'ne, derneğimiz olmadığı için gidemedik." 
   
   
</TEXT>
</DOC>
