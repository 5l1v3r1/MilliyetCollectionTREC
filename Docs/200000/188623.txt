<DOC>
<DOCNO> 188623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur09.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ toplantıları sonuç bildirgesi, Türkiye'yi memnun edecek 
</HEADLINE>
<TEXT>

     İslam Konferansı Örgütü'nün İKÖ Malezya'da düzenlenen 10. dönem toplantıları çerçevesinde, Irak'a ilişkin hazırlanmakta olan tasarıda, üye ülkelere Irak'a ''her türlü desteği vermeleri'' çağrısına, Irak'a asker gönderme kararı alan Türkiye olumlu bakıyor. 
     Diplomatik kaynaklardan edinilen bilgiye göre, Irak'a komşu ülkeler tarafından, sonuç bildirisinden ayrı olarak hazırlanmakta olan tasarıda, Irak'taki işgalin bir an önce bitmesi gerektiği belirtilerek, bunun yanında İKÖ ülkelerinin Irak'a her türlü desteği vermeleri isteniyor. 
     Diplomatik kaynaklar, halen dışişleri bakanları onayı aşamasında bulunan ve 15 Ekim'de başlayacak liderler zirvesine sunulacak olan tasarının bu haliyle çıkmasının Türkiye'yi memnun edeceğini belirtiyorlar. 
     Bu arada, yabancı basına Türkiye'nin Irak'a asker göndermemesi gerektiği şeklinde demeçler veren ülke yetkililerinin, oturumlarda bu yönde herhangi bir talepte bulunmadığı da bildirildi. 
     Zirve sonunda yayımlanacak sonuç bildirisinin hazırlıkları da sürerken, bildiride Türkiye'yi KKTC ve Batı Trakya Türk azınlığı konularında tatmin edecek ifadelere yer verilmesi bekleniyor. 
     Bildiride, Filistinlilere yönelik ve Suriye'ye yapılan saldırıya ilişkin İsrail'in kınanmasına da kesin gözüyle bakılıyor. 
     Bildiride ayrıca, Irak'ta bir an önce bu ülkedeki yabancı güçlerden, seçilmiş bir yönetime geçiş yapılmasının da önemine değinilmesi bekleniyor. 
     Öte yandan, zirve gündeminde yer alan önemli konulardan birini de Filipinler, Güney Afrika ve Rusya'ya gözlemci statüsüyle İKÖ'de yer alabilmeleri için yapılması muhtemel davet oluşturuyor. 
     Topraklarında yaklaşık 20 milyon Müslüman yaşayan Rusya'nın olası bir gözlemci statüsü Pakistan'ı endişelendiriyor. Büyük Müslüman nüfusu olan Hindistan'ın da aynı statü için başvurabileceği endişesini taşıyan İslamabad, bu nedenle Rusya'ya gözlemcilikten farklı bir statü verilmesi için kulis yapıyor. 
     İstanbul'da bahar aylarında yapılacak olan İKÖ dışişleri bakanları toplantısında örgütün yeni genel sekreterinin seçilmesi beklenirken, daha önce bu yarıştan son anda çekilen Türkiye'nin yine aday gösterebileceği belirtiliyor. 
     
</TEXT>
</DOC>
