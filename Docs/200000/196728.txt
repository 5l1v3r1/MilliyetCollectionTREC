<DOC>
<DOCNO> 196728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spo04.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer kan ağlıyor 
</HEADLINE>
<TEXT>

   Trabzonspor'un eski başkanı, istifa kararında büyük hata ettiğini söyledi 
      
   Pişmanlık yaşıyor 
   BORDO-Mavili kulüpte futbol terörüne taviz verildiği gerekçesiyle istifa eden eski başkan Özkan Sümer, yaşanan gelişmeler nedeniyle üzüntü duyduğunu söyledi. Yerel bir TV'nin programına katılan Sümer, "Gerçekten çok pişmanım. Şimdi 'keşke istifa etmeseydim' şeklinde konuşma noktasına geldim" dedi. 
   
   Hesabı şaştı 
   İSTİFA ederek, bir birliktelik sağlanacağını düşündüğünü kaydeden Sümer, şöyle devam etti "Ne yazık ki istifam camia içindeki bütünlüğün sağlanması açısından gerekli etkiyi yaratamadı. Yaşadığım pişmanlık, Trabzon kongresinde sağlıklı, güvenilir başkanın ve kaliteli yönetimin oluşmasına kadar devam edecek" 
   
   Volkan-Oumar takası iddiası 
   TEKNİK Direktör Samet Aybaba'nın bir araya geldiği Yılmaz Vural'a, "Volkan'ı verin, Oumar'ı alın" teklifini götürdüğü öğrenildi. Vural'ın ise, "Necati'yi satıp, belli bir para girdisi sağlarsak, o zaman takası düşünebiliriz" dediği bildirildi. Bu arada Elazığ maçının hazırlıklarını sürdüren takımda, dünkü idmanın saati değişince Yattara çalışmaya geç katıldı. Kaptan Fatih, Bayram'la birlikte salonda çalıştı. 
   
   
   
   
</TEXT>
</DOC>
