<DOC>
<DOCNO> 198684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur20.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mickey Rourke, herşeyini kaybetti... 
</HEADLINE>
<TEXT>

     ''Siyam Balığı'', ''9.5 Hafta'', ''Vahşi Orkide'', ''Barfly'' gibi filmlerle bir dönem fırtına gibi esen ünlü aktör Mickey Rourke büyük bir çöküş yaşadığını, bütün malvarlığını, eşini ve ruhunu kaybettiğini itiraf etti. 
     Internetteki ''imdb'' sitesinin haberine göre, bir dönem sinemanın en gözde aktörü olan Rourke, kısa sürede kendini şöhretin büyüsüne kaptırarak garip davranışlar sergilemeye başladı. Evlendiği aktris Carrie Otis'i döven, uyuşturucu kullanan ve sinema projeleriyle ilgilenmeyen Rourke, sonunda ''boksör'' olmak istediğini belirterek sinemadan tamamıyla koptu. 
     Yaşadıklarından çok pişmanlık duyduğunu vurgulayan Mickey Rourke, en büyük hatayı ''boksör'' olmaya heveslenmekle yaptığını söyledi. Profesyonel yardım almak için çabaladığını, ancak bunun da fayda etmediğini dile getiren oyuncu, daha sonra kendine ait bir dükkan açtığını, ancak bu mağazanın da battığını kaydetti. 
     Sonunda çareyi eşcinsellere yönelik eşyalar satan bir mağaza açmakta bulduğunu anlatan Rourke, ''Evimi, karımı, itibarımı ve ruhumu kaybettim. Çok yalnız kaldım'' dedi. Bu dükkanda da çok sıkıntılı günler geçirdiğini ifade eden aktör, ''Hiç kimsenin beni tanımadığı bir eşcinseller dünyasında 24 saatimi geçirdim. Elimde ise sadece bir sıfır kaldı. Bütün param gitti'' açıklamasında bulundu. 
     
</TEXT>
</DOC>
