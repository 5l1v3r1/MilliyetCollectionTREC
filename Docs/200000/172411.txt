<DOC>
<DOCNO> 172411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur27.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "İktidar Irak'a asker gönderme kararı almış" 
</HEADLINE>
<TEXT>

     CHP Genel Başkanı Deniz Baykal, Hükümet'in Irak'a asker gönderme kararı aldığının anlaşıldığını savunarak, ''Hükümet, yakayı çoktan kaptırmıştır. Şimdi içinde bulunduğu durumu herkese kabul ettirme gayreti içindedir'' dedi. 
     Baykal, partisinin TBMM Grup toplantısında yaptığı konuşmada Irak'a asker gönderilmesi tartışmalarına değinerek, ''Öyle anlaşılıyor ki AKP iktidarı Irak'a asker gönderme kararı almıştır'' görüşünü dile getirdi. İktidarın şimdi, bunun gereklerini yerine getirmeye ve hedefe ulaşmaya çalıştığını kaydeden Baykal, sözlerini şöyle sürdürdü 
     ''Şunu herkesin çok iyi bilmesi gerekiyor, uluslararası hukuki meşruiyeti, temeli olmayan hiçbir askeri harekata Türkiye'nin katılması söz konusu olamaz, olmamalıdır. Bu, Anayasa'nın da Cumhuriyet dönemi uygulamalarının da gereğidir. Bugüne kadar Türkiye, uluslararası hukuki meşruiyeti olmayan hiçbir askeri harekata katılmamıştır.'' Türkiye'nin daha önce Kore, Bosna, Kosova, Afganistan ve Somali'ye Birlemiş Milletler BM ya da NATO kararları doğrultusunda asker gönderdiğini anımsatan Deniz Baykal, '' Cumhuriyet döneminde hiçbir zaman, hiçbir Türk askeri bir uluslararası maceraya gönderilmemiştir. Bu, bizim Osmanlı döneminden aldığımız bir tür tarihi derstir'' diye konuştu. 
     
     ''ABD, NEDEN BM'NİN DEVREYE GİRMESİNİ İSTEMİYOR '' 
     ABD'nin Irak'ta BM'nin devreye girmesini istememesinin nedenini soran Baykal, bugün koalisyon güçlerinin Irak'ta halk tarafından giderek dışlanmaya ve halka karşı davranışlarında da giderek ölçüyü kaçırmaya başladığına dikkati çekti. 
     Deniz Baykal, ''BM kararına gerek kalmadan, bazı ülkelerin harekete geçirilmesiyle bu konunun çözülebileceğinden kimsenin o kadar emin olmaması'' gerektiğini söyledi. 
     Türkiye'nin görevinin, bu sorunun çözülebilmesi için ABD ve İngiltere'yi uluslararası hukuki meşruiyetin önemine ikna etmeye, BM ve NATO ile işbirliği yapmaya teşvik etmek olduğunu belirten Baykal, şöyle devam etti 
     ''Böyle olursa, ABD, İngiltere, Irak halkı, bölge ve Türkiye rahat eder. Niçin koalisyon güçleri yeni arayışlara girme gereğini duydular Niçin Türkiye'yi sen de asker gönder diye çağırma ihtiyacı içine girdiler 
     ABD önemli bir ülkedir. Biz ABD'nin ve bu bölgenin yeni sorunlarla, sıkıntılarla karşı karşıya kalmasını istemiyoruz. Biz, bu bölgenin hızla huzur, güvenlik ve barışa kavuşmasını istiyoruz. ABD elbette önemli bir ülkedir. Onlarla aramızı iyi tutmak, gereksiz gerginliklere sürüklenmemek elbette çok önemlidir. Ama bu demek değildir ki Türkiye'nin yaşamsal çıkarlarını tehlikeye atacak biçimde büyük güçlerin peşinde sürüklenmek uygundur. Bu ayrımı gözetmenin ABD'ye düşmanlık etme anlayışıyla hiçbir ilgisi yoktur.'' 
     
     ''HÜKÜMET YAKAYI ÇOKTAN KAPTIRMIŞTIR'' 
     Hükümet'in bu konuda duyarlılıklara uygun bir politika sergilemediğini belirten Baykal, ''Hükümet yakayı çoktan kaptırmıştır. Şimdi içinde bulunduğu durumu herkese kabul ettirme gayreti, çabası içindedir'' dedi. 
     Baykal, yeniden tehlikeli bir sürecin başladığını savunarak, ''Türkiye'yi Ortadoğu'da bir maceraya sürükleyerek, ABD'nin gönlünü kazanmak politikasının ülkenin uzun dönemli yararlarıyla bağdaşan bir politika olmadığını'' söyledi. 
     ''Bunları söylemenin kolay olmadığını biliyorum'' diyen Baykal, CHP'nin görevini yaptığını ve Türkiye'nin uzun dönemli yararlarını cesaret ve tutarlılıkla ortaya koyduğunu kaydetti. 
     Deniz Baykal, ''Bizim Hükümet'imizin ABD'ye NATO ve BM'den karar almamız gerekir diyerek cesaret ve kimlikle ortaya çıkmasını istiyoruz ve bunun olmadığını da üzüntüyle görüyoruz '' dedi. 
     
</TEXT>
</DOC>
