<DOC>
<DOCNO> 180162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy06.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı rejim değişikliği 
</HEADLINE>
<TEXT>
   AKP, Başkanlık Sistemi çalışması başlattı 
   AKP'li Kuzu'nun hazırladığı yeni Anayasa taslağıyla, Anayasa Mahkemesi iktidarın denetimine girecek. AKP, sistemi kökten değiştirmeyi amaçlıyor 
      ANKARA Milliyet 

   
   Başbakan Recep Tayyip Erdoğan'ın cuma günü "Hazırlık talimatı vermedim, haber asparagas" diyerek yalanladığı Cumhurbaşkanı'nın yetkilerinin sınırlandırılmasına ilişkin Anayasa değişiklikleri konusunda AKP'nin çalışma başlattığı ortaya çıktı. TBMM Anayasa Komisyonu Başkanı Burhan Kuzu, bu yönde bir Anayasa değişikliğini de içeren taslak hazırlığına başladığını açıkladı. 
   Tatilini keserek TBMM'de çalışmaya başlayan Kuzu, AA'ya yaptığı açıklamada, 1982 Anayasası ile "kuvvetler ayrımı" ilkesinin bozulduğunu, Cumhurbaşkanı'nın referandum ve atamalar konusundaki yetkilerinin "sorumluluğu bulunmayan bir kişi" için çok fazla olduğunu bildirdi. Kuzu, paketin, "atama yetkilerinin kısıtlanmasının yanı sıra TBMM'de üçte iki çoğunlukla kabul edilen Anayasa değişikliklerinin referanduma götürülmesinin engellenmesini" de içereceğini belirtti. 
   
   Yüksek yargı 
   Yüksek yargı üyelerinin belirlenmesi konusunda da değişiklik yapılacağını bildiren Kuzu, yerleşmiş demokrasilerin çoğunda Anayasa Mahkemesi üyelerinin bir bölümünün parlamento tarafından seçildiğini savundu. Kuzu, Türkiye'de de bu yönde bir düzenleme yapılmasının yararlı olabileceğini kaydederek, "Üyelerin tamamını Cumhurbaşkanı atıyor, sonra da bu mahkemede dava açıyor. Bu değiştirilmeli" dedi. 
   Kuzu, ancak tüm bakanlarla ve muhalefet partileriyle bu konuda görüşmeler yapacağını söyledi. 
   Kuzu, bu kesimlerin değişikliklerle ilgili istemlerini dinledikten sonra TBMM, 1 Ekim'de çalışmalara başlayıncaya kadar bir taslak metnin ortaya çıkabileceğini kaydetti. 
   Hazırladıklarını "pansuman düzenlemeler" olarak nitelendiren Kuzu, tüm Anayasa'nın gözden geçirilmesi gerektiğini vurgularken, sorunların "başkanlık sistemine" geçilmesi ile çözülebileceğini, başta ABD olmak üzere bu sistemin uygulandığı ülkelerin daha fazla geliştiklerini iddia etti. CHP'den destek beklediklerini, ancak gelmezse değişikliği AKP'nin tek başına yapacağını dile getiren Kuzu, dokunulmazlık şartına karşı, "Dokunulmazlıklar da paketin içinde yer alır. Ayrı olmaz. CHP desteklerse destekler, desteklemezse bizim çoğunluğumuz var, Anayasa'yı biz değiştiririz" dedi. 
   Kuzu, Milliyet'e de, "Sayın Sezer ile bir zıtlaşma içinde değiliz. Geçmiş dönemlerde hazırlanan bir paket vardı. Bunun içinde temel hak ve özgürlüklere ilişkin düzenlemeler gerçekleşti, Cumhurbaşkanı'nın yetkilerine ilişkin bölüm görüşülemeden kaldı. Yarım kalan bir çalışmanın tamamlanmasından başka bir şey değil" dedi. Değişikliğin, 367'nin üzerinde bir oyla kabul edilmesi halinde bile Sezer tarafından referanduma götürülebileceğinin anımsatılması üzerine Kuzu, "Bunu biliyoruz. Hatta tüm paketi de referanduma götürebilir. O zaman da Cumhurbaşkanı'nın yetkileri konusunda halk karar verecek" karşılığını verdi. 
   CHP Grup Başkanvekili Oğuz Oyan, hazırlıkların Türkiye'deki anayasal rejimin temeline "dinamit koymak" anlamına geldiğini savundu. 
   
   
</TEXT>
</DOC>
