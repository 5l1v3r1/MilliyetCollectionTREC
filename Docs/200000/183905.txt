<DOC>
<DOCNO> 183905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko14.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Avrupa Başkanı Türkiye ekonomisindeki gelişmeler pozitif 
</HEADLINE>
<TEXT>

     Uluslararası Para Fonu IMF Avrupa Bölümü Başkanı Michael Deppler, sıcak para olarak da ifade edilen portföy cinsinden kısa vadeli sermaye hareketlerinin Türkiye için bir tehdit oluşturacağını zannetmediğini bildirerek, ''çünkü portföy cinsinden yatırımların önemli bir kısmı, Türkiye'de ikamet eden Türkler tarafından yapılıyor'' dedi. 
     Deppler, portföy cinsinden yatırımların önemli bir bölümünün Türkiye'de ikamet eden Türkler tarafından gerçekleştirildiğini, bunun diğer ülkelere benzemeyen bir örnek olduğunu belirterek, ''ayrıca bunu alan Türk yatırımcılar kısa vadeli değil de uzun vadeli hareket eden yatırımcılar özelliğinde'' dedi. 
     Küresel anlamda sıcak para girişini önlemek için bazı tedbirlerin alınabileceğini belirten Deppler, bu tedbirlerden birisinin caydırıcı olan verginin konulması, diğerinin ise faizlerin indirilmesi olduğunu kaydetti. Deppler, faiz oranlarının enflasyon paralelinde indirilmesi halinde, kısa vadeli portföy yatırımlarının daha az cazip hale geleceğini vurguladı. 
     Avrupa Bölüm Başkanı Deppler, Türkiye ekonomisindeki gelişmelerin oldukça pozitif olduğunu, bundan önce yüzde 5'lik büyüme rakamına şüphe ile bakılırken, şimdi büyüme rakamının yüzde 5'i de aşacağı tahmininin yapıldığını, yüzde 20'lik enflasyon hedefinin ise yine aynı şekilde daha önceleri gerçekleştirilmesine şüphe ile yaklaşılırken, şimdi gayet makul bir rakam olarak görüldüğünü ifade etti. 
     
     ''BONO FAİZ ORANLARI ÖNGÖRÜLENDEN DAHA İYİ İNMEYE BAŞLADI'' 
     Hazine bonoları faiz oranlarının programda öngörülenden daha iyi bir şekilde inmeye başladığına işaret eden Deppler, faiz oranlarındaki düşüşün programlardaki kararlılık çerçevesinde devam edeceğini kaydetti. Cari işlemler kaleminin biraz kaygı uyandırdığını belirten Deppler, fakat turizm ve ihracattaki trendin bu kaygıyı azaltacak nitelikte olduğunu söyledi. 
     Deppler, programın tümüne baktıklarında, son ekonomik verilerin olumlu bakmalarının nedenini oluşturduklarını da vurguladı. Hükümetin programa bağlılığın devam ettiğini gördüklerini ifade eden Deppler, ekonomik verilerin hedeflerin gerçekleştirileceğine dair şimdiden işaret verdiğini söyledi. 
     
     TL'NİN DEĞERLENMESİ... 
     TL'nin aşırı değerlenmesinin etkisi konusundaki bir soruya karşılık Deppler, öncelikle TL'nin aşırı değerlenmesinden kaygılı olmadıklarını, çünkü Merkez Bankası'nın yerinde müdahalelerde bulunduğunu, ikinci olarak da ihracatın arttığını, verimliliğin yükseldiğini, bu durumun Türkiye'nin rekabet kapasitesi açısından olumsuz bir durum oluşturmadığını anlattı. TL'deki gelişmeleri oldukça yakından izlediklerini vurgulayan Deppler, programın iki ana unsurunun bulunduğunu, bunlardan birinin hükümetin programa olan bağlılığının devam etmesi olduğunu belirtti. Hükümetin bu anlamda bağlılığının devam ettiğini, ikinci unsurun da dalgalı döviz kuru olduğunu, dalgalı döviz kuru rejiminin ''eşsiz şok emici özelliği olan bir rejim'' olduğunu kaydetti. 
     
     TL'DEN 6 SIFIR ATILMASI 
     Deppler, TL'den altı sıfır atılmasına ilişkin bir soru üzerine, TL'de yeniden değerleme yapılmasının enflasyonun tek haneye indirilerek kalıcı bir hale getirilmesi ile mümkün olabileceğini vurguladı. 
     Michael Deppler, ekonomik programın sürdürülmesi halinde TL'den sıfır atılması uygulamasının çok uzun olmayan bir süreçte başlanabileceğini ümit ettiğini bildirdi. 
     Deppler, Türkiye ekonomisinin karşılaşabileceği en büyük riskin ne olduğuna ilişkin bir soruya karşılık, karar vericilerin, siyasetçilerin program dışına sapmalarının Türkiye ekonomisinin karşılaşabileceği en büyük risk olduğunu, ancak şu andaki hükümetin bu riski bilerek programa sadık bir şekilde hareket ettiğini söyledi. 
     
     STAND-BY'IN SONA ERDİRİLMESİ 
     Stand-by'ın sona erdirilmesi ile ilgili bir soruya karşılık, 2004 yılı sonunda stand by'ın sona erdirilmesinin hükümetin tercihine bağlı olduğunu, programın sona erdirilmesi halinde ilişkilerin hangi mali düzenleme ile devam edeceğinin karşılıklı görüşmelerle kararlaştırılabileceğini anlattı. 
     Deppler, normal olarak bir programın bitirilmesinin o programın başarısına da bağlı bir unsur olduğunun altını çizdi. 
     Michael Deppler, Arjantin'deki krizin Türk ekonomisine etkisinin ne olabileceğine ilişkin soruya karşılık, Arjantin'in farklı bir vaka olduğun, bu nedenle Türkiye ekonomisine olumsuz bir etkide bulunabileceğini zannetmediğini anlattı. 
     Beklenmeyen durumlara karşılık hazırlıklı olmak gerektiğini de belirten Deppler, bu durumlara karşı IMF'nin her zaman kaygı taşıdığını da ifade etti. 
     
     6. GÖZDEN GEÇİRME 
     Gelecek hafta başlayacak olan 6. gözden geçirmenin vergi ve 2004 bütçesi gibi konuların ele alınacak olması nedeniyle oldukça önemli bir gözden geçirme olduğunu belirten Deppler, 6. gözden geçirmenin programlanan süreç içinde tamamlanacağı ümidinde olduğunu da sözlerine ekledi. 
     
</TEXT>
</DOC>
