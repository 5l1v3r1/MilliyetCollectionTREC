<DOC>
<DOCNO> 192408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/pulur.html </URL>
<DATE> 2003/10/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ütopya, Etiyopya ve teleme... 
</HEADLINE>
<TEXT>

   
   BİZ görmedik, okumadık, anlatana güveniyoruz, ya da yaygın deyimle, eğer yalansa, onun yalancısıyız... 
   Bir yerde rastlamış, yazar "Ütopya"dan söz ediyormuş, ama Almanya gibi, Fransa gibi, İran gibi, Irak gibi, yani "Ütopya"yı gerçek bir ülke gibi anlatıyormuş... 
   Hiç şaşmamak gerek, Recep Peker'in, Refik Saydam'ın, Ferit Melen'in kim olduğunu bilmeyen, bildiklerini sananların da bu başbakanları Genelkurmay başkanı yapanların yaşadığı yerde "Ütopya"nın bir ülke sayılmasını çok görmeyeceksiniz. 
   Adamcağız bari "Ütopya"nın nüfusunu, yüzölçümünü, milli gelirini, siyasi partilerini, en uzun akarsuyunu, hangi denize sahili olduğunu da yazsaydı. 
   Sonra anlaşılmış ki, yazar meğerse "Etiyopya" demek istiyormuş, bizim gençliğimizde adı "Habeşistan"dı, sonra "Etiyopya" oldu, "Ütopya" ile "Etiyopya"yı karıştırmış... 
   
   MADEM bu kadar anlattık, oldu olacak "Ütopya"nın ne demek olduğunu anlatalım, neresi olduğunu değil... 
   "Ütopya" kelimesi nereden gelmektedir 
   Sahip Akosman'a göre İngiliz yazar Sir Thomas More, yazdığı bir kitaba "Ütopya" adını vermiştir. Kitapta İngiltere'nin sosyal düzeni eleştirilmekte, soyluların, bankerlerin büyük gelirleri olduğu, yoksulların, köylülerin hiçbir sosyal güvenlikleri olmadığı belirtilmekte ve "Ütopya" adında bir ülke anlatılmaktadır. x 
   Bu ülkede özel mülkiyet ve servet farkları insanları birbirinden ayırmaz, burada bütün dünya nimetlerinden herkes yararlanır, kimsede açlık korkusu yoktur, geniş bir vicdan ve fikir özgürlüğü vardır. 
   
   PEKİ, "Ütopya" kelimesinin kökeni nedir 
   Eski Yunancada "ou"nun anlamı "yok, değil"dir, "topia" ise "topas" kelimesinden alınmıştır "bir yer" anlamına gelmektedir. İkisi yan yana gelince de "ou - topia" olmakta, yani "Yok böyle bir yer" anlamını taşımaktadır. 
   Bakın, nereden nereye geldik, adam "Etiyopya" ile "Ütopya"yı karıştırmış, bize de bunları yazmak düşmüş... 
   Söyler misiniz içinizde "Ütopya"yı göreniniz var mı 
   Nice ömürler geçip gitti "Ütopya"yı beklerken 
   
   BİR okur soruyor 
   "Siz bir kere yazmıştınız, kesip sakladım, ama kaybettim." 
   Adam öyle olmayacak işler yapmaya kalkar ki, "tekeden teleme çalıyor" derler, ya da öyle palavra atar ki ona da "tekeden teleme çalıyor" denir. 
   Peki "teleme" nedir 
   "Teleme" keçi sütünden yapılan, yoğurda benzeyen bir yiyecek... Özellikle yaz mevsiminde, keçiden alınan süt, daha soğumadan bir kaba konur, incir yaprağının beyaz sütü ile mayalandırılıp 20 dakika kadar dinlenmeye bırakılır. Yavan ama, lezzetli bir yiyecek olur. 
   Diyeceksiniz, bunun saçmalığı nerede 
   Erkek keçiye "teke" derler, tekeden süt alıp teleme yapılır mı 
   Horoz yumurtasıyla omlet yapılamayacağı gibi... 
   Bu örneği beğenmediyseniz, bir örnek daha... 
   Politikacının yıllar boyu attığı palavralar "tekeden teleme çalmak" değil de nedir 
   
   x Sorular ve Yanıtları Faks 0212 231 30 65. e - mail sahipak superonline.com 
   
      
   
</TEXT>
</DOC>
