<DOC>
<DOCNO> 164143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko25.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdürü, Kepez Elektrik'te inceleme yaptı... 
</HEADLINE>
<TEXT>

     Türkiye Elektrik Dağıtım Anonim Şirketi TEDAŞ Genel Müdürü Haşim Keklik, imtiyaz sözleşmesi hükümlerini yerine getirmediği gerekçesiyle sözleşmesi iptal edilen ve el konulan Kepez Elektrik T.A.Ş. işyerlerinde inceleme yaptı. 
     TEDAŞ Antalya Müessese Müdürü Abdullah Uyar ve diğer iletim, üretim şirketi yöneticileriyle birlikte Kepez Elektrik T.A.Ş. işyerlerine giden Keklik, mühendis ve diğer teknik kadroyla birlikte bir saat toplantı yaptı. 
     Keklik'in toplantıda çalışanlara, Kepez Elektrik T.A.Ş.'den istifa etmelerini ve kısa süre içinde kendilerine bu konuda bilgi vermelerini istediği öğrenildi. Keklik'in ayrıca şirket personelinin, 31 Aralık 2003 tarihine kadar geçici kadro statüsünde çalışacaklarını, bu tarihten sonra gerek görülmesi durumunda yeni düzenleme yapılacağını kaydettiği de ifade edildi. 
     Keklik, Kepez Elektrik T.A.Ş. santralı ve Genel Müdürlük binasındaki incelemelerini tamamladıktan sonra ayrılırken, gazetecilere herhangi bir açıklamaya yapmayacağını söyledi. 
     TEDAŞ Antalya Müessese Müdürü Abdullah Uyar da ''Susma hakkını kullandığını'' belirterek, açıklama yapmadı. 
     TEDAŞ Antalya Müessese Müdürlüğü yetkilileri ise Kepez Elektrik T.A.Ş. işyerlerinde, Antalya'ya kesintisiz ve kaliteli elektrik verilmesi amacıyla çalışmaları sürdürdüklerini söylediler. 
     Kepez Elektrik T.A.Ş. işyerlerine el konulmasından bu yana gazetecilerin şirket içine alınmaması kararı devam ediyor. 
     Öte yandan, Kepez Elektrik T.A.Ş. işyerlerinde görev yapan personel, bir belirsizliğin söz konusu olduğunu belirterek, Haziran ayı maaşlarının Uzan grubuna bağlı şirketlerden mi, yoksa TEDAŞ'tan mı alınacağı konusunda bilgi alamadıklarını kaydettiler. 
     
     ESKİ YÖNETİCİLER ŞİRKET ÖNÜNDE 
     Enerji ve Tabii Kaynaklar Bakanlığı tarafından el konulan ve şirket dışına çıkartılan Kepez Elektrik T.A.Ş.'nin Genel Müdür Yardımcısı Cevat Aktepe ve bir grup avukat da işyerine girmek için şirketin giriş kapısı önünde bekliyor. 
     Aktepe, gazetecilere yaptığı açıklamada, ''işyerinde halen işgalin sürdüğünü'' iddia ederek, bu işyerinde hukuki sürecin devam ettiğini, avukatların çeşitli girişimlerde bulunduğunu söyledi. 
     
</TEXT>
</DOC>
