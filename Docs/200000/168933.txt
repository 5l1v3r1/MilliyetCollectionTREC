<DOC>
<DOCNO> 168933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/uras.html </URL>
<DATE> 2003/07/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bu yıl Almanlar gelmiyor 
</HEADLINE>
<TEXT>

     Turizm Bakanlığı tarafından eskiden her ay turist sayısındaki artışı ülkeler itibariyle yayımlanırdı. Bu yıl gerileme ortaya çıkınca rakamlar açıklanmaz oldu. Antalya ile ilgili rakamları turizm araştırmacısı Fehmi Köfteoğlu'nun yardımı ile bulabildim. Antalya rakamları Türkiye genelinin yüzde 60'ını temsil ediyor. Antalya'ya geçen yılın ilk yarısında 1.8 milyon yabancı turist gelmişti. Bu yıl gelenlerin sayısı 1.5 milyon kişi dolayında. 
     Yılın ilk 5 ayında havaalanlarına inen yabancı sayılarındaki azalma da endişe verici. Dalaman Havaalanı'na inen yabancı sayısı yüzde 18 oranında, Bodrum - Milas Havaalanı'na inen yabancı sayısı yüzde 26 oranında azaldı. 
     Turist sayısı azalırken yabancı turistlerin kişi başı harcamaları da azalıyor. Geçen yılın ilk dört ayında kişi başı harcama, ortalama 585.7 dolar iken, bu yıl yüzde 5.4 oranında azaldı, 563.5 dolara düştü. 
     Bunun sonucu Türkiye'nin turizmden geliri geçen yılın ilk dört ayında 1.3 milyar dolar iken, bu yıl yüzde 16.1 azaldı ve 1.1 milyar dolar olarak gerçekleşti. 
     2003 yılında 8.5 milyar dolar turizm geliri bekliyorduk. Hükümet bu rakamı daha sonra 7.9 milyar dolara indirmişti. Bu gidiş ile 7 milyar doları tutturmak ihtimali bile zayıf. 
     Halbuki bu yıla büyük ümitlerle girmiştik. Turizm gelirinin 10 milyar doları aşacağı ve döviz açığımızın bu yoldan kapanacağı söyleniyordu. Almanya'da ve diğer Avrupa ülkelerinde devam eden ekonomik sıkıntılar, rezervasyon döneminde Irak Savaşı ile ilgili belirsizlikler Türkiye'ye gelen Avrupalı turist sayısını olumsuz etkiledi. 
     
     

</TEXT>
</DOC>
