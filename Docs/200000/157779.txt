<DOC>
<DOCNO> 157779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye giriş-çıkışlar 2004'te çok zorlaşacak 
</HEADLINE>
<TEXT>

     ABD, 1 Ocak 2004 tarihinden itibaren, vize uyguladığı bütün ülkelerin vatandaşlarından, Amerikan topraklarına girerken parmak izi ve fotoğraf alma uygulamasına geçecek. 
     Yeni uygulamanın detayları, İç Güvenlik Bakanlığı sınır ve ulaşım güvenliği müsteşarı Asa Hutchinson tarafından duyuruldu. 
     Hutchinson, 11 Eylül terörist saldırılarından sonra sınır güvenliğini artırmak için bu yola başvurulduğunu söyledi. Yeni uygulamayla birlikte, 1 Ocak 2004 tarihinden itibaren, vize istenen bütün ülkelerin vatandaşlarından parmak izi, fotoğraf alınacak. Uygulama daha sonra, yüz taraması ve göz bebeği taramasını da içerecek. ABD'ye gelen kişilerin, seyahat belgeleri, terörist gruplarla bağlantılı olup olmadığı, suç dosyası, vize ihlali olup olmadığı da incelenecek. 
     ABD kongresi, İç Güvenlik Bakanlığı'na, Amerikan havaalanları ve limanlarında, bu yılın sonuna kadar yeni bir giriş-çıkış sistemi kurulması için zaman tanımıştı. Hutchinson da, kongrenin tanıdığı sürenin sonunda, yeni ABD Ziyaret Programı'nı başlatacaklarını kaydetti. 
     Hutchinson, ABD'ye gelen ziyaretçilerin yüzde 60'ının, vizeye tabi ülkelerden geldiğini, bunun da 23 milyon ziyaretçiye eşit olduğunu söyledi. Hutchinson, ''1 Ocak'tan itibaren, vizesi olan bir yolcu bize geldiğinde, seyahat belgeleri taranacak. Fotoğrafı ve parmak izi alınacak. Terörist listesinde, herhangi bir suç listesinde olup olmadığı, vizesini daha önce ihlal edip etmediği incelenecek. Bu çerçevede, ülkeye girişi reddedilebilecek. Gelen ziyaretçilerin, göçmen ve vatandaşlık statüsü, oturduğu ülke, ABD'deki adresi gibi bilgiler tam olarak verilecek'' dedi. 
     Asa Hutchinson, ''Gelen ziyaretçilerin yüzde 99.9'una, iyi günler dileyip yoluna göndereceğiz. Geri kalanlar ise ülkemizi daha güvenli, göçmen sistemimizi daha sağlam yapmamıza yarayacak'' diye konuştu. 
     ABD, ülkeye girişlerin yanı sıra, çıkışları da kontrol edecek. Ülkeden ayrılan kişinin, kimlik bilgileri doğrulanacak. Kanunsuz olarak ABD'de kalanları tespit için İç Güvenlik Bakanlığı, kısa adı ICE olan, bir Göçmen ve Gümrük Gücü de oluşturacak. Ziyaretçinin bilgileri ICE tarafından incelenip, analiz edilecek ve daha fazla soruşturma için ilgili birime nakledilecek. 
     
</TEXT>
</DOC>
