<DOC>
<DOCNO> 151381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko48.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Faizlerin daha da düşmesi bazı koşullara bağlı 
</HEADLINE>
<TEXT>

     Merkez Bankası Başkanı Süreyya Serdengeçti, faizlerin daha da düşmesinin bazı koşullara bağlı olduğunu söyledi. 
     Serdengeçti, bugün Bakanlar Kurulu'na ''Para Politikası Hedefler, Gelişmeler, Riskler'' başlıklı bir sunum yaparak Türkiye ekonomisinde yaşanan gelişmeleri değerlendirdi. 
     Sunumda, kamu maliyesinde disiplin sağlanması, yapısal reformların aksamadan sürmesi, dış şokların yol açtığı belirsizliklerin azalması ve bunların enflasyon öngörülerini olumlu etkilemesi halinde, uygulanan istikrar programın en başından beri öngördüğü gibi faizlerin ilerleyen dönemlerde daha da düşmesinin söz konusu olduğu belirtildi. 
     Serdengeçti'nin sunuma göre, mevcut program çerçevesinde orta vadede amaçlananın, fiyat istikrarının sağlandığı ortamda sürdürülebilir yüksek büyüme oranlarına ulaşmak, istihdamı artırmak ve yoksulluğu azaltmak olarak sıralandı. 
     Bu kapsamda, mali politikaların kurala bağlanması, yapısal reformların hızla ve kararlılıkla gerçekleştirilmesi, piyasa ekonomisinin sağlam temeller üzerine oturtulması, özel sektörün ekonomideki rolünün güçlendirilmesi, verimliliğin ön plana çıkarılması, doğrudan yabancı yatırımları teşvik eden önlemlerin hayata geçirilmesinin son derece önemli olduğu ifade edildi. 
     Sunumda, ''sermaye hareketleri serbest iken hem faiz oranları, hem de döviz kuru kontrol edilemez'' denildi. 
     
     ''DALGALI KUR'' 

     Döviz kuru rejiminin seçimi hükümet ile birlikte yapıldığı, döviz kuru politikasının uygulanmasının ise Merkez Bankası'na ait olduğu belirtilen sunumda, döviz kurlarının arz ve talep koşulları altında serbest piyasada belirlendiği kaydedildi. 
     Dalgalı kur rejimi altında döviz kurunun politika uygulamalarının artık bir nedeni değil sonucu olduğu ifade edilen sunumda, dalgalı kurda döviz kurunda aşırı oynaklıklara, fiyat istikrarı hedefini tehlikeye attığı ölçüde, şeffaf bir şekilde müdahale edebileceği belirtildi. 
     Müdahalelerin uyarılar, duyurular ve denetimler şeklinde yapılabileceği kaydedilen sunumda, piyasadaki döviz likidite fazlasının bir kısmının şeffaf ve kurala bağlı makenizmalar ile çekilebileceği anlatıldı. 
     Sunumda, dalgalı kur rejiminde kur riskinin piyasada olmasının ''sıcak para'' olarak da andlandırılan kısa vadeli spekülatif sermaye hareketlerini sınırladığı ifade edildi. 
     
     BÜYÜME 

     Serdengeçti'nin sunumunda, enflasyon hedefinin hükümet ve Merkez Bankası'nın ortak hedefi olduğu, Merkez Bankası Yasasında öngörüldüğü gibi fiyat istikrarını sağlama amacı ile çelişmemek kaydıyla hükümetin büyüme ve istihdam politikasını destekleyeceği bildirildi. 
     Kamunun borcunun yüksek olduğu ülkelerde, borç stokunun çevrilebilirliği konusundaki bekleyişlerin, bu ülke ekonomilerindeki gelişmelerin, özellikle enflasyon ve büyüme dinamiklerinin temel belirleyicisi olduğu ifade edildi. 
     Bu nedenle, Türkiye'de borç stokunun milli gelire oranının zamanla azaltılmasının, faiz dışı bütçe fazlası verilmesine, büyüme hızının artmasına, reel faizlerin düşmesine ve Türk Lirası'nın istikrar kazanmasına bağlı olduğu kaydedildi. 
     
     VERİMLİLİK ARTIŞI 

     Verimlilik artışının ekonomik büyümenin lokomotifi olduğu belirtilen sunumda bu kapsamda verimlilik artışı ile istihdam artışı arasında kuvvetli bir pozitif ilişki olduğunun düşünüldüğü bildirildi. 
     Türkiye'deki düşük verimliliğin arkasında en büyük etkenin ise makro ekonomik büyüme ve politik istikrarsızlık olduğu kaydedilen sunumda, ''bir taraftan ekonomik istikrarın sağlanmasına yönelik uygulamaların kararlılıkla sürdürülmesi, diğer taraftan gerek kamu kesimi, gerekse özel kesim tarafından verimliliği artırıcı politika ve reformlara önem ve öncelik verilmesi gerekmektedir'' denildi. 
     2003 yılı büyüme öngörüsünün yüzde 5 olduğu hatırlatılan sunumda, bugün itibarı ile bu büyüme oranını deskeleyecek faktörler sıralandı. 
     Gönüllü veya gönülsüz, kamu destekli bir sermaye birikim sürecinden piyasa koşullarının hakim olduğu, dünya pazarlarının ölçü ve ölçek alındığı bir birikim sürecine yönelindiği belirtildi. 
     Bu sürecin sağlıklı ve daha az maliyetli sürdürülebilmesi için kamu sektörü reformları ile özel sektör reformları eşgüdüm içinde gerçekleştirilmesi gerektiği ifade edildi. 
     Verginin tabana yayılması ve herkesten alınması gerektiği belirtilen sunumda, ''çünkü hükümetlerin vergi üzerinde kontrolleri varken enflasyon üzerinde kontrolleri yoktur. Dolayısıyla enflasyonist bir ortamda hangi kesimin fayda sağlayacağını, hangi kesimin zarar göreceğini hükümet belirleyemez'' denildi. 
     Reel kesime asıl katkının makro ekonomik istikrardan geleceği bildirilen sunumda sermaye yetersizliği çeken şirketlerin kendilerini uzun vadeli finanse edebilmeleri ve büyümelerinin ancak enflasyonun dolayısıyla reel ve nominal faizlerin düşmesi ve uzun vadeli kredi piyasalarının oluşması ile mümkün olduğu kaydedildi. 
     Sunumda, şöyle denildi 
     ''Seçim sürecinde, kamu maliyesinde görülen gevşemenin düzeltilmesi, programda öngörülen yapısal reformların hayata geçierilmesi halinde, dışsal şoklara rağmen, toplumda güvenin artacağına ve büyüme öngörüsünün gerçekleşeceğine dair şüphemiz bulunmamaktadır.'' 
     
     ENFLASYON 

     Enflasyonun bundan sonraki seyrinin aslen iktisadi temellere bağlı olarak iç talebin izleyeceği seyir ile Avrupa Birliği'ne AB üyelik süreci ve savaş sonrası Irakla ilgili olası gelişmeleri içeren dış gelişmelere bağlı olduğu bildirildi. 
     İktisadi temeller kapsamında uygulanmakta olan programın kesintisiz devam etmesi, faiz dışı fazla hedefinin tutturulması için 2003 yılı bütçesinde yer alan ek önlemlerin hayata geçirilmesi ve mali disiplinin sürdürülmesi, fiyatlardaki geçmişe endeksleme alışkanlığından vazgeçilmesi sonucu baz etkisi de dikkate alındığında enflasyondaki yükseliş geçici bir sapma olarak kalacağı ve 2002 yılında gözlenen düşüş eğiliminin devam edeceği bildirildi. 
     Para politikasının etkinliği ve hedeflere ulaşılması için kamu maliyesi disiplininin ve alınan tedbirlerin niteliklerinin önemli olduğu belirtilen sunumda, bu çerçevede 2003 yılı bütçesinde alınan önlemlerin düzenleniş biçimi, önümüzdeki dönemde kamu kaynaklı enflasyonist baskının yüksek olmayacağı sinyalini verdiği belirtildi. 

     
</TEXT>
</DOC>
