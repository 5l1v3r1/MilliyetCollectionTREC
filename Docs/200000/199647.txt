<DOC>
<DOCNO> 199647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun07.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Valinin talimatı faciayı önledi 
</HEADLINE>
<TEXT>

      MEHMET BÜYÜKARI, MESUT ÇETİN DHA 
   
   Karaman'ın Ermenek ilçesinde 22 Kasım'da meydana gelen grizu patlaması sonrasında göçük altında kalan 10 işçiyi kurtarmak için kömür ocağına girmek isteyen diğer işçileri engelleyen Karaman Valisi İsmet Metin'in olası bir faciayı önlediği ortaya çıktı. 
   Özsayan Madencilik'e ait ocaktaki patlamadan sonra Başmühendis Muammer İnan, olayın sabahında ekiplerin ocağa girdiğini belirtti. Kurtarma konusunda profesyonel olduklarını söyleyen İnan, "Eğer içeri bizden önce kurtarma çalışması için önlem almadan inenler olsaydı bir saniye bile yaşamaları mümkün değildi. Metin'in talimatı olası faciaları önledi" dedi. Metin, göçük olaylarına müdahale konusunda tecrübeli olduğunu belirterek, "İçerde canlı olamayacağı kanaatine varınca kimsenin girmemesi talimatı verdim. Erzurum Aşkale'de meydana gelen bir patlamada ocağa tedbir almadan girmeleri sonucu hayatını kaybeden kurtarma ekibi aklıma geldi. Ermenek'te de durum aynı olabilirdi" diye konuştu. Türk-İş'e bağlı Maden İş Sendikası Genel Başkanı Hüseyin Kayabaşı, maden ocaklarının denetimsizliğinden yakınarak, "Ocakta bariz ihmaller vardı" şeklinde konuştu. 
   
   
   
   
</TEXT>
</DOC>
