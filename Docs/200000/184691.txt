<DOC>
<DOCNO> 184691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy03.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
1000 Köye 1000 Tarımcı 
</HEADLINE>
<TEXT>

   250 köyün 50 trilyon tutan masrafını TOBB'un üstlendiği "1000 Köye 1000 Tarımcı" projesiyle "genç ve idealist mühendislerle çiftçilerin buluşturulması" amaçlanıyor 
      ANKARA Milliyet 

   
   Başbakan Recep Tayyip Erdoğan, ABD'den alınan 8.5 milyar dolarlık krediyle ilgili eleştirilere, "Bağımsızlığımız bu kadar ucuz değil. Adımlarımızı akıllıca attık" yanıtını verdi. 
   Tarım ve Köyişleri Bakanlığı'nın hazırladığı "1000 Köye 1000 Tarımcı" projesinin tanıtımına katılan Erdoğan, Türkiye'nin talihinin yavaş yavaş açıldığını ifade etti. "Ağır ve fırtınalı yolculuğun sonu geliyor" diyen Erdoğan, krediyle ilgili şunları söyledi 
   "Biz dışarıdan gelecek paralara göre hesabımızı yapmadık. Kendi kaynaklarımızı belirledik, ayakları üzerinde duran bir yönetimiz. Türk ekonomisinde kara göründü, yakın zamanlarda gemimizin esenlik içinde limana ulaşacağını söylemek istiyorum." 
   Projeye değinen Erdoğan, projenin büyük kalkınma hareketinin önemli bir adımı ve kıvılcımı olacağını savunarak şöyle konuştu "Tarım sektörünün önünde yeni ufuklar açılacak. Toprağa sadece bilgiyi değil tecrübeyi ve aklı da vereceğiz. Üç yıllık pilot uygulama maliyeti 50 trilyon lira ama Türkiye Odalar ve Borsalar Birliği'nin TOBB 250 köyün masrafını üstlenmeyi kabul etmesiyle devlet bütçesinden tek kuruş çıkmayacak" dedi. Tarım Bakanı Sami Güçlü de, "Bu proje, genç, dinamik, istekli ve idealist mühendislerimizin çiftçilerimizle buluşturulmasıdır. Yeniden topraklarımıza gireceğiz, o topraklara bilgiyi, samimiyeti ve ideallerimizi ekeceğiz" dedi. 
   Tanıtımda söz alan TEMA Vakfı Başkanı Hayrettin Karaca da, toprağın derdi çözülmeden tarımın sorunlarının çözülemeyeceğini savundu. Karaca, "Bağımsızlığın korunmasında toprağın korunması önemli. Toprağımızı korur, verimini artırırsak, yalvarmadan, asker gönderme taahhüdüne gerek olmadan 40 milyar dolarımız olur" diye konuştu. 
   
   Tarım gönüllüleri hatırası    Fenerbahçe Kulübü Başkanı Aziz Yıldırım, BJK Başkanı Serdar Bilgili, Türk - İş Başkanı Salim Kılıç, Milli Güreşçi Hamza Yerlikaya, TZOB Başkanı Şemsi Bayraktar, işadamı Bülent Eczacıbaşı projeye desteklerini açıklarken, sanatçı Ferdi Tayfur, "Hadi Gel Köyümüze Geri Dönelim" şarkısını seslendirdi. Ziraat Odası başkanlarının ve çiftçilerin katıldığı toplantıda, "Tarım Gönüllüleri" fotoğraf çektirdi. 
   
   
</TEXT>
</DOC>
