<DOC>
<DOCNO> 178407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun09.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'da orman yangınları ekonomiyi çökertti 
</HEADLINE>
<TEXT>

     Kanada'nın British Columbia eyaletinde çıkan orman yangınının, vergi mükelleflerine günde 7.4 milyon dolar ek maliyet getirdiği belirtildi. 
     Eyalet hükümeti, yangın söndürme çalışmaları için şimdiye kadar 168 milyon dolar harcama yaptı. 
     On binlerce hektarlık orman alanını yok eden yangın aynı zamanda hükümetin kaynaklarını da eritiyor. 
     Orman Bakanlığı'nın yangın fonundaki 55 milyon dolar afetin ilk iki haftasında tükendi. 
     Bu arada Kanada Başbakanı Jean Chretien, federal hükümetin, afet bölgesinde evlerini kaybedenlere yardımda bulunacağını açıkladı. 
     Federal hükümetin desteğiyle oluşturulacak fondan, bölgedeki tatil evi olmayan konutların zararı karşılanacak. 
     Öte yandan, British Columbia eyaletindeki yangın söndürme çalışmalarına destek veren askeri güçler, 1948 yılında Fraser nehrinin taşması üzerine meydana gelen sel felaketinden bu yana ilk kez eyalette bu denli büyük çapta görev üstleniyorlar. 
     Söndürme çalışmalarına destek olmak üzere Alberta eyaletinden de 200 itfaiye görevlisi felaket bölgesine sevk ediliyor. 
     
</TEXT>
</DOC>
