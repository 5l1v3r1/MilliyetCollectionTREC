<DOC>
<DOCNO> 151938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur32.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, kriz yaratan genelgede geri adım attı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''yurtdışı teşkilatlara Milli Görüş ve Fethullah Gülen okullarıyla ilgili genelge gönderildiği'' yönünde basında çıkan haberlerin büyük ölçüde yanlış olduğunu söyledi. 
     Gül, 23 Nisan Ulusal Egemenlik ve Çocuk Bayramı nedeniyle, Kayseri Koca Sinan Ahmet Paşa İlköğretim Okulu öğrencilerini bakanlıkta kabul ettikten sonra, gazetecilerin sorularını yanıtladı. 
     Hükümetin, bazı devlet adamları ve yetkililerin yurtdışına seyahate gittiklerinde suç işlemeyen ve suça karışmayan derneklerin bu kişilere refakat edebileceğini dile getirdiğini söyleyen Gül, ''Söylenen şey budur ve bu da ilk defa değildir'' diye konuştu. 
     Yurtdışındaki derneklerle daha önce pek çok kez toplantılar yapıldığını, MGK Genel Sekreteri'nin yurtdışı ziyaretinde bu grupların toplantılara çağrıldığını kaydeden Gül, bazı büyükelçiliklerin yakın zamanda devlet büyüklerinin ziyaretleri olacağını belirtmeleri ve Dışişleri Bakanlığı'na bazı sorular yöneltmeleri üzerine, bu sorulara yanıt verilmek amacıyla böyle bir çalışma yapıldığını söyledi. 
     Gül, ''Yoksa bu dernekler protokole alınsın, bunlara yardım edilsin, bu derneklerin önü açılsın, bu dernekler kollansın, bunların hiçbiri doğru değildir'' dedi. 
     





</TEXT>
</DOC>
