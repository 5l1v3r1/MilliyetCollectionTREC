<DOC>
<DOCNO> 155992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko15.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp geçişte öncelik raylı sistemin... 
</HEADLINE>
<TEXT>

     İstanbul'da inşa edilmesi planlanan 1.3 kilometre uzunluğundaki raylı sistem projesinin, karayolu geçişine de imkan verecek şekilde revize edilip edilmemesine yönelik tartışmalara son nokta konuldu. 
     Ulaştırma Bakanlığı uzmanlarınca hazırlanan ve makama sunulan raporlarda, projenin maliyetini artıracağı ve çevre standartlarını kaybedeceği gerekçesiyle, tüp geçitin sadece raylı sistem olarak inşa edilmesi yönünde prensip kararı alındı. 
     Karayolu geçişinin projenin çevre standartlarını ortadan kaldıracağı yönünde de Bakanlığa görüş sunan uzmanlar özellikle, Japon Hükümetinin denizaşırı bir kurumu olarak sosyal yönü olan projelere kredi açan JBIC'ın kredi prosedüründe asgari binde 7.5'luk çevre standardı aradığı bu nedenle karayolu geçişi olduğu takdirde, Japon kredi anlaşmasının tehlikeye girebileceği yönünde görüş bildirdiği öğrenildi. 
     Bu doğrultuda İstanbul'da inşa edilmesi planlanan tüp geçit yalnız raylı sisteme göre ihale edilecek. 
     Sistemin finansmanını üstlenen Japon kredi kuruluşu JBIC'a sunulan ihale dokümanlarının onaylanmasının ardından önümüzdeki günlerde 4 konsorsiyumdan fiyat teklifleri alınacak. 2006 yılı içinde tüm üniteleri ile hizmete alınması planlanan ''Marmaray'' sisteminden saatte 70 bin yolcu taşınacak. 
     ''Marmaray'' sisteminin 1.3 kilometre uzunluğundaki tüp geçit yapımı finansmanı Japonya'dan alınacak 1.2 milyar dolarlık krediden karşılanacak. 
     
</TEXT>
</DOC>
