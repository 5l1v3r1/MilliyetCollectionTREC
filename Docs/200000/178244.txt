<DOC>
<DOCNO> 178244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo08.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolun açık olsun... Cimbom Sofya'ya gitti... 
</HEADLINE>
<TEXT>

     Galatasaray, Avrupa Şampiyonlar Ligi 3. ön eleme turu rövanşında yarın CSKA Sofya ile yapacağı karşılaşma için bu sabah Bulgaristan'ın başkenti Sofya'ya gitti. 
     Kulüp başkanı Özhan Canaydın, hareket öncesi Atatürk Havalimanı'nda yaptığı açıklamada, İstanbul'daki ilk maçta elde ettikleri 3-0'lık skor avantajını en iyi biçimde kullanmak istediklerini söyledi. 
     ''Zor bir maç oynayacağız'' diyen başkan Canaydın, ''Galatasaray, Şampiyonlar Ligi'nin her zaman gediklisidir. İnşallah en fazla katılan takım da olacağız'' şeklinde konuştu. 
     Sarı-kırmızılı ekipte, sakatlıkları süren Abdullah, Baliç, Ümit Karan ve Volkan'ın yanısıra, eşinin doğum yapması nedeniyle yurtdışında bulunan ve ancak dün İstanbul'a gelebilen Lukunku ile genç kaleci Aykut, maç kadrosuna alınmadı. 
     Bu arada Galatasaray kafilesiyle birlikte A Milli Takım Menajeri Can Çobanoğlu, A Milli Takımı Kaleci Antrenörü Mehmet Necip Kulaksızoğlu ile Futbol Federasyonu Yönetim Kurulu Üyesi Levent Kızıl da Sofya'ya gitti. 
     
</TEXT>
</DOC>
