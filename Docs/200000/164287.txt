<DOC>
<DOCNO> 164287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ ÜS BODRUM 
</HEADLINE>
<TEXT>

Serdar Bilgili ile Mircea Lucescu, tatilde buluştu, yeni sezon öncesi takımda yapılacak son rötuşları konuştu. Bilgili, "Transfer için acelemiz yok" dedi 
     BİLAL MEŞE 

     İhtiyaca göre transfer 
     YENİ sezonda Şampiyonlar Ligi'nde üst turlara çıkmanın hesaplarını yapan Beşiktaş'ta gizli zirveler tatilde de sürüyor. Bodrum'a giden Mircea Lucescu, Başkan Serdar Bilgili ile bir araya geldi. Takımın son durumunu değerlendiren ikili, yabancı transferinde de aceleci davranmama kararı aldı. Lucescu'nun iki genç Eser ve Sinan'ın performansına göre karar vereceğini söylediği öğrenildi. 
     
     Altı kontenjan dolu 
     GİUNTİ'NİN yeniden kiralanmasıyla birlikte 6 yabancının da takımda kaldığını hatırlatan Bilgili, görüşme sonrasında Lucescu'nun kararını beklediklerini dile getirdi. Bilgili, "Yedinci yabancıya ihtiyaç duyulursa gereğini yapacağız. Hocamız bu konuda çok hassas düşünüyor. Zamanımız var ve bu yüzden telaş içinde değiliz. Transferde emin adımlar atıyoruz" dedi. 
     
İnönü'ye keşif      KAPALI tribünde yapılacak değişiklik nedeniyle taraftarlarla gerilim yaşayan Beşiktaş yönetimi, çalışmaların hemen başlaması için kolları sıvadı. Yetkililer dün stadda keşif çalışması yaptı. Bu arada Kartal'ın Zürih kampındaki rakipleri belli oldu. 3 - 5 Temmuz'da iki amatör takımla karşılaşacak olan Beşiktaş, 7 Temmuz Basel, Hannover ve D.Zagreb'in yer alacağı bir turnuvaya katılacak. 
     
Sıra Emre'de      BEŞİKTAŞ, dış transferde bugün de Galatasaray'daki sözleşmesi sona eren Emre Aşık ile imza atacak. Yıldız futbolcu, böylece Refik Osman Top, Saffet Sancaklı, Ahmet Yıldırım ve Sergen Yalçın'dan sonra üç büyüklerin formasını giyen beşinci isim olacak. Bu arada Lucescu'nun gelecek sezonki kadroda düşünmediği Bayram, Malatyaspor ile 2 yıllık sözleşme imzaladı. 
     

</TEXT>
</DOC>
