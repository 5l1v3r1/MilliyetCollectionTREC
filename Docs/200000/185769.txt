<DOC>
<DOCNO> 185769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko06.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai'den sabit fiyatlı satış... 
</HEADLINE>
<TEXT>

     Hyundai Assan, ekonomideki olumlu gelişmeler sonucu otomotiv pazarında artan talebe cevap vermek amacıyla ''Sabit Fiyatlı Satış Sistemi'' hizmeti başlattı. 
     Hyundai Assan'den yapılan açıklamaya göre, yeni sistem, talep anında stokta mevcut olmayan araçların sipariş anındaki kampanya indirimli sabitlenmiş dolar fiyatı ile satılarak, maksimum 90 gün içinde müşteriye teslimini öngörüyor. 
     Böylece müşteriler hem mevcut kampanya indirimlerinden yararlanırken, hem de bekleme sürelerinde oluşan fiyat artışlarından etkilenmemiş olacaklar. 
     Hyundai Sabit Fiyatlı Satış Sistemi'nden yararlanmak isteyen müşteriler sipariş anında belirli bir miktar kapora ödeyecek, araç fiyatının kalan bakiyesini ise teslimat sırasında tamamlayacaklar. 
     Pazardaki canlanma nedeniyle Hyundai modellerine, özellikle Getz, Yeni Elantra, Sonata ve Accent Admire'a olan yüksek talepleri karşılamakta zorluk çektiklerini belirten Hyundai Assan Genel Müdürü Kurthan Tarakçıoğlu, bu nedenle müşterilerini mağdur etmemek amacıyla Sabit Fiyatlı Satış Sistemi'ni uygulamaya başladıklarını bildirdi. 
     
     "YENİ MODELLER TANITILACAK" 

     Hyundai Assan, en yeni 2004 model araçlarını, 4 Ekim 2003 tarihinde, Ankara ''Autoshow 2003 Fuarı''nda tanıtacak. 
     Hyundai'den yapılan yazılı açıklamaya göre, fuarda, Hyundai'nin Getz ve geçtiğimiz ay piyasaya sunulan Yeni Elantra modelinin yanı sıra binek modelleri Accent, Admire, Sonata, Santa Fe ve ticari araç modelleri Starex grubu, müşterilerin beğenisine sunulacak. 
     Hyundai Assan Genel Müdürü Kurthan Tarakçıoğlu, yeni Hyundai Assan ve Getz modelinin fuarın favorisi olacağını belirtirken, yeni Elantra'yı Eylül ayında piyasaya sunmayı planladıklarını, ancak müşterilerden gelen yoğun talep nedeniyle çıkış tarihini öne aldıklarını bildirdi. 
     Bugüne kadar toplam 3 milyon adet Elantra modeli satıldığını kaydeden Tarakçıoğlu, ''Elantra, bizim 2004 yılında yüzde 10 pazar payına ulaşmamızda önemli bir rol oynayacak'' dedi. 
     
</TEXT>
</DOC>
