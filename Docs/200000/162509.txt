<DOC>
<DOCNO> 162509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo19.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan zor da olsa tesisleri 2004'e yetiştirecek 
</HEADLINE>
<TEXT>

     Yunanistan'ın başkenti Atina'da gelecek yıl düzenlenecek 28. Yaz Olimpiyat Oyunları'na kısa bir süre kalırken, Türkiye Milli Olimpiyat Komitesi TMOK , oyunlarla ilgili bir bilgilendirme toplantısı düzenledi. 
     Ataköy Olimpiyatevi'nde gerçekleştirilen toplantıda, TMOK Genel Sekreteri Togay Bayatlı ve Türkiye Seyahat Acentaları Vakfı TURSAV Başkanı Başaran Ulusoy, oyunlara hazırlanan tesislerin son durumu ve rezervasyon konularında bilgi verdi. 
     TMOK Genel Sekreteri Togay Bayatlı, Yunanistan'ın zor da olsa oyunlara tesisleri yetiştireceğini söyledi. 
     Bayatlı, 11-29 Ağustos tarihleri arasında gerçekleştirilecek oyunların 26 dalda düzenleneceğini belirterek, ''Oyunları 20 bin 500 medya mensubu izleyecek. Dünyanın en iyi sporcuları bu organizasyona katılıyor. Sporcu, hakem ve seyirciler açısında bu oyunlarda yer almak çok önemli'' dedi. 
     Türkiye'nin 2000 Sydney Olimpiyat Oyunları'na 44 erkek, 15 bayan olmak üzere 59 sporcuyla katıldığını kaydeden Bayatlı, ''Atina'daki oyunlara 90 sporcuyla katılmayı planlıyoruz. Ama bunun gerçekleşmesi için sporcularımızın kıtasal şampiyonalarda 1.'lik ile 5.'lik dereceleri arasında yer almaları gerekir. Sporcular için katılması en zor organizasyon olimpiyat oyunlarıdır'' diye konuştu. 
     Toplantıda konuşan TURSAV Başkanı Başaran Ulusoy ise oyunların turizm açısından önemine değindi. 
     Ulusoy, TMOK'un İstanbul'u olimpiyat oyunlarına aday göstermesiyle büyük bir tanıtım yaptığını bildirdi. 
     Ulusoy, oyunlara aday olunarak, Türkiye'nin tüm dünyada konuşulmasını sağladığını belirterek, ''Biz oyunların turizm ayağını hala anlayamadık. Olimpiyat oyunlarının turizme büyük katkısı olacaktır. Türkiye olarak da 2004 Atina Olimpiyat Oyunları için Yunanistan'a gerekli desteği vereceğimizi bildirdik'' dedi. 
     Bu arada oyunların tüm biletlerinin Türkiye resmi satış acentesi TURSAV oldu. 
     TURSAV, satış acentesi yetkisini, TMOK ile imzaladığı ve Uluslararası Olimpiyat Komitesi tarafından onaylanan sözleşmeyle elde etti. Oyunları izlemek isteyen seyirciler de biletlerini Vakıfbank Şişli Şubesi'nde ''TURSAV İKT.İŞ. 4060733'' nolu Euro hesabına yatırarak alabilecek. 
     Bilet almak isteyenler TURSAV'ın 0212 236 92 31 ile 32 nolu telefonlardan ve ''tursav sim.net.tr'' adresli internet sitesinden bilgi edinebilecek. 
     
</TEXT>
</DOC>
