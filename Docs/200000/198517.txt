<DOC>
<DOCNO> 198517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/aeko.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım anlaşmasında 'kim kazançlı' tartışması 
</HEADLINE>
<TEXT>

   Gazprom yapılan ve Battı Hattı'ndan alınan doğalgaz fiyatlarında indirim öngören anlaşmada, Mavi Akım'dan alınan gazın fiyatında artışa gidilmesi tartışma yarattı 
      ANKARA Milliyet 
   
   Gazprom'la imzalanan doğalgaz anlaşmasında, Türkiye'nin dört ayrı fiyat ödediği Rus gazında üç fiyat birleştirilerek bin metreküp başına 123 dolara çekildi. Rusya'dan çekilecek gazın asgari alım miktarında ise indirime gidildi. Ancak, anlaşmanın Mavi Akım'la ilgili detayları "Türkiye gerçekten kazançlı mı çıktı " tartışmasını başlattı. 
   Süresi 2011 yılında sona erecek olan Battı Hattı'ndan gelecek yıllık 6 milyar metreküplük gazın fiyatı 128 dolardan 123 dolara çekildi. Turusgaz üzerinden iki ayrı kontrat halinde yine batıdan alınan yıllık toplam 8 milyar metreküplük gazın 7.5 milyar metreküplük olanının fiyatı ise 132 dolardan 123 dolara çekildi. Kredi koşulları nedeniyle geriye kalan yıllık 500 milyon metreküplük gazın fiyatı ise 143 dolar olarak korundu. 
   
   'Arzulanan formül değil' 
   Formül tartışmalarına sahne olan ve tahkim kapısından dönülen Mavi Akım'ın Karadeniz üzerinden gelen hat birim fiyatı ise 123 dolara çıktı. Mavi Akım'da Türkiye daha önce bin metreküp başına 109 dolar ödüyordu. 
   Milliyet'in anlaşmanın detayı ile ilgili ulaştığı yeni bir bilgi ise 123 dolarlık fiyatı belirleyen yeni formülün müzakerelere başlanırken "arzulanan formül olmadığını" ortaya çıkardı. Enerji Bakanlığı bürokratları, "Fiyat dalgalanmasının uzun vadeli olmasını arzuluyorduk. Bu formül ise dalgalanmayı orta vadeli yapacak" değerlendirmesinde bulundu. Yeni formülün petrol fiyatlarındaki değişimi altı ay sonra gaz fiyatına yansıtacağı kaydedildi. 
   
   Al ya da öde sıkışıklığı kalktı 
   Petrol fiyatlarının 30 dolarda seyrettiğini hatırlatarak, "26 doların altına düşerse Türkiye için çok faydalı olacak" diyen üst düzey bir bürokrat, petrol fiyatlarının 28 dolar seviyesinin üzerinde kalması durumunda Türkiye'nin fiyat açısından riski her zaman taşıyacağını kaydetti. 
   Bürokratlar, Mavi Akım'da 2025 yılına kadar Türkiye'nin fiyat artışı nedeniyle 3.5 milyar dolarlık kayba uğrarken, indirimle Batı Hattı'ndan 2025 sonuna kadar 1 milyar 342 milyon dolar tasarruf edileceği hesabına da Batı hattında 2011'de yeniden masaya oturulacağı gerekçesi ile itiraz ediyor. 
   Bu arada, Türkiye'nin en önemli kazancının asgari alım miktarının düşürülmesi olduğu belirtildi. Bir bürokrat, "En önemlisi alım miktarının düşürülmesiydi. Türkiye'nin al ya da öde alınamayan gazın parasının ödenmesi riski indirgendi. Ruslar'la al ya da öde açısından bir sıkışıklık söz konusuydu. Bunu önledik" dedi. 
   
   Turusgaz Yönetimi toplanıyor    Ruslar'la yapılan anlaşmanın bir başka sonucu da Turusgaz'ın devreden çıkarılması oldu. Turusgaz Türkiye'ye kendi üzerinden satılan gazdan bin metreküp başına yaklaşık 7 dolar komisyon alıyordu. Turusgaz Yönetim Kurulu'nun 7 Aralık'ta bundan sonra ne yapılacağını ele almak üzere toplanacağı belirtildi. Turusgaz'ın ortaklık yapısının yeniden ele alınması üzerinde de çalışılıyor. Bilindiği gibi Turusgaz'ın yaklaşık yüzde 14.4'ü Gama'nın elinde. 
   
   EPDK mektup gönderdi    Öte yandan Enerji Piyasası Düzenleme Kurulu'nun Ruslar'la imzalanan anlaşma üzerine Botaş'a bir mektup gönderdiği öğrenildi. Mektubun içeriği tam olarak belirlenemezken özellikle Mavi Akım'ın fiyatının artırılmasına yönelik eleştiriler içerdiği kaydedildi. 
   
   
</TEXT>
</DOC>
