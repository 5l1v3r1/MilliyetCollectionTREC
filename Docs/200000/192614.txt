<DOC>
<DOCNO> 192614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/spo02.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de tek başına 
</HEADLINE>
<TEXT>

   Fenerbahçe ile sorunlarını bir türlü çözemeyen Ariel Ortega'ya River Plate de sırtını çevirdi. Arjantin kulübünün, yıldız oyuncuyu antrenmanlara almadığı belirtilirken, bu durum basında manşetlere yansıdı 
      YUSUF KOBAL 

   
   Yalnız çalışıyor 
   GEÇTİĞİMİZ sezon ortasında Fenerbahçe ile bağlarını koparan ve ülkesi Arjantin'e kaçan Ariel Ortega sıkıntılı günler geçiriyor. Sarı - Lacivertli kulüple parasal konularda anlaşmaya varamayan ve FIFA'daki davası uzun süredir sonuçlanmayan yıldız oyuncuyu River Plate kulübü de antrenmanlara almayınca, Ortega'nın formunu korumak için yalnız başına çalıştığı öğrenildi. 
   
   Karar açıklanıyor 
   ORTEGA, CAS'ın Spor Mahkemesi kararını henüz açıklamaması nedeniyle zor durumda kaldı. İsviçre'deki mahkemenin büyük bir olasılıkla pazartesi günü Arjantinli oyuncu ile Fenerbahçe arasındaki davaya ilişkin son kararı bildirmesi bekleniyor. Daha önce belirlenen 11 milyon dolarlık tazminatın 5 ile 7 milyon dolar arasında bir rakama çekilebileceği de ifade edildi. 
   
   Futbolu geriledi 
   FIFA'NIN böylece yaklaşık bir yıldır yeşil sahalardan uzak kalan Ortega'nın önünü açacağı bildirildi. Dünya'nın sayılı yıldızları arasında bulunan Arjantinli oyuncunun River Plate ile antrenmanlara çıkmaması ülkesinde de manşetlere oturdu. Arjantin basını, Ortega'nın idmansızlık nedeniyle futbolunun gerilediğini, eski formuna ulaşmasının zaman alacağını yazdı. 
   
   Yusuf müjdesi    Sakatlığı düzelen yıldız oyuncu, "Eğer kadroya alınırsam Sebat maçında oynarım" dedi. Grip olan kaptan Ümit'in ise yedek kalabileceği belirtildi 
   YALÇIN TÜRK 

   Selçuk'a görev 
   ADANASPOR maçında aldığı darbe nedeniyle sağ ayak dış yan bağlarında sorun olan Yusuf süratle iyileşti. Her gün iki kez tedavi gören, özel çalışma yapan tecrübeli oyuncunun durumunun çok iyi olduğu açıklandı. Tecrübeli futbolcu, "Eğer hocam Sebat maçı kadrosuna alır ve görev verirse oynarım. Pek fazla problemim kalmadı" dedi. Bu arada gribe yakalanan Ümit Özat'ın yerine Selçuk'un görev alabileceği de bildirildi. 
   
   'Sakın susmayın' 
   TEKNİK Direktör Daum dün yapılan antrenmanda oyuncularını saha içinde sürekli konuşmaları konusunda uyardı. Özellikle Luciano ve Hooijdonk'a "Sakın susmayın. Konuşursanız, takımın konsantrasyonu daha da" artar diyen Alman hoca Türkçe komutlar verdi. Alman çalıştırıcının basına kapalı bölümde sürekli "Çabuk olun. Şut atın. Birbirinize pas verin. Görerek orta yapın" diyerek bağırdığı belirtildi. 
   
   Tarih bunu da yazar    GALATASARAY'DAN sonra Fenerbahçe de sinema filmine soyundu. Cim-Bom'un "Eski açık sarı desene" isimli bir film yapmasından sonra, Sarı-Lacivertli taraftarlar da 6-0 kazandıkları Galatasaray maçının görüntülerini "Tarih bunu da yazar" başlığı altında internet sitelerinde dolaştırıp, "İşte bizim filmimiz" esprisini yapıyorlar. 
   
   Pierre zirvede    FENERBAHÇELİ taraftarlar, Pierre van Hooijdonk'u ilk 10 haftanın en başarılı oyuncusu seçti. Hollandalı oyuncu "www.antu.com" adlı web sitesinde en çok oyu alan futbolcu oldu. Ankete katılanlar, Van Hooijdonk'a 9 bin 535 oy verirken, bu oyuncuyu 5 bin 224 oy ile Serhat izledi. Tuncay ise 4 bin 403 oy ile üçüncü sırada yer aldı. 
   
   Mustafa takipte    SEZON başında Almanya'nın Köln takımına transfer olan Mustafa Doğan'ın avukatları FIFA'ya şikayet ettikleri Fenerbahçe'den acil ödeme planı istedi. 800 bin Euro alacağı bulunan gurbetçi oyuncu, Sarı - Lacivertli kulübün bu parayı ödemek için teminat göstermesi halinde şikayetini geri alacağını bildirdi. Yönetici Hakan Bilal Kutlualp ise Köln'de bir araya geldiği Mustafa'dan sabırlı olmasını istedi. 
   
   Fenerbahçe günlüğü 
   Anlamlı yardım 
   RAMAZAN ayının başlamasıyla birlikte Fenerbahçeli futbolcular yoksul vatandaşlara sürekli yardım elini uzatıyor. İkinci kaptan Fatih Akyel, takım arkadaşlarından topladığı paralarla dün yoksul ailelere erzak dağıttı. Bu yardıma Teknik Direktör Daum da katıldı. 
   
   Misafir Boris 
   ALMANYA'DA Spor Akademisi'nde okuyan Boris isimli bir genç son günlerde Samandıra'yı mesken tuttu. Teknik Direktör Christoph Daum'un, stajını kendi yanında yapan ve tez hazırlayan bu gence, futbolun tüm inceliklerini öğretmeye çalıştığı gözlendi. 
   
   Sarı kart operasyonu 
   SEBATSPOR maçına kart sınırında çıkacak olan Kemal ve Van Hooijdonk'a teknik heyetten uyarı geldi. Bu iki futbolcunun 4. sarı kartlarını görerek, zorlu Samsun deplasmanı ile Beşiktaş derbisi öncesi önümüzdeki hafta İstanbul'da oynanacak Rizespor maçında forma giymemeleri planlanıyor. 
   
   Yoğun ilgi 
   BEŞİKTAŞ maçının biletlerini perşembe gününden itibaren satışa sunan Fenerbahçe büyük bir ilgiyle karşılaştı. Derbiye uzun bir zaman olmasına rağmen Sarı-Lacivertli taraftarlar biletlerin büyük çoğunluğunu bitirdi. Rizespor maçının biletlerinin de tükenmek üzere olduğu bildirildi. 
   
   
</TEXT>
</DOC>
