<DOC>
<DOCNO> 159152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/siyaset/siy04.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık bu tartışmalar bitsin' 
</HEADLINE>
<TEXT>

Genelkurmay'ın "hükümetin kadrolaşması" ile ilgili görüşlerine siyasiler tepki gösterdi. Liderler, su tartışmaların Türkiye'ye zarar verdiğini ifade ettiler... 
     TEPKİLER 
     Başbakan Recep Tayyip Erdoğan, Org. Hilmi Özkök'ün hükümetin kadrolaşmasından sadece genç subayların değil tüm TSK'nın rahatsız olduğunu yönündeki mesajını şöyle değerlendirdi "Bakın ben size neyi anlatıyorum, neyi anlattım. Gündemde neyin olduğunu söyledim. Sizler ise şu anda neyi konuşuyorsunuz. Türkiye demokratik laik, sosyal bir hukuk devletidir. Her şey demokratik süreç içinde gerçekleşmektedir. Bunun dışında bir şey aramanın anlamı yoktur." 
     
     Gül 'TartIŞma yok' 
     Dışişleri Bakanı Abdullah Gül, "Gerçek hayatta böyle bir tartışma yok. Türkiye'nin Avrupa ile bütünleştiği bir dönemde, böyle tartışmaların 'Türkiye'de olsun' diye çaba gösterilmesi yakışık almayan bir durumdur" dedi. Girit'te de gazetecilerle bir araya gelen Gül, Org. Özkök'ün açıklamalarına da tepki göstererek, "Halkın güveni hükümetin arkasında. Halkın da rahatsızlıkları vardır. Herkes görüşlerini ifade edebilir" dedi. 
     
     Şener 'İSİM VERİN' 
     Başbakan Yardımcısı Abdüllatif Şener ise, "Rahatsızlık duyulan isim kimdir, bununla ilgili kim ne diyor, bunu beraber tartışalım dediğimiz zaman da ortaya herhangi bir isim somut olarak ortaya çıkmıyor" diye konuştu. 
     
     Baykal 'Rahatsızız' 
     CHP lideri Deniz Baykal da, "Türkiye'de rejim tartışmaları gündemden bir türlü inmiyor olması, hepimize ciddi şekilde rahatsızlık veriyor. Artık rejim sorununu tartışan bir ülke konumundan hızla çıkmamız gerek" şeklinde konuştu. 
     
Balbay Genelkurmay, haberimi yalanlamadı      "Genç Subaylar Tedirgin" başlıklı haberiyle tartışma yaratan Cumhuriyet Gazetesi Ankara Temsilcisi Mustafa Balbay, "TSK'nın en duyarlı olduğu konu, kendi içlerinde hiyerarşi dışı görüşler ve ayrılıklar olmasıdır. Bu açıdan Sayın Genelkurmay Başkanı'nın yaklaşımını ve duyarlılığını anlıyorum. Ancak ben haberimin yalanlandığını düşünmüyorum. Çünkü Sayın Özkök, sadece 'genç subayların' değil TSK'nın bütününün rahatsız olduğunu açıklamış oldu" dedi. 

</TEXT>
</DOC>
