<DOC>
<DOCNO> 161321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur27.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den Merkez Bankası'na eleştiri "Dolara müdahale etmeli" 
</HEADLINE>
<TEXT>

     AK Parti Genel Başkan Yardımcısı Nurettin Canikli, doların bugünkü seviyesinin ülkenin kabul edebileceği bir seviye olmadığını belirterek, ''Merkez Bankası'nın doğrudan müdahale ederek dövizin fiyatının bu kadar düşmesine engel olması gerekmektedir'' dedi. 
     Fatih Üniversitesi'nde, ''Türkiye'de Ekonomik Göstergeler ve Değişim'' konulu konferans veren Canikli, 1980 öncesi ve sonrasında yaşanan ekonomik gelişmeleri değerlendirerek, Türkiye'nin 1980 sonrasında ekonomide yaşadığı 2 önemli sorunun, iç borç açığı ve dış finansman olduğunu söyledi. 
     Bunun sonucunda da enflasyon sorununun ortaya çıktığını ve bugün de bu sorunun halen sürmekte olduğunu dile getiren Canikli, ''Son yıllarda Türkiye ekonomisinde ortaya çıkan daralmanın en büyük nedeni tüketim eğiliminin azalmasıdır. Tüketimin azalmasıyla üretim azalıyor, istihdam azalıyor ve ekonomik daralma yaşanıyor'' dedi. 
     Canikli, Merkez Bankası'nın dolar kuruna müdahale etmemesini de eleştirerek, Merkez Bankası politikalarında Şubat krizindeki hataların bugün de sürdürülmekte olduğunu ve Merkez Bankası Başkanı'nın bu politikalarda ısrar etmesinin anlaşılmaz bir durum olduğunu söyledi. 
     Türkiye'deki bütün krizlerin dövizden kaynaklandığını dile getiren Canikli, şunları söyledi 
     ''Bugün Türkiye Odalar ve Borsalar Birliği'nden Koç Grubu'na kadar herkes Merkez Bankası'nın politikalarını eleştiriyor. Bugünkü dolar seviyesi bu ülkenin kabul edebileceği bir seviye değildir. Dövizdeki bu düşüşün ülkeye zarar verdiği herkes tarafından kabul edilmektedir. Merkez Bankası'nın doğrudan müdahale ederek, dövizin fiyatının bu kadar düşmesine engel olması gerekmektedir. Merkez Bankası, doların fiyatını en kısa zamanda, gerekiyorsa 1-2 milyar dolar satın alarak yükseltmesi lazım. Hükümetin Merkez Bankası'na müdahale yetkisi yok, ama Merkez Bankası da bağımsızlığını ülke menfaatleri aleyhine kullanamaz.'' Merkez Bankası Başkanı Süreyya Serdengeçti'yi de eleştiren Canikli, ''Şubat krizinde para politikalarını yürüten bir insanın krizden sonra da tekrar terfi ettirilerek bu görevi sürdürmesi zaten yanlıştır. Onun da bu görevi kabul etmemesi gerekirdi'' diye konuştu. 
     Daha sonra öğrencilerin sorularını yanıtlayan Canikli, ''Yasama yetkisini elinde bulunduran Hükümet, Merkez Bankası ile ilgili bir yasa değişikliği düşünüyor mu '' şeklindeki soru üzerine, bu konunun zaten kırılgan olan ekonomiye büyük zarar verebileceğini kaydetti. 
     Canikli, ''Eğer Merkez Bankası'nın ülke menfaatlerine ters düşen politikaları devam ederse TBMM üzerine düşeni yapar, ama böyle bir kanun değişikliğini uygun görmüyoruz'' dedi. 
     
</TEXT>
</DOC>
