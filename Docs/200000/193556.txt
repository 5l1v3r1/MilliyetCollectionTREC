<DOC>
<DOCNO> 193556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo17.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal S.Lizbon'u gol yemeden yenersek, eleriz 
</HEADLINE>
<TEXT>

     Gençlerbirliği Teknik Direktörü Ersun Yanal, dünya futbolunda yükselen bir değer olan Portekiz takımıyla karşılaşmanın kendileri için zor bir maç olacağını söyledi. 
     Ersun Yanal, UEFA Kupası 2. tur ilk maçında yarın Ankara 19 Mayıs Stadı'nda Portekiz'in Sporting Lizbon takımıyla yapacakları maç öncesi düzenlediği basın toplantısında, iki takımın da hızlı bir futbol oynadığını belirterek, ''Gerek futbolcu, gerekse oynadığı futbol açısından Portekiz takımı çok iyi bir ekip. Biz de hızlı oynayan, yaratıcı oyuncu kapasitesine sahip bir takımız. Bu bakımdan Ankaralı futbolseverlere renkli bir maç izleteceğiz'' dedi. 
     Yanal, iki maçlı turnuvalarda ilk maçta alınacak skorun çok önemli olduğunu ifade ederek, ''Özellikle bu ilk maç kendi sahanızdaysa gol yemeden alacağınız bir galibiyet büyük bir avantajdır. Şayet bunu başarabilirsek deplasmandaki maça avantajlı başlarız. Temennim Lizbon takımının buradan hem futbola hem de misafirperverliğimize doyarak mutlu ayrılmalarıdır. Ancak maçın skorunun bizim lehimize olması şartıyla'' diye konuştu. 
     Samsunspor maçında oynamaları gereken oyunu oynamadıkları için yenildiklerini ve bu yenilgiden ders aldıklarını vurgulayan Yanal, şöyle devam etti 
     ''Ligde aldığımız yenilgi, Lizbon maçına hazırlanmamız, daha iyi hazırlanmamız açısından bizi motive etti. Hem Avrupa kupalarında, hem de ligde üst sıraları hedefleyen bir takımsak, kötü oynadığımız maçlarda üzülmek yerine ders çıkarmamız gerekiyor. Ayrıca mücadele gücümüzü en üst seviyede tutmamız gerekiyor. Hem Sporting Lizbon, ardından da ligde Beşiktaş ile yapacağımız maçlarda bu mücadele gücünü sergilememiz gerekiyor.'' 
     
     KAPTAN ÜMİT 
     Gençlerbirliği Takımı Kaptanı Ümit Bozkurt da Avrupa'nın güçlü takımlarından birisiyle oynayacaklarını belirterek, ''Rakibimiz, çok güçlü, teknik kapasitesi yüksek, mücadele gücü çok iyi olan bir takım. Bizim de en az onlar kadar mücadele etmemiz gerekiyor. Lizbon'a avantajlı bir skorla gitmemiz gerekiyor. Bunun için Ankaralı futbolseverlerden statta destek, ekran başındaki izleyicilerden de dua bekliyoruz'' diye konuştu. 
     
     MUSTAFA ÖZKAN'IN HEDEFİ AVRUPA'DA 8. GOL 
     Gençlerbirliği'nin gol umudu Mustafa Özkan ise Sporting Lizbon'u analizlerinden ve izledikleri kasetlerden biraz olsun tanıdıklarını ve çok güçlü olduklarını anladıklarını vurgulayarak, şöyle konuştu 
     ''İzlenimlerimiz gösteriyor ki Portekiz futbolu son yıllarda Avrupa futboluna damgasını vurmaya çalışıyor. Avrupa Futbol Şampiyonası'nı düzenlemesi de bunun bir göstergesi. Ancak biz de iyi bir takımız. Buradan avantajlı bir skorla ayrılırsak turu geçeceğimize inanıyorum. Avrupa kupalarında Denizlispor'da 6, Gençlerbirliği'nde de 1 gol attım. Hedefim bu sayıyı daha da artırmak.'' 
     
</TEXT>
</DOC>
