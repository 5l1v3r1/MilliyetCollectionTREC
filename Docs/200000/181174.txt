<DOC>
<DOCNO> 181174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/spo15.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Lider Emre    INTER Teknik Direktörü Hector Cuper, Emre'nin artık takımı yönetebilecek düzeye geldiğini belirtti. La Gazetta dello Sport'a konuşan Arjantinli teknik adam, maksimum verim alabilmek için çok fazla opsiyonlu ve zengin bir kadroya sahip olduğunu söyledi. Bu arada İtalyan ekibinin Hamit Altıntop ile ilgilendiği de iddia edildi. 
   
   Müthiş iddia    ERMENİSTAN Futbol Federasyonu Başkanı Ruben Hayrapetyan, Avrupa Şampiyonası eleme grubunda aynı grupta bulunan Yunanistan'ın, yenilmeleri için 1 milyon dolar teklif ettiğini söyledi. Hayrapetyan, "Ermenistan Milli Takımı'nın eski kaptanı Yervand Sukiasyan beni arayarak, bu öneriyi getirdi. Sukiasyan ile bu konudaki telefon görüşmelerimizin kaydedildiği 4 bant bulunuyor" ifadesini kullandı. 
   
   Malta'yı devirdik    TÜRKİYE 17 Yaşaltı B Genç Milli Futbol Takımı, Alanya'da Malta ile yaptığı özel karşılaşmayı 2-0 kazandı. Ay-Yıldızlı ekibimizin gollerini 17. dakikada Ergin ve 63. dakikada penaltıdan Gürhan attı. 
   
   Sarı mayo Koev'in    CUMHURBAŞKANLIĞI 39. Uluslararası Türkiye Bisiklet Turu, Çanakkale içinde koşulan 4 bin 100 metrelik prolog yarışıyla dün başladı. İlk günü birinci tamamlayan Bulgar Milli Takımı'ndan Georgi Koev, 5.02.43 ile sarı mayoyu aldı. Koev'i Ukraynalı Srutkoviç ile Kocaeli Brisa takımından Mert Metin izledi. Yarışlarda bugün Çanakkale - Edremit etabı koşulacak. 
   
   Güreşçiler gitti    DÜNYA Bayanlar ve Serbest Güreş Şampiyonası'na katılacak Milli Takımımız dün ABD'ye gitti. Öncelikli hedefin ilk 8 içinde yer alarak olimpiyatlara katılmak olduğunu vurgulayan Güreş Federasyonu Asbaşkanı Mehmet Kılıç, "Bugüne kadar hiçbir şampiyonadan madalyasız dönmedik" dedi. 
   
   Kriz büyüdü    İTALYA'DA başlayan 2. Lig mücadelesinde hafta sonunda oynanması gereken 12 maçın sadece ikisi yapılabildi. Kulüplerin protestosu nedeniyle Catania - Cagliari 0-3 ve Napoli - Como 0-1 maçları oynandı. Kalan 10 karşılaşma ise takımların sahaya çıkmaması ya da tek bir tarafın statta bulunması nedeniyle oynanamadı. 
   
   
</TEXT>
</DOC>
