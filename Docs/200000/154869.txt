<DOC>
<DOCNO> 154869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo10.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte golcüler... 58 golün 36'sını attılar... 
</HEADLINE>
<TEXT>

     İkinci Lig A Kategorisi'nde 58 golle en golcü takım unvanı bulunan Çaykur Rizespor'da, Yunus ve Okan attıkları toplam 36 golle yeşil-mavili takımın gol yükünü taşıyorlar. 
     Çaykur Rizespor'da, 23 golü bulunan ve İkinci Lig A Kategorisi'nin en golcü oyuncusu olan Yunus, iyi bir kadroya sahip olduklarını ve attığı gollerde tüm takımın futbolcularının emeğinin bulunduğunu söyledi. 
     Yunus, bazı maçlarda sakatlığı nedeniyle takımdaki yerini alamadığını belirterek, ''Bu maçlarda oynasaydım, daha fazla gol sayısına ulaşabilirdim. Ancak önemli olan takımın başarısı. Okan ile birlikte bu sezon gol yollarında başarılı olduk. Attığımız gollerin meyvesini sezon sonunda alacağımıza inanıyorum'' diye konuştu. 
     Geçen hafta Gümüşhane Doğanspor deplasmanında 2 gol atan ve ligde 13 golü bulunan Okan ise geçen sezon Çaykur Rizespor forması altında başarılı olamadığını ancak bu sezon uyum sorunu aşarak, takımına daha fazla katkı sağladığını kaydetti. Okan, ''Teknik direktörümüz Karaman'ın da attığım gollerde büyük emeği var. Bana çok yardımcı oldu. Geçen yıl istediğim oyunu oynayamamıştım ancak bu yıl bu sorunu aştım. Hedefimiz takımın Süper Lig'e yükselmesi. Bunu düşünüyoruz'' diye konuştu. 
     
</TEXT>
</DOC>
