<DOC>
<DOCNO> 164428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo13.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham, eski performansını gösterebilmek için süre istedi... 
</HEADLINE>
<TEXT>

     İngiliz futbolcu David Beckham, yeni takımı Real Madrid'de de Manchester United'daki başarısını gösterebilmesi için zaman istedi. 
     Salı gecesi Real Madrid'in 4 yıl karşılığında 35 milyon euroluk transfer teklifini kabul eden Beckham, Japon televizyonlarına yaptığı açıklamada, ''Başka bir takıma gidince futbolculara, kulübe alışmak biraz zaman alır. Umarım insanlar bana bu süreyi tanır'' dedi. 
     ''Spice Girls'' grubunun eski üyesi olan eşi Victoria ile birlikte Uzakdoğu turunda bulunan İngiltere Milli Takımı'nın 28 yaşındaki kaptanı, ''Bugüne kadar başka bir takıma transfer olmadım. İnsanlar, Manchester United'dan hiçbir zaman ayrılmamam gerektiğini söylüyor. 13 yıldır United'daydım. Real Madrid'e gitmek bana doğru geliyor'' diye konuştu. 
     David Beckham, bu transferin hayatını değiştireceğini ancak buna hazır olduğunu da belirtti. 
     1 Temmuz'da sağlık kontrolünden geçeceğini belirten Beckham, Real Madrid'in oyuncusu olmaktan gurur duyacağını söyledi. 
     
</TEXT>
</DOC>
