<DOC>
<DOCNO> 170425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sonspo10.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamas Galatasaray'da... 
</HEADLINE>
<TEXT>

     Galatasaray Kulübü, Romanya'nın Dinamo Bükreş takımından transfer ettiği Sebastian Gabriel Tamas'ı İstanbul'a getirtti. 
     Sarı-kırmızılı kulübün resmi internet sitesinde yapılan açıklamada, 20 yaşındaki defans oyuncusuyla 5 yıllık sözleşme imzalandığı belirtilirken, Rumen futbolcunun 1.88 metre boyunda ve 79 kilo ağırlığında olduğu kaydedildi. 
     Atatürk Havalimanı'na Paris'ten gelen Rumen oyuncuyu, menajerliğini yapan Galatasaray'ın eski futbolcusu Georghe Popescu karşıladı. Tamas'ın akşam üzeri Danimarka'ya giderek Galatasaray'ın kampına katılacağı bildirildi. 
     Havalimanında basın mensuplarının sorularını da yanıtlayan Tamas, Galatasaray'a transfer olmaktan dolayı yaşadığı mutluluğu dile getirerek, ''Rumen futbolunu Türkiye'de başarılı bir şekilde temsil edeceğim'' dedi. 
     Geçen sezon Dinamo Bükreş takımında 21 maçta görev alan Gabriel Tamas, 3 gol attı. 
     
</TEXT>
</DOC>
