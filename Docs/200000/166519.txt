<DOC>
<DOCNO> 166519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy05.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer '8. madde kalmalı' 
</HEADLINE>
<TEXT>

Cumhurbaşkanı Sezer, 8. maddenin kaldırılmasını 'devletin bölünmez bütünlüğü yönünden sakınca yaratabilir' gerekçesiyle veto etti ve 'Uluslararası hukuka göre düzenleyin' önerisi yaptı 
     ANKARA Milliyet 

     Cumhurbaşkanı Ahmet Necdet Sezer, AB'ye 6. Uyum Paketi'nde yer alan Terörle Mücadele Kanunu'nun 8. maddesinin kaldırılmasıyla ilgili düzenlemeyi "devletin ülkesiyle ve ulusuyla bölünmez bütünlüğü yönünden sakınca yaratabileceği" gerekçesiyle veto etti. Sezer, 8. maddenin kaldırılması halinde, Anayasa'nın 14. maddesindeki temel hak ve örgürlüklerin anlatım özgürlüğü yönünden kötüye kullanılması yasağının da yaptırımsız kalacağını bildirdi. 6. Uyum Paketi'nin 19 maddesini onaylayan Sezer, "propaganda" fiili içeren 8. maddenin kaldırılmasıyla ilgili 19. maddesiyle bu düzenleme nedeniyle açılan dava ve soruşturmalarla verilen cezaların ortadan kaldırılmasına ilişkin 21. maddesini veto etti. 
     Sezer, paketin yasalaştırıldığı dönemde, Genelkurmay ve MGK Genel Sekreterliği'nin de karşı çıktığı düzenlemeyi veto gerekçesinde, 8. maddenin devletin ülkesi ve ulusuyla bölünmez bütünlüğünü bozmak amacıyla, yazılı, sözlü ya da görüntülü propaganda, toplantı, gösteri ve yürüyüş yapmayı suç saydığını ve bu suçun yaptırımını düzenlediğini anımsattı. 
     
     Korunması hukuka uygun 
     Anayasa Mahkemesi'nin 1992'de Terörle Mücadele Kanunu'nun 7. ve 8. maddelerinin devletin ülkesi ve ulusuyla bölünmez bütünlüğüne yönelik örgütleşme ve propaganda eylemlerini ceza yaptırımına bağlayan 141, 142 ve 163. maddelerinin yerine yasalaştırıldığını anımsatan Sezer, "Ülke ve ulus bütünlüğünü bozucu eylemlere karşı gerekli önlemleri almak devlete Anayasa ile verilen bir görevdir" dedi. 8. maddenin korunmasının uluslararası hukuka uygun olacağını belirten Sezer, 2002'de madde üzerinde Kopenhag Kriterleri'ne uygunluk için değişiklik yapılırken kaldırılmasına gerek görülmemesinin bu düşünceyi doğruladığını vurguladı. 
     Sezer, 311. ve 312. maddelerin 8. maddenin yerini dolduramayacağını, bu maddelerin yürürlükte olmasının bununun kanıtı olduğunu söyleyerek hükümetin, düşünce ve anlatım özgürlüğünü daha geniş biçimde sağlamaya çalışırken daha ağır bir cezayı içeren 311. maddesinin uygulanabileceğini ifade etmesinin çelişkili olduğuna dikkat çekti. 
     
Şahin 'Meclis'ten aynen geçer'      Başbakan Yardımcısı Mehmet Ali Şahin, veto kararıyla ilgili olarak, "8. maddenin yürürlükten kalkmasının bir eksiklik veya zaafiyet doğuracağını zannetmiyorum. İktidar ve muhalefet bu konuda aynı düşünceyi paylaşıyor. Bu nedenle Meclis'ten ortak bir kararla bu kanun geçti. Kanunun aynı haliyle Meclis'in ortak kararıyla, çıkacağı inancındayım" dedi. 
     

</TEXT>
</DOC>
