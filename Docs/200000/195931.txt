<DOC>
<DOCNO> 195931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur03.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TSE, bayram şekeri konusunda vatandaşları uyardı... 
</HEADLINE>
<TEXT>

     Türk Standartları Enstitüsü, bayramların vazgeçilmez ikramı şeker, çikolata ve lokumun standartlarını belirledi. 
     TSE standardına göre, meyveli akide şekerlerinin kullanılan meyvenin tadı ve rengiyle uyumlu, çikolataların kendine has yapıda ve pürüzsüz, lokumların ise elastiki yapıda ve çiğ nişasta tadında olması gerekiyor. 
     Çikolataların, kendine has yapıda, pürüzsüz olması gerektiği belirtilirken, çikolata üzerinde parmak izi, böcek, parça kalıntısı küf ve diğer yabancı maddelerin bulunmaması öngörülüyor. 
     Ayrıca, çikolatanın kırılabilir vasıfta üretilmesi, kırık yüzeyin ince ve homojen bir yapıya sahip olması gerekiyor. 
     Tipine has tat ve kokuda üretilmesi istenen çikolatanın, yağdan kaynaklanan sabunumsu, acımsı tada ve kokuya sahip olmaması gerektiği belirtiliyor. 
     Lokumun ise elastiki yapıda olması, parmakla bastırıldıktan sonra eski şeklini alabilmesi, dokusunun ağızda yumuşak ve kaygan olarak hissedilmesi, yabancı tat ve koku ihtiva etmemesi, çiğ nişasta tadında olması isteniyor. 
     Yüzeyi ıslak, yanık kokulu, tadında ekşilik olan, ufalanmış ve beyazlaşmış şekerlerin alınmaması konusunda vatandaşları uyaran TSE uzmanları, sokaklarda gün ışığında ve ambalajsız satılan şeker, çikolata ve lokumların satın alınmaması gerektiğini belirtiyor. 
     
</TEXT>
</DOC>
