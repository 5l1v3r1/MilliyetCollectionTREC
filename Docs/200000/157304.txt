<DOC>
<DOCNO> 157304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo08.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon 2 yıllık emekle Brezilya'ya... 
</HEADLINE>
<TEXT>

     Türkiye birincisi olarak Dünya Şampiyonası'na katılmaya hak kazanan Bursa Çınar Lisesi Erkek Basketbol Takımı'nın, İhale Yasası hükümleri nedeniyle, organizasyona katılamama tehlikesiyle karşı karşıya kalması üzerine yaşadığı üzüntü, Devlet Bakanı ve Başbakan Yardımcısı Mehmet Ali Şahin'in yaptığı açıklamayla sevince dönüştü. 
     Takım menajeri Hasan Özki, ''Brezilya'daki Dünya Şampiyonası'na gidemeseydik 2 yıllık emeklerimiz boşa gidecekti'' dedi. 
     Özki, Brezilya'da düzenlenecek Dünya Şampiyonası'na gidiş-dönüş ve konaklamayla ilgili açılan ihalenin iptali üzerine, organizasyona katılmalarının tehlikeye girdiğini, ancak AK Parti Grup Başkanvekili Faruk Çelik'in konuyu Ankara'ya taşıması sayesinde sorunun giderildiğini söyledi. 
     Devlet Bakanı ve Başbakan Yardımcısı Mehmet Ali Şahin'in dün yaptığı açıklamanın, organizasyona katılamayacakları için moralleri bozuk olan gençlerde adeta bir doping etkisi yarattığını anlatan Özki, şunları söyledi 
     ''Devletin bize sahip çıkacağına olan inancımızla, bugüne kadar çalışmalarımızı aksatmadan devam ettirdik. Ancak yine de bir endişe taşıyorduk. Sayın Şahin, yaptığı açıklamayla yüreğimize su serpti. Brezilya'daki Dünya Şampiyonası'na gidemeseydik, 2 yıllık emeklerimiz boşa gidecekti. Bize sahip çıkan Başbakanımıza, Devlet Bakanı ve Başbakan Yardımcımız Şahin'e, en önemlisi de sorunumuzu Ankara'ya taşıyan Faruk Çelik'e teşekkür ederiz.'' Özki, 2 yıl önce Nevşehir'de düzenlenen Dünya Şampiyonası'nda 3. olduklarını hatırlatarak, hedeflerinin en azından bu dereceyi yinelemek olacağını kaydetti. 
     Avrupa'daki lise basketbolunu iyi bildiklerini, ancak ABD ve Afrika'yı çok iyi izleyemediklerini ifade eden Özki, ''Derece için çok iddialı konuşamıyoruz. Çünkü şampiyonaya Avrupa dışından katılacak takımlar hakkında yeterli bilgiye sahip değiliz. Ancak bize sahip çıkılması omuzlarımıza ağır bir yük getirdi. Türkiye'yi Brezilya'da en iyi biçimde şekilde temsil edeceğiz'' diye konuştu. 
     Özki, gidiş-dönüş, konaklama gibi organizasyonların zamanında yapılabilmesi için ödeneğin geciktirilmemesini isterken, 12'si oyuncu 16 kişilik kafilenin, en geç 22 Mayıs'ta yola çıkmasının gerektiğini söyledi. 
     
     OLAYIN GELİŞİMİ 
     Bursa Çınar Lisesi'nin, Brezilya'daki Dünya Şampiyonası'na gidiş-dönüş ve konaklamasıyla ilgili açılan ihale, yalnızca 1 firmanın katılması nedeniyle iptal edilmişti. 
     Türkiye birincisi basketbolcular, yasa gereği ikinci ihalenin en az 25 gün sonra yapılabilecek olması nedeniyle, 25 Mayıs'ta Brezilya'da başlayacak şampiyonaya katılmama tehlikesiyle karşı karşıya kalmışlardı. 
     
</TEXT>
</DOC>
