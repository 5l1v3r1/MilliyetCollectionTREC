<DOC>
<DOCNO> 166060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK İranlı 8 askeri öldürdü 
</HEADLINE>
<TEXT>

     İran topraklarında bir süredir yuvalanmaya çalışan terör örgütü PKK-KADEK'in, Shinava kentindeki bir karakolu basarak, 8 askeri öldürdüğü bildirildi. 
     Edinilen bilgiye göre, PKK-KADEK'in örgüt içindeki huzursuzluğu ve kaçışları engellemek amacıyla Irak'ın kuzeyinde bulunan Kandil Dağı'ndaki 1000 kadar silahlı militanını İran'a yerleştirme çabasının, İran'ın tepkisini çektiği ve çatışmalara neden olduğu belirtildi. 
     İran güvenlik güçlerinin Doli Göze bölgesindeki terör kampının İran kısmının boşaltılmasını istemesi üzerine 18 Haziran'da meydana gelen çatışmada 4 İran askeri ile 6 teröristin yaralandığı belirtildi. Sözde Başkanlık Konseyi üyesi Murat Karayılan'ın da İran'a ''misilleme yapılması'' yönündeki talimatı üzerine, teröristlerin 21 Haziran günü Shinava şehrindeki bir karakolu basarak 8 askeri öldürdüğü kaydedildi. 
     Bölgedeki militan sayısını artıran terör örgütünün, eğitimli 800 kişilik bir grubu daha İran sınırına kaydırdığı, İran'ın tepkisinden çekinen Cemil Bayık, Nizamettin Taş ve Osman Öcalan gibi Başkanlık Konseyi üyelerinin ise Dola Koga kampından ayrılarak, daha güvenli olarak niteledikleri Harun kampına geçtikleri bildirildi. 
     Öte yandan, İran'ın Ermenistan'a geçiş yapan 7 PKK-KADEK militanını yakaladığı, kaçarak Ermenistan'a geçen 5 teröristin de Ermenistan güvenlik birimlerince göz altına alındığı kaydedildi. 
     
</TEXT>
</DOC>
