<DOC>
<DOCNO> 180058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo17.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Daha hiçbir şey yapmadım... 
</HEADLINE>
<TEXT>

     Beşiktaş'ın, Gençlerbirliği'nden sezon öncesi transfer ettiği ''Mısır Prensi'' lakaplı futbolcusu Ahmed Hassan, Beşiktaş için henüz hiçbir şey yapmadığını ve her şeye yeni başladığını söyledi. 
     Beşiktaş Kulübü'nün resmi yayın organı ''Beşiktaş Dergisi'', kapak konusu olarak Ahmed Hassan ile yaptığı röportajı kullandı. Ahmet Hassan, dergiye verdiği röportajında hedefinin, Beşiktaş'ın bu sezon da şampiyon olmasında en üst katkıyı sağlamak olduğunu belirterek, ''Tabii ki daha önemlisi Şampiyonlar Ligi'nde en iyi yere gelmek gibi bir amacımız var. Beşiktaş için en iyisini yapıp, iz bırakmak istiyorum'' diye konuştu. 
     Her maçta gol atmayı hedefleyen bir oyuncu olduğunu vurgulayan Ahmed Hassan, şunları söyledi 
     ''Ancak gol atmam değil, benim için takımın kazanması önemli. İki gol atarım ama maçı kaybederiz, bu neye yarar ki Tabii bunun yanında gol atmasını seven bir oyuncuyum. Gol atmak istiyorum.'' 
     
     HER GOLDEN SONRA ALLAH'A DUA EDERİM 
     ahmed Hassan, attığı her golden sonra dua ettiğini de kaydederek, ''Çünkü Allah insanı mutlu ettiği zaman, bizim de Allah'a şükretmemiz gerekir'' dedi. 
     Mısırlı futbolcu, röportajında Samsunspor'a attığı 2. golü de şöyle anlattı 
     ''Aslında öyle olacağı içime doğmuştu. Sanki o topun, karambolden sıyrılıp bana geleceğini anlamıştım. Topu kapıp, koşmaya başladım. Sağımda Sinan vardı. Fakat O'na verseydim, ofsayt olacaktı. Sonra Sinan biraz geride kaldı. Kendim gittim. Ve topa vurma zamanının geldiğini düşünüp, vurdum. Güzel bir gol oldu.'' 
     
     BEŞİKTAŞ'I NEDEN TERCİH ETTİ 
     Ahmed Hassan, Beşiktaş'ı tercih nedeninin siyah-beyazlı kulübün kendisini daha çok istemesi olduğunu söyledi. 
     ''Beşiktaş beni daha çok istedi, ben de Beşiktaş'ı daha çok istedim'' diyen futbolcu, transferinin hikayesini şöyle dile getirdi 
     ''İkinci başkan sayın Hüsnü Güreli'den teklif geldi. Kendisiyle görüştük. Bütün şartlarımı kabul ettiler. Sayın Hüsnü Güreli bana güven verdi. Bu nedenle 'tamam' dedim. Sezon bitmeden çok önce Beşiktaş ile anlaştım. Beşiktaş'a gelmemdeki birinci faktör, kulübün büyüklüğü, ikinci faktör ise Sayın Hüsnü Güreli'dir.'' 
     
     BAŞARIMDA AİLE HAYATIMIN ETKİSİ BÜYÜK 
     Türkiye'ye geldiği ilk günden itibaren istikrarlı bir yaşam çizgisinin bulduğunu kaydeden Ahmed Hassan, başarısında düzenli aile yaşantısının etkisinin büyük olduğunu vurguladı. 
     Ahmed, eşiyle yaklaşık 8 yıldır tanıştıklarını ifade ederek, ''İki oğlum var. Hasan ve Habib. İlerde onların da futbolcu olmasını isterim. Eşim Sofia, benim başarımda önemli bir role sahip. Allah'ıma şükürler olsun ki, ailemle çok mutluyum'' şeklinde konuştu. 
     ''Mısır Prensi'', işini çok sevdiğini de belirterek, ''Kendimde beğenmediğim tek huyum, sinirli olmam. Çok çabuk sinirlenirim. Fakat karşı taraf beni anlayıp susarsa, o olayı hemen unuturum'' diye konuştu. 
     Avrupa'dan bir çok futbolcuyu beğendiğini ve zevkle izlediğini anlatan Ahmed Hassan, ''Benim ise kendime has özelliklerim ve stilim var. Kimseyi örnek almıyorum'' dedi. 
     
     ''MISIR PRENSİ'' LAKABI... 
     Kendisine takılan ''Mısır Prensi'' lakabının öyküsünü de anlatan Ahmed Hassan, şunları söyledi 
     ''Bu lakap bana İsviçre kampı sırasında, Erdil Arpacı ve Sinan Engin tarafından takılmıştı. Sonra takım arkadaşlarım da bana Mısır Prensi demeye başladılar. Şu anda bütün futbolcular da bana böyle sesleniyorlar. Bu da benim hoşuma gidiyor.'' 
     
     TARAFTARLARA MESAJ 
     Ahmed Hassan, Beşiktaş taraftarlarına mesaj vererek sözlerini şöyle tamamladı 
     ''Beşiktaş taraftarının bana gösterdiği sevgiye çok teşekkür ediyorum. Onlara her zaman layık olmaya çalışacağım. Bizi her maçta desteklesinler. Bu sezon elde edeceğimiz başarılarla taraftarlarımızı mutlu edeceğimize inanıyorum.'' 
     
</TEXT>
</DOC>
