<DOC>
<DOCNO> 170331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/magazin/amag.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dance of Karadeniz 
</HEADLINE>
<TEXT>

Müzik yapımcısı Şahin Özer'in, 'Anadolu Ateşi'ne rakip olarak kurduğu sadece kızlardan oluşan dans grubu, turne hazırlığı içinde 
     ABDULLAH MALKOÇ 

     Sultans of the Dance adıyla kurulup yoluna "Anadolu Ateşi" olarak devam eden dans topluluğuna Karadeniz'den bir rakip geldi. Müzik yapımcısı Şahin Özer, kızlardan oluşan "Dance of Karadeniz"i kurdu. Grubun tanıtımını 10 dansçı kızla yapan Özer, "Dansçıların sayısı yakında 60 olacak" dedi. Reyhan Salman'ın tulumu, Esin Yiğit'in kemençesi eşliğinde Karadeniz oyunlarını sahneleyecek grup, Türkiye turnesine çıkacak. 
     Dance of Karadeniz'in danslarının "Anadolu Ateşi"ne oranla daha modern olduğunu belirten Özer, yapımcısı olduğu Davut Güloğlu'nun şarkılarıyla Türkiye'nin Karadeniz müziğini sevdiğini söyledi. Özer, "Tamamı kadınlardan oluşan 'Dance of Karadeniz'le herkes Karadeniz kadınının neler yapabildiğini görecek. 'Katula Katula' gibi 'Dance of Karadeniz'in parçaları da Laila ve Reina'da çalacak" diye konuştu. 
     

</TEXT>
</DOC>
