<DOC>
<DOCNO> 158713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo20.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de UEFA hesapları... 
</HEADLINE>
<TEXT>

     UEFA Kupası'na katılabilme şansını ligin son 2 haftasında alacağı sonuçlara bırakan Fenerbahçe, yarın Diyarbakırspor ile oynayacağı maçta galibiyet arayacak. 
     Ligde son maçında geçen hafta İstanbulspor'a 2-0 yenilen sarı-lacivertli ekip, Diyarbakırspor karşısında kendi sahasında kazanmaya çalışacak. 
     Sarı-lacivertli takımda sakatlıkları nedeniyle hafta başından bu yana antrenmanlara katılmayan Rüştü, Ceyhun, Hakan ve Mustafa'nın durumları henüz netlik kazanmadı. 
     Sakatlığı geçen ve dün antrenmana çıkan Kemal'in kadroya gireceği bildirilirken, kulüp doktoru İsmail Başöz bu futbolcunun durumunun iyi olduğunu ifade etti. Dr. Başöz, sakatlıkları bulunan diğer oyuncuların durumları hakkında bu akşam yapılacak son çalışmadan sonra karar vereceklerini kaydetti. 
     Fenerbahçe'nin, yarın Diyarbakırspor ile oynayacağı maça Volkan, Fatih, Ümit, Mirkoviç, Erhan, Ali Güneş, Johnson, Steviç Kemal , Rebrov, Tuncay ve Semih muhtemel 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 17.00'da başlayacak ve sarı-lacivertli takımın bu sezon kendi evinde son kez seyircisi önüne çıkacağı karşılaşmayı hakem Kuddusi Müftüoğlu yönetecek. Maç, Digitürk Kanal 776'dan naklen yayınlanacak. 
     Bu arada, sarı-lacivertli kulübün bu maçta elde edilecek gişe hasılatını depremde hasar gören Bingöl Çeltiksuyu İlköğretim Okulu ve pansiyonunun yapımı için bağışlayacağını açıklaması nedeniyle karşılaşmaya taraftarların yoğun ilgi göstermesi bekleniyor. 
     
</TEXT>
</DOC>
