<DOC>
<DOCNO> 169355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo28.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor, başkansız kaldı... 
</HEADLINE>
<TEXT>

     İkinci Lig B Kategorisi C Grubu takımlarından Erzurumspor'un kongresinde başkan adayı çıkmayınca, mavi-beyazlı kulüp başkansız kaldı. 
     Halk Eğitim Merkezi'nde yapılan kongrede konuşan eski başkan Cemal Polat, Erzurumspor'a 7 yılını verdiğini belirterek, kendisinin günah keçisi ilan edilmemesi gerektiğini söyledi. 
     Polat, görev süresince hep mavi-beyazlı takıma destek verilmesi gerektiğini dile getirdiğini anımsatarak, şunları söyledi 
     ''Erzurumspor'da bu sonun yaşanacağı belliydi. Yıllardır kendi çabamla bir şeyler yapmaya çalıştım. Ancak bir yere kadar. Cemal Polat günah keçisi ilan edilmemeliydi. Nerede beni eleştirenler Hiçbirisi kongre salonuna bile gelmemiş.'' Kongre Divan Başkanı Avukat Faruk Terzioğlu ise başkanlığa aday çıkmaması üzerine, Erzurumspor'un sahipsiz bırakılmayacağına dikkat çekerek, önümüzdeki bir ay içerisinde sorunun çözümü için çalışacaklarını söyledi. 
     Terzioğlu, öncelikli hedeflerinin, kulüp personeli 18 kişinin maddi problemlerinin çözülmesi olduğunu ifade ederek, ''Erzurumspor sahipsiz kalmayacaktır. Önümüzdeki günlerde ildeki mülki amir ve işadamlarıyla görüşerek, sorunu çözeceğiz'' dedi. 
     İki sezon önce Süper Lig'de mücadele eden ve geçen sezon İkinci Lig B Kategorisi'ne düşen Erzurumspor'un halen 2 trilyon 148 milyar lira borcunun bulunduğu bildirildi. 
     Bu arada, mavi-beyazlı ekipte 6 Temmuz'da da kongre yapılması planlanmış, ancak çoğunluk sağlanmadığı için bugüne ertelenmişti. 
     
</TEXT>
</DOC>
