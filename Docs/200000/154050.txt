<DOC>
<DOCNO> 154050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo17.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Diyarbakırspor'a mutlak galibiyet için hazırlanıyoruz 
</HEADLINE>
<TEXT>

     Birinci Süper Lig'de, Kocaelispor ve İstanbulspor galibiyetleriyle tırmanışa geçen ve UEFA Kupası'na katılma şansını artıran Gaziantepspor, deplasmanda yapacağı Diyarbakırspor maçına mutlak galibiyet hedefiyle hazırlanıyor. 
     Gaziantepspor Kulübü Başkanı Celal Doğan'ın görevi sürdürme alması ve UEFA Kupası'na katılma hedefine çok yaklaşılmış olmanın da verdiği yüksek moralle çalışmalarını sürdüren kırmızı-siyahlı ekipte moraller yerinde. 
     Teknik sorumlu Nurullah Sağlam, Diyarbakırspor maçına mutlak galibiyet için hazırlandıklarını söyledi. 
     Hedeflerinin UEFA Kupası'na katılmak olduğunu, son haftalardaki başarılı çıkışla da bu hedefe çok yaklaştıklarını ifade eden Sağlam, şunları söyledi 
     ''Daha önce olduğu gibi, bundan sonra da tüm maçlarımıza iyi futbol ve mutlak 3 puan parolasıyla hazırlanıyoruz. Diyarbakırspor maçı da galip gelmemiz gereken bir karşılaşma. Bu maçtan da 3 puan alıp UEFA Kupası hedefine bir adım daha yaklaşmak ve istikrarlı çıkışımızı devam ettirmek istiyoruz.'' Gaziantepspor'un her maçta golü ve oyunu güzelleştiren futbol ortaya koyduğunu, kesinlikle savunma ağırlıklı bir oyun anlayışıyla sahaya çıkmadıklarını belirten Sağlam, sözlerini şöyle sürdürdü 
     ''Özellikle bu futbol anlayışımız, İstanbulspor maçında net bir şekilde ortaya çıktı. Bu önemli karşılaşmanın 2. dakikasında 2-0 yenik duruma düşmemize karşın oyun disiplininden kopmadık ve futbolu çirkinleştirmedik. Kendimize, birbirimize ve yeteneklerimize olan sarsılmaz inancımızı kaybetmeden mücadele edip, sahadan 4-3 galip ayrılmasını bildik. Taraftarlarımıza da çok keyifli bir maç izlettik.'' Diyarbakırspor maçının zorlu geçeceğini ve her iki takımın da sahaya galibiyet için çıkacağını kaydeden Sağlam, sözlerini şöyle tamamladı 
     ''Öncelikle futbolcularımız sahaya kulüp başkanımız Celal Doğan'ın görevi sürdürme kararının sonrasında büyük moralle çıkacak. Sakat olan Alper dışında eksik futbolcumuz yok. Tüm hesaplarımız mutlak puana yönelik. Onlar da bizim gibi güzel futbol anlayışıyla mücadele edecek diye düşünüyorum. Sporseverler zevkli bir karşılaşma izleyecek. İyi olan kazansın diyoruz.'' 
     




</TEXT>
</DOC>
