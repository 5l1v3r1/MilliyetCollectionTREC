<DOC>
<DOCNO> 156349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun16.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte özgürlük... Bağdat caddelerinde uyuşturucu ve porno satılıyor 
</HEADLINE>
<TEXT>

     Amerikan askerlerinin 9 Nisan'da ele geçirdikleri Irak'ın başkenti Bağdat'ta, uyuşturucu ve seks filmleri dahil her şey sokak ve caddelerde satılıyor. Bağdat sakinlerinin bir bölümü, 35 yıl süren Saddam Hüseyin rejiminin baskı ve zulmünden kurtulmayı fırsat bilip Amerikan askerlerinin de göz yummasından faydalanarak, her türlü yasadışı eylemde bulunuyor. 
     Savaştan önce uyuşturucu madde kullananın ölüm cezasına çarptırıldığı ya da uzun yıllar hapiste yattığı Irak'ta, otorite yokluğunu değerlendiren bazı Iraklılar, yasak olan her şeyin ticaretini yapıyor. Bağdat'ın merkezindeki Eşşerci meydanında uyuşturucu madde ve seks filmleri satılması sıradan hale geldi. 
     Bu arada ABD'nin ''Irak'a özgürlük harekatı'' kapsamında başlattığı savaşın bitmesinin ardından doruk noktasına ulaşan kanunsuz hareketler, eski hızıyla olmasa da devam ediyor. 
     Özgürlük kavramını farklı algılayan bazı Iraklılar yağma hareketlerini sürdürüyor, silahlı saldırılar olağan hale geldi, devlet daireleri ve dükkanlara saldırılar oluyor, buralar ateşe veriliyor, kızlar sokak ortasında kaçırılıyor. 
     
</TEXT>
</DOC>
