<DOC>
<DOCNO> 184667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/ekonomi/eko01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den, MÜSİAD'a 'Irak hadisesi' sorusu 
</HEADLINE>
<TEXT>

   MÜSİAD, IMF'nin "Irak hadisesine nasıl bakıyorsunuz " sorusunu "Askeri, ekonomik ve sosyal bir paketi destekleriz" diye yanıtladı 
      EKONOMİ SERVİSİ 
   
   Müstakil Sanayici ve İşadamları Derneği MÜSİAD Başkanı Ali Bayramoğlu, IMF Türkiye Masası Şefi Rıza Moghadam'ın, "Irak hadisesine nasıl baktığını" sorduğunu söyledi. Bayramoğlu, IMF'ye verdikleri yanıtta "Irak'a ekonomik, sosyal, kültürel ve askeri bir paket olarak bakılmalı. Böyle bir paket olarak gelirse destekleriz" dediklerini bildirdi. 
   Stand - by anlaşmasının 6. gözden geçirme çalışmaları için Türkiye'ye gelen Moghadam başkanlığındaki IMF heyeti, ilk olarak MÜSİAD'ı ziyaret etti. MÜSİAD Başkanı Bayramoğlu, görüşmenin ardından yaptığı açıklamada Irak konusunun yanı sıra döviz kuruyla ilgili uzun uzadıya bir tartışma yaşadıklarını dile getirdi. Bayramoğlu, "Şu anda doların 1 milyon 600 bin lira seviyesinde, yıl sonunda ise 1 milyon 700 bin - 1 milyon 750 bin lira seviyesinde olması gerektiği üzerinde durduk. Şu anda reel sektörün beklediği en önemli teşvik bu" dedi. 
   Moghadam ise temmuzdan bu yana yaşananları değerlendirdiklerini, diyaloğu devam ettireceklerini söyledi. 
   
   'Riskler iyi hesaplanmalı'    Türk Sanayici ve İşadamları Derneği TÜSİAD Başkanı Tuncay Özilhan, basına yansıdığı gibi TÜSİAD içinde Irak'a asker gönderme konusunda çok farklı düşünceler olmadığını, söylenenlerin iyi analiz edilmesi gerektiğini bildirdi. Özilhan, "Irak'a Birleşmiş Milletler şemsiyesi altında girilirse doğru olur. Aksi durumda ise riskler iyi hesaplanmalı" dedi. IMF heyeti, MÜSİAD'ın ardından TÜSİAD'la da bir araya geldi. Özilhan, IMF heyeti ile Irak konusu ele almadıklarını, yatırım ortamının iyileştirilmesi, yabancı sermaye çekilmesi, TL'nin aşırı değerlenmesi ve faiz dışı fazla konularını görüştüklerini belirtti. 
   
   
</TEXT>
</DOC>
