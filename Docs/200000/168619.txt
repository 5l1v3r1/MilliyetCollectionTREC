<DOC>
<DOCNO> 168619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/guncel/gun01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fay üstüne havaalanı 
</HEADLINE>
<TEXT>

Hatay Havaalanı inşaatı, 1970'li yıllarda yerleşim alanı haline getirilmek için kurutulan Amik Gölü üzerinde sürüyor. Hem çevreciler, hem de deprembilimciler ayakta... 
     SERHAT OĞUZ İstanbul 

     İnşaatı süren Hatay Havaalanı, kurutularak imara açılan Amik Gölü'nün tam ortasında, tarih boyunca şehre büyük deprem felaketleri yaşatan fayların üzerinde, uçaklara tehlike yaratacak kuş göç yollarının arasında yer alıyor. Gelecek yıl tamamlanması planlanan Hatay Havaalanı, hem çevrecileri, hem de deprembilimcileri ayağa kaldırdı. Yıldız Teknik Üniversitesi öğretim üyesi Prof. Dr. Şükrü Ersoy, inşaatın 1970'li yıllarda yerleşim alanı haline getirilmek için kurutulan Amik Gölü üzerinde sürdüğüne dikkat çekerek, şunları söyledi 
     "Hatay'da geçmişte Türkiye'nin en büyük depremlerini üreten faylar var ve bugün h l aktifler. Havaalanı inşaatı, tam da bu depremleri üreten Ölüdeniz ve Karasu fay zonları üzerinde yer alıyor. Yani havaalanı, hem fay hattının hem de göl yatağının üzerinde yer alıyor. Alanı sel tehlikesi de tehdit ediyor. Eski göl olması nedeniyle kuşların göç yolu, havaalanının bulunduğu yerden geçiyor. Bu da uçaklar için büyük tehlike. Ancak en önemlisi, deprem tehlikesi." 
     
     TEMA KARARLI 
     TEMA ise inşaat için Çevre Bakanlığı'nın verdiği ÇED raporunun iptali için 2001 yılında Adana İdare Mahkemesi'nde dava açtı. Mahkeme, bilirkişi raporuna dayanarak, geçtiğimiz mart ayında yürütmeyi durdurma kararı verdi. Bölge İdare Mahkemesi de karara yapılan itirazı reddetti. 
     Çalışmaların sürdüğünü gören TEMA yetkilileri, bu kez 4 Temmuz'da Çevre ve Orman bakanlıkları ile Hatay Valiliği'ne yazı göndererek, inşaatın durdurulmasını istedi. TEMA Hukuk Müşaviri ve İstanbul Barosu Çevre Komisyonu Başkanı Ömer Aykul, buna rağmen inşaatın durdurulmaması halinde suç duyurusunda bulunacaklarını söyledi. 
     Hatay Vali Vekili Cafer Odabaş, yürütmeyi durdurma kararının Çevre Bakanlığı'nın ÇED Raporu'yla ilgili olduğunu belirterek, şöyle konuştu 
     "Ulaştırma Bakanlığı'nın verdiği ruhsatla ilgili bir karar yok. İnşaatın yapımında bir sorun yok ki, Ulaştırma Bakanlığı izin verdi. Önümüzdeki yıl inşaat bitecek, yüzde 60'ı tamamlandı. Bugüne kadar 25 trilyon lira harcandı, 45 trilyon liraya çıkacak. Sellere karşı 11 kilometrelik çevre koruma yolu ve drenaj sistemi yapıldı. Ayrıca kuşlar, göl kuruduktan sonra güzerg hlarını büyük ölçüde değiştirerek, İskenderun kıyısından Ortadoğu'ya geçiyorlar." 
     
     
     

</TEXT>
</DOC>
