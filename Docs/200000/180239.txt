<DOC>
<DOCNO> 180239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun20.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antonio Banderas''Napolyon'' oluyor... 
</HEADLINE>
<TEXT>

     Ünlü İspanyol aktör Antonio Banderas, Broadway'de sahnelenecek müzikalde Fransa İmparatoru Napolyon Bonaparte'ı canlandıracak. 
     Internetteki ''imdb'' sitesinin haberine göre, fiziki yapısı itibariyle de Napolyon rolüne uygun bulunan aktör, Cy Coleman'ın müzikalinde rol almak için istekli olduğunu ifade etti. Broadway sahnesinde kazandığı başarıyı sürdürmek istediğini dile getiren Banderas, ''Birkaç sahne teklifi geldi. Ama şu anda Napolyon müzikaline odaklandım'' dedi. 
     Banderas'ın tarihi kişiliklerle ilgisi sadece Napolyon ile de sınırlı değil. Granada Krallığı'nın son halifesi Boabdil'in yaşamını sahneye taşımayı planlayan Banderas, bu projede yönetmen olarak görev alacak. Boabdil'in yaşamı konusunda geniş bir bilgiye sahip bulunan Banderas, projenin Shakespeare'in dramalarına benzeyecek bir sahne çalışması olacağını ifade etti. 
     Antonio Banderas, bu yıl İtalyan rejisör Federico Fellini'nin 1963 yılında çevirdiği bir filmden esinlenerek sahneye uyarlanan ''Nine'' isimli müzikalde İtalyan çapkını Guido Contini'yi canlandırmıştı. 
     
</TEXT>
</DOC>
