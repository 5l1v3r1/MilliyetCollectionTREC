<DOC>
<DOCNO> 166213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo07.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan rest 30 tane daha Cordoba buluruz.. 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, kalecileri Oscar Cordoba'nın Arsenal'den öneri aldığını ve ayrılmak istediğini söylemesi üzerine sert açıklamalarda bulundu. 
     Arsenal'ın menajerler vasıtasıyla kalecileri Oscar Cordoba'ya astronomik öneride bulunup aklını çelmeye çalıştığını dile getiren Hüsnü Güreli, bir televizyon programında telefonla katıldığı canlı yayında, Cordoba için seçeneklerinin bulunduğunu söyledi. 
     Güreli, futbolcunun Beşiktaş'ta rızasıyla kalmasının gerekliliğini de vurgulayarak, istememesi durumunda da Cordoba'nın peşinden koşmayacaklarını ima etti. 
     Beşiktaş'ın şampiyon bir takım olduğunu hatırlatan Güreli, ''Tüm futbolcular Beşiktaş'a gelmek istiyor. Oscar Cordaba bir Beşiktaş daha bulamaz ama Beşiktaş, 30 tane Cordoba bulur. Elimizde 3-4 tane alternatif var kullanırız. Evliliklerin de isteyerek olması lazım'' diye konuştu. 
     
     FEDERASYON ARSENAL'A BELGE VERMEZ 

     Güreli, Cordoba'nın bonservisinin kendilerinde olduğunu ve bu futbolcuyla ilgili her türlü hukuksal haklarını koruyacaklarını söyledi. 
     Cordoba'nın sözleşmeli futbolcuları olduğunu ileri süren Güreli, ''Zaten Futbol Federasyonu da bu futbolcu için gerekli belgeleri veremez, vermez. Bizimle sözleşmesi var. Arsenal için tazminat davası açıp, olayı da FIFA'ya götüreceğiz. Hukuki tüm yollara başvuracağız'' diye konuştu. 
     
     CORDOBA'NIN FİYATINI YÜKSELTMİŞTİK 

     Güreli, Cordoba'nın her fırsatta kendilerine Beşiktaş ve Türkiye'de bulunmaktan dolayı mutluluğunu anlattığını kaydetti. 
     Cordoba'nın ''Benimle görüşülmedi'' iddiasına yanıt veren Güreli, şunları söyledi 
     ''Ben kendisiyle 2 kez görüştüm. Bunlar 1 saat sürdü. Bana 'Bonservis bedeli konusunda sizinle omuz omuza çarpışırım, Beşiktaş'ta kalmak istiyorum' demişti. Biz de sözleşmesindeki opsiyonu kullanarak, sözleşmesini 1 yıl daha uzattık. Hatta istediği gibi 700 bin dolarlık ücretini de 1 milyon dolara çıkarttık. Biz her türlü jesti yaptık. Ancak, anormal rakamlarla kafasını çelmeye çalışıyorlar.'' Arsenal Menajeri Arsen Wenger ile de temas kurduklarını anlatan Güreli, İngiliz kulübünün ciddi bir kulüp olduğunu ve böyle birşeye kalkışmayacağını temenni ettiklerini bildirdi. 

     
</TEXT>
</DOC>
