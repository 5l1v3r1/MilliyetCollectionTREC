<DOC>
<DOCNO> 168680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/akyol.html </URL>
<DATE> 2003/07/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerika nereye 
</HEADLINE>
<TEXT>

     - Talabani yeni Irak rejiminde parlak bir post kapmak için ABD'nin gözdesi olmaya çalışıyor. 11 subayımızın tartaklanmasında Talabani'nin rolü kesindir Amerika'nın gözüne girmek için her şeyi yapıyor. 
     Talabani aynı zamanda, Türkiye'ye, Rusya'ya, Avrupa ve Arap devletlerine de öpücükler göndererek, kendisinin ne kadar iyi bir Irak yöneticisi olacağını göstermek istiyor 'Beni başbakan filan gibi bir şey yaparsanız kimse rahatsız olmaz, benden sadık adam da bulamazsınız ' 
     Öte yandan 
     - Barzani'nin Amerika'dan rahatsızlığı artıyor. Çünkü Talabani öne çıkmaya başladığı gibi, Barzani kendi bölgesinde eskisi kadar başına buyruk davranamıyor. Amerikalılar her şeye karışıyor 
     Bunlar Ankara'da zirvelere ulaşan bilgiler... 
     
     IRAK'TA diğer önemli bir olay da, Amerika'ya tepkinin giderek artmasıdır. Dün dört şehirdeki saldırılarla, savaştan beri öldürülen Amerikalı asker sayısı 30'u geçti Iraklı polisler "Amerikalılar şehri terk etsin" demeye başladı 
     Direnç, artık Başkan Bush'un da "sorun" diye nitelediği boyutlara ulaştı, daha da tırmanacak elbette... Şii Araplarla milliyetçi Sünni Arapların artan direnişi, Amerika'yı Kürtlere daha fazla bel bağlamaya itiyor. 
     Türkiye'nin tezkereyi reddetmesi de Türk - Amerikan ilişkilerinde sıkıntılar çıkmasına ve Amerika'nın Iraklı Kürtleri "stratejik müttefik" gibi görmesine en büyük katkıyı sağlamıştı zaten... 
     Onun için ABD, Barzani ve Talabani'yi hem hoşnut etmek, hem denetim altında tutmak için, elinden geleni ardına koymuyor. 
     Ama Amerikalı uzmanlar da gayet iyi biliyorlar ki, Amerika'nın Irak'ta ve bölgede sırf Kürtlere dayanması, çok kırılgan ve çok dar bir zemine yaslanması demektir. 
     Bu noktada Washington'un kafası karışık şahinler başka, aklı başında ılımlılar başka düşünüyor. 
     
     ANKARA için de zor ve karmaşık bir durum... 
     Tezkere müzakereleri sırasında ABD ile "Irak'a beraber girme, 20 km. ilerleme, komuta kademelerine katılma" gibi mutabakatlar sağlamış ve "kırmızı hatlar"ını kabul ettirmiş olan Türkiye, şimdi "Irak'tan çık" anlamına gelen tavırlarla karşı karşıya 
     Bu olumsuzluğun yanında Türkiye'nin ve ABD'nin birbirine muhtaç olduğu başka politik ve ekonomik alanlar varlığını sürdürüyor. 
     Karmaşık bir tablo... 
     Ya bir de söylendiği gibi, "Irak sınırlarını peşmergelerle birlikte Amerikalıların koruması" için Musul'da anlaşma imzalanmışsa 
     Dün Ankara'nın cevabı şuydu 
     - Bu kadarına hiç ihtimal vermiyoruz. Ama doğru ise, Türk Amerikan ilişkilerinde birçok şey biter, sıfırlanır 
     Tuzu biberi de "Ermeni Tasarısı" kabulü olur 
     Amerika düşünmeli Savaşı ilan ederken, temmuz ortasında Irak'ta bu sorunlarla karşılaşacağını öngörebilmiş miydi Amerika'ya tepkinin kar topu gibi büyümekte olduğunu görmemek mümkün mü 
     Washington, "şahinler"in peşinde nerelere sürüklendiğini görmelidir. 
     
     

</TEXT>
</DOC>
