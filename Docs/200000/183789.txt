<DOC>
<DOCNO> 183789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur17.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda cinnet getiren polis dehşet saçtı... 
</HEADLINE>
<TEXT>

     Beyoğlu'nda cinnet getiren bir polis, eski kız arkadaşını yaralayıp birlikte olduğu genci de öldürdükten sonra kendini vurdu. 
     Beyoğlu İlçe Emniyet Müdür Yardımcısı'nın şoförlüğünü yapan polis memuru Mehmet Emir Aygün 32 , saat 05.00 sıralarında, 06 MFY 72 plakalı otomobille, bir süre önce kendisini terk eden kız arkadaşı Nurten Top'un 24 oturduğu Firuzağa Mahallesi Firuzağa Meydan Palaska Sokak'taki İpek Apartmanı'na geldi. 
     Apartmanın 3. katındaki daireye giren Aygün ile Top ve yeni erkek arkadaşı Remzi Turkay Hacıoğlu 24 arasında tartışma çıktı. 
     Tartışma sırasında beylik tabancasını çeken Aygün, önce Nurten Top'u, ardından da banyoya kaçan Hacıoğlu'nu vurdu. 
     Aygün, daha sonra da kendisini kafasından vurarak yaşamına son verdi. 
     Olay sonrası yaralı halde apartmanın önüne kadar çıkan Hacıoğlu ise burada yere düştü. 
     Aynı evin başka bir odasında uyuyan ve silah sesleri üzerine uyanan Nurten Top'un ablası Havva Top da, pencereye çıkarak çevreden yardım istedi. 
     Olay yerine gelen vatandaşlar ve polis, yaralılar için ambulans çağırdı. 
     Çevrede 2 hastane bulunmasına rağmen ambulans zamanında gelmeyince, yaralı haldeki Hacıoğlu, vatandaşlar ve polislerce battaniyeye sarılarak bir polis minibüsüyle Taksim Eğitim ve Araştırma Hastanesi'ne kaldırıldı. 
     Sırt ve göğsünden 3 kurşun yarası alan Hacıoğlu, burada yapılan müdahalelere rağmen kurtarılamadı. 
     Ağzı ve omuzuna 3'er, göğsüne de 1 kurşun isabet eden Nurten Top ise olay yerine gelen ambulansla kaldırıldığı Taksim Eğitim ve Araştırma Hastanesi'nde tedavi altına alındı. 
     Eski sevgilisinin dairesinde ölen polis memuru Aygün'ün cesedi, Adli Tıp Kurumu'na kaldırıldı. 
     Aygün'den kısa süre önce ayrıldığı belirtilen Nurten Top'un Şişli Etfal Eğitim ve Araştırma Hastanesi, ablası Havva Top'un da bir başka hastanenin personeli oldukları öğrenildi. 
     Havva Top'un, polise verdiği ilk ifadede, ''olay sırasında odada uyuduğunu, silah sesleri üzerine uyandığını ve olayı görmediğini'' söylediği bildirildi. 
     
</TEXT>
</DOC>
