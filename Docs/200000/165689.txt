<DOC>
<DOCNO> 165689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur23.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafoya giren kedi patlamaya neden oldu... 
</HEADLINE>
<TEXT>

     Aydın'ın Nazilli İlçesi'nde, TEDAŞ'a ait elektrik trafosunun içine giren kedinin neden olduğu patlama sonucu 70 milyar liralık zarar meydana geldi. 
     Edinilen bilgiye göre, Zafer Mahallesi Kapalı Otopark İnşaatı yanında bulunun TEDAŞ'a ait trafonun içine giren kedi, elektrik tellerinin kısa devre yapmasına neden oldu. 
     Büyük bir patlamanın yaşandığı bölgede çıkan yangın, itfaiye ekiplerinin müdahalesiyle söndürülürken, Nazilli'nin bazı mahallelerine uzun süre elektrik verilemedi. 
     Vatandaşlar arasında paniğe neden olan yangın yerine gelen İlçe Emniyet Müdürü Gürsel Fırat ile TEDAŞ İlçe Müdürü Bülent Yüksel, soruşturma yaptı. 
     Yüksel, gazetecilere yaptığı açıklamada, trafoda 70 milyar lira tutarında zarar meydana geldiğini bildirdi. 
     
</TEXT>
</DOC>
