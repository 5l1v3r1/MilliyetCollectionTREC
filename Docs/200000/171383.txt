<DOC>
<DOCNO> 171383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun42.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ve Powell "Zorluklar aşılır" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell ile yaptığı görüşmenin çok olumlu geçtiğini belirterek, iki ülke ilişkilerinin geleceği konusunda, ''çok umutluyuz'' ifadesini kullandı. 
     Gül, ''İlişkilerimizin daha da güçlendirilmesi konusunda kararlıyız, bütün konuları çok pozitif şekilde konuştuk. Dostlar, arkadaşlar arasında, aile içinde zorluklar olabilir ama biz bunları aşarız'' dedi. 
     ABD Dışişleri Bakanı Powell da aynı görüşü paylaşarak, Türkiye ile ABD'nin 50 yıldır müttefik olduğunu ve zaman zaman aralarında güçlükler çıksa da, bunların aşılabileceğini söyledi. Powell, ''Görüşmemiz, Türk-Amerikan ilişkilerinin gücünü yansıtıyor'' diye konuştu. 
     ABD Dışişleri Bakanı, ABD'nin Türkiye için öngördüğü ekonomik yardım konusuyla, Türkiye'nin IMF programının beşinci gözden geçirme dönemini de görüştüklerini ve Bakan Gül'ün, Türkiye'deki ekonomik durumla ilgili pozitif değerlendirme yaptığını kaydetti. 
     Powell, Kıbrıs konusunda da, ''Kıbrıs'ta ortaya çıkan fırsatın kaybedilmemesi gerekiyor. BM Genel Sekreteri Kofi Annan'ın öneri paketi ortada'' diyerek, bu sorunun çözümünün gerektiğini ifade etti. 
     
</TEXT>
</DOC>
