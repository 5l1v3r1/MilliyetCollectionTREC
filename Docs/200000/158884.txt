<DOC>
<DOCNO> 158884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur09.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit MGK'yı pasif hale getirme eğilimi arttı 
</HEADLINE>
<TEXT>

     DSP Genel Başkanı Bülent Ecevit, Türk Silahlı Kuvvetleri'nin TSK özel bir konumu ve işlevi bulunduğunu belirterek, ''Hükümetlerin, bu kesimde gereksiz duyarlılıklar doğuracak davranışlardan mutlaka kaçınmaları gerekir'' dedi. 
     Ecevit, partisinin genel merkezinde, eski Devlet Bakanı Masum Türker, eski Orman Bakanı Nami Çağan ve eski müsteşar Harun Öztürk ile birlikte basın toplantısı düzenledi. 
     Hükümetin çalışmalarını çok yakından izlediklerini belirten Ecevit, hükümete çok olumlu bir ekonomi devrettiklerini, şu anda da çok büyük olumsuzluk olmadığını ifade etti. 
     Daha sonra Türker, Çağan ve Öztürk, ekonomik gelişmelere ilişkin hazırladıkları verileri açıkladılar. 
     Gazetecilerin sorularını yanıtlayan Ecevit, Milli Güvenlik Kurulu MGK Genel Sekreteri Orgeneral Tuncer Kılınç'ın 6. AB Uyum Paketi'ne yönelik eleştirilerini hatırlatması üzerine, son zamanlarda, iç ve dış siyaset açısından çok kaygı verici gelişmeler yaşandığını belirtti. MGK'nın siyaset alanında tartışma konusu yapılmasının çok kaygı verici ve üzücü olduğunu söyleyen Ecevit, bu kurulun Türk siyasal yaşamının önemli bir unsuru olduğunu, demokrasiyle çelişen hiçbir tarafı bulunmadığını ifade etti. 
     MGK'yı pasif hale getirme eğilimlerinin arttığını savunan Ecevit, Türkiye'nin, jeopolitik açıdan dünyanın en duyarlı bölgesinde, en önemli ülke olduğunu kaydetti. Ecevit, ''Onun için, TSK'nın ciddi işlevleri vardır. Bunlar üzerinde siyasal spekülasyonlar yapmak üzücüdür'' dedi. 
     
     ''TSK'NIN DUYARLILIĞI...'' 
     ''Genç subayların AK Parti iktidarından rahatsız oldukları'' yönündeki haberlerin hatırlatılması üzerine de Ecevit, şunları söyledi 
     ''Türkiye, demokratik bir ülkedir. Toplumun bütün kesimleri, ülkenin sorunlarıyla ilgili görüşlerini ya kamuoyuna açıklıyor ya da kendi hiyerarşik düzenleri içinde açıklama yapıyorlar. Bunları yadırgamamak gerekir. TSK'nın duyarlılığını çok özenle göz önünde tutmak gerekir. TSK'nın özel bir konumu ve işlevi vardır. Bu kesimde gereksiz duyarlılıklar doğuracak davranışlardan, hükümetlerin mutlaka kaçınmaları gerekir.'' Ecevit, bir gazetecinin, ''Genç subayların AK Parti hükümetinden rahatsız olduğu yorumları, 27 Mayıs'ı hatırlattı. Siz bir tehlike görüyor musunuz '' sorusunu ise ''Ben bir tehlike görmüyorum, böyle bir kaygı taşımıyorum ama devlet sorumluluğunu, hükümet sorumluluğunu taşıyanlar, TSK'nın özel konumunu ve duyarlılığını mutlaka göz önünde tutmalıdırlar. Eğer bu dikkati göstermezlerse elbette olabilir ama bunları düşünmek bile istemiyorum'' diye yanıtladı. 
     
     ''DİKKATLİ DAVRANMAMIZ GEREKİYOR'' 
     ''Seçimlerden önce AK Parti'nin rejimi tehdit edebileceği yönünde açıklamalarınız olmuştu. Geçen süre içerisinde bu görüşünüzde değişiklikler oldu mu '' sorusuna da Ecevit, şu karşılığı verdi 
     ''Hükümetin, Türkiye'nin geleceği ve rejimi bakımından ciddi sorunlar yaratmaya başladığı gözler önünde... Hükümetle ilgili olarak ciddi kaygılar ortaya çıkmaya başlamıştır. Bunu bazı dış çevreler de kasıtlı olarak körüklemektedirler. O bakımdan çok dikkatli davranmamız gerekiyor. Herhalde bugünkü hükümet, Türkiye'nin doğuşundan, temelinden kaynaklanan özelliklerini göz önünde tutmalı, bu özellikleri kökünden değiştirecek rejim değişikliklerine kalkışmamalıdır. Eğer böyle yaparlarsa, bundan Türkiye de kendileri de büyük zarar görür.'' Bir başka soruyu yanıtlarken de Ecevit, solu merkeze, merkezi sola çekmek gibi anlamsız tartışmalar içine girmeyeceklerini kaydetti. 
     Ecevit, bir başka soru üzerine, DSP Genel Başkan Yardımcısı Rahşan Ecevit'in sağlık durumunun her geçen gün iyiye gittiğini ifade etti. 
     Bu akşam Beşiktaş ile Galatasaray arasında oynanacak derbi maçın skoruna ilişkin tahminini soran bir gazeteciye Ecevit, ''Ben milli takımı tutuyorum ama bütün hepsine de başarılar diliyorum'' dedi. 
     
</TEXT>
</DOC>
