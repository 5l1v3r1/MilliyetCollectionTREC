<DOC>
<DOCNO> 155991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko14.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Doğalgaz fiyatlarını tespit etme yetkisi BOTAŞ'ındır 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, doğalgaz fiyatlarını tespit etme yetkisinin BOTAŞ'a ait olduğunu söyledi Günay, elektrik üretim ve otoprodüktör, doğalgazda ithalat ve depolama faaliyetleri ile ilgili olarak toplam 143 lisansın şirket temsilcilerine verilmesi nedeniyle EPDK'da düzenlenen törenin ardından gazetecilerin sorularını yanıtladı. 
     Bir gazetecinin doğalgaza yapılan yüzde 12'lik zammı sorması üzerine Günay, ''BOTAŞ'ın bu zammı yapma yetkisini veren biziz. Ama bu oranı tespit etmedeki takdir yetkisini onlar kullanıyor. Yüzde 12 olarak kullanmışlardır. Tamamen oran BOTAŞ'a aittir'' diye konuştu. 
     Kurum olarak temel ilkelerinden birinin şeffaflık olduğunu hatırlatan Günay, Mart ayında doğalgaz fiyatlarının nasıl tespit edileceği konusunda bir yönetmelik yayınladıklarını bildirdi. 
     Bu yönetmeliğin EPDK'nın belirlediği sınırlar çerçevesinde doğalgaz fiyatlarını tespit etme yetkisini BOTAŞ'a verdiğini kaydeden Günay, şöyle dedi 
     ''Yani BOTAŞ, bizim yönetmeliğimizdeki alt ve üst sınırlar çerçevesinde aylık doğalgaz fiyatlarını belirlemeye yetkili kılınmıştır. Bu çerçevede BOTAŞ, yönetmelikte verdiğimiz yetki dahilinde zam yapmıştır.'' Bu yönetmelik çerçevesinde doğalgaz zammını yapmanın BOTAŞ'a ait olduğunu belirten Günay, BOTAŞ'ın yüzde 0 zam ile yüzde 12 zam arasındaki takdirini yüzde 12 zam olarak kullandığını ve bu durumu EPDK'ya bildirdiğini söyledi. 
     Günay,''Bizim yetkimiz çerçevesinde doğalgaz zammını koyduğumuz limitler dahilinde ayarlama yetkisi Botaş'tadır. Niye yüzde 12, niye yüzde 5, niye yüzde 0 bunu takdir etme yetkisi BOTAŞ'a aittir'' dedi. 
     
     BAKANLAR KURULU'NUN DESTEĞİNE İHTİYACIMIZ VAR 

     Enerji Piyasası Düzenleme Kurumu EPDK Başkanı Yusuf Günay, Temmuz ayında geçilmesi planlanan elektrik fiyatlarında bölgesel tarife konusunda öncelikle Bakanlar Kurulu'nun desteğine ihtiyaç duyacaklarını söyledi. 
     Günay, elektrik üretim ve otoprodüktör, doğalgazda ithalat ve depolama faaliyetleri ile ilgili olarak toplam 143 lisansın şirket temsilcilerine verilmesi nedeniyle EPDK'da düzenlenen törende yaptığı konuşmada, kurumun çalışmaları hakkında bilgi verdi. EPDK olarak en iyisini yapmaya çalıştıklarını belirten Günay, bunun için sektör temsilcilerinin, toplumun, siyasi iradenin, hükümetin ve kamuoyunun desteğine ihtiyaç duyduklarını bildirdi EPDK olarak önlerindeki aşamalardan birinin Temmuz ayında geçilmesini planladıkları elektrik fiyatlarında bölgesel tarife uygulaması olduğunu kaydeden Günay, şöyle devam etti 
     ''Bölgesel tarifede öncelikle Bakanlar Kurulu'nun desteğine ihtiyacımız var. Çünkü elektrik fiyatlarının muhtemelen yükseleceği illerde sübvansiyon konusu gündeme gelecek. Bunun da ancak Bakanlar Kurulu kararı ile olması mümkün.'' Kurul olarak Mayıs ayı sonuna kadar çalışmalarını bitireceklerini, il bazında elektrik fiyatlarının ne olacağına yönelik çalışmaları sonuçlandıracaklarını belirten Günay, bunu Bakanlar Kurulu'na, Hazine'ye ve Enerji ve Tabii Kaynaklar Bakanlığı'na sunacaklarını bildirdi. 
     
     620 MEGAVATLIK LİSANS 

     Günay, EPDK'ya kurulu gücü 7,393 megavat olan toplam 413 lisans başvurusunun olduğunu hatırlatarak, elektrik piyasasında bugüne kadar 620 megavatlık bir üretim lisansı verdiklerini söyledi. 
     Bunun da yaklaşık 1 milyar dolarlık yatırım olduğunu ifade eden Günay, elektrik üretiminde serbest piyasanın başladığını görmekten memnuniyet duyduklarını bildirdi. 
     Hidroelektrik santrallerine ilişkin değerlendirmelerin kısa süre içerisinde sonuçlandıracaklarını belirten Günay, şöyle devam etti 
     ''Özellikle bir şirketten bahsedeceğim. Bu da serbest piyasaya geçişte gerçekten önemli adımlardan bir tanesi. Tektuğ Enerji A.Ş. mevcut sözleşme kapsamında alım garantili bir yapıda faaliyette bulunma hakkı var iken, hakkından vazgeçerek serbest piyasada faaliyette bulunmak için başvurdu. Biz de kendilerine lisansı takdim edeceğiz. Özellikle kutluyorum.'' 
     
     DOĞALGAZ PİYASASI 

     Doğalgaz piyasasında toplam 35 adet lisans başvurusu olduğunu 19'unun değerlendirme aşamasında bulunduğunu belirten Günay, şehir içi dağıtım ihaleleri için 29 adet başvuru yapıldığını, 3 şehiriçi yeterliliğinin verildiğini söyledi. 
     EPDK olarak enerji piyasına yönelik olarak, piyasasının kurallarını koyan enerji piyasasının yapısını çizen ikinci mevzuatı hazırladıklarını ifade eden Günay, Türkiye olarak düzenleme noktasında AB'ye aday ülkelerden, hatta bir kısım üye ülkelerden daha önde olunduğunu ama bunun yeterli olmadığını belirtti. 
     Günay, ikinci mevzuatı hazırladıktan sonra esas önemli olan noktanın bunun uygulamasını yapabilmek olduğunu ama bunun sadece EPDK'ya bağlı olmadığını bildirdi. 
     
     BOTAŞ 

     BOTAŞ Genel Müdür Yardımcısı Fuat Çelebçi de yaptığı konuşmada, aldıkları ithalat lisanslarını ''emanet'' olarak nitelendirdi. 
     Çelebçi, yeni yasa çerçevesinde alım-satım kontratlarını yapacakları ihale ile özel sektöre devredeceklerini hatırlattı. 
     Otoprodüktör Üreticileri Derneği Başkanı Önder Karaduman ise Türk sanayicileri olarak bugüne kadar enerji sektörüne yaptıkları yatırım tutarının yaklaşık 2.5 milyar dolara ulaştığını söyledi. 
     Karaduman, ''Siyasilerimiz mümkün olduğunca serbest piyasanın oluşmasına müdahale etmesinler. Serbest piyasa kendiliğinden oluşsun. Sanayicilerin serbest piyasada acımasızca rekabet edebilmelerine imkan sağlansın'' dedi. 
     Konuşmaların ardından lisans almaya hak kazanan 143 şirketin temsilcisine lisansları verildi. 
     Enerji Piyasası Düzenleme Kurumu EPDK Başkanı Yusuf Günay, ''Otoprodüktörlerin kapatılması gibi bir kelimeyi ben ağzıma bile alamam. Mümkün değil'' dedi. 
     Günay, enerji piyasasına yönelik olarak gazetecilerin sorularını yanıtladı. 
     Gazetecilerin, Hazine'nin kurulu bulunan otoprodüktör ve mobil santrallerinin kapatılmasını istediği yolunda bilgilerin hatırlatılması üzerine Günay, Türkiye'de elektrik üretiminde serbest piyasanın başladığını hatırlattı. 
     Serbest piyasa koşuları içersinde üretim yapmak isteyen herkese lisans verdiklerini belirten Günay, ''Zaten serbest piyasa dediğimiz de bu. Kamu kuruluşlarının elektrik üretimi, dağıtımı ve ticaretinden çekilmesi demek'' dedi. 
     Otoprodüktörlerin özel sektör kuruluşları olduğunu belirten Günay, bunları serbest piyasanın oluşması için daha artırmak istediklerini belirtti. 
     
     ELEKTRİK FİYATLARI 

     Yap-işlet-devret YİD konusunda yaptıkları görüşmelerin amacı hakkında bilgi veren Günay, bunu serbest piyasa yapısı içerisinde bu kuruluşların nasıl faaliyet yapmasının sağlanabileceği olarak özetledi. 
     Şirketler ile bu çerçevede görüşme yaptıklarını belirten Günay, şöyle dedi 
     ''Esasında elektrik fiyatlarının düşürülmesi görüşmesi değil bu. Siz 16 yıl boyunca ürettiğiniz elektriği devlete satıyorsunuz. Biz burada bir kısmını da serbest piyasada satabilir misiniz diyoruz. Örneğin ürettiğinizin yüzde 85'i yerine yüzde 75'ini devlete, yüzde 10'unu diğer kuruluşlara satın. Bu kanun gereği karşımızdaki tüzel kişilere önermemiz gereken bir husus. Bunları yaptık. En son yazılı olarak bütün şirketlere bildireceğiz.'' Bu kuruluşlara ait lisansların serbest piyasaya aşamalı bir şekilde geçirilmesi hususunu değerlendireceklerini belirten Günay, ''YİD'lerin elektrik fiyatları düşürülürse Türkiye'de elektrik fiyatları düşecek gibi bir düşünce oluştu. YİD'ler toplam 1,300 megavattır'' dedi. 
     Konuya elektrik fiyatlarının düşürülmesi noktasından bakılmaması gerektiğini, bakmamak gerektiğini söyleyen Günay, serbest piyasanın oluşması yönünden bakılması gerektiğini, yap-işletler Yİ içinde benzer görüşmeler yapacaklarını ifade etti. 
     2009 yılında YİD'lerin kamu tarafından bedelsiz olarak geri alma yetkisinin bulunduğunu hatırlatan Günay, bu süreye kadar kamuya satılacak elektriğin oranların karşılıklı mutabakat ile sağlanabileceğini söyledi. 
     Yenilenebilir enerji kaynakları konusunda gerekli çalışmaları yaptıklarını, mevzuatlarını düzenlediklerini belirten Günay, toptan satış fiyatının elektrik üretimi ile yenilenebilir kaynaklara dayalı üretim şirketlerinin elektriğinin alınacağını bildirdi Günay, ''Yani toptan satış fiyatı 5.27 cent'tir. Bu fiyattan elektrik satabilirlerse yenilenebilir enerji üreten şirketlerin ilk önce bu elektriği alınacak'' dedi. 
     
</TEXT>
</DOC>
