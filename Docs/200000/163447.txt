<DOC>
<DOCNO> 163447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun21.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler çay tiryakiliğinde Türkler'in gerisinde kaldı.. 
</HEADLINE>
<TEXT>

     Çay tiryakilikleriyle tanınan İngilizlerin çay tüketimi düşüş eğilimine girdi. 
     Tüketim analizleri yapan Datamonitor adlı İngiliz firmasının yaptığı araştırmanın sonuçlarını okuyucularına duyuran Independant ve Daily Telgraph gazeteleri, çay tiryakisi İngilizlerin tüketimde Türklerin gerisinde kaldıklarını yazdılar. 
     1997 yılında 127 bin ton çay tüketilen İngiltere'de, geçen yıl bu tüketimin 114 bin tona düştüğünü belirten Datamonitor uzmanları, bunda bitkisel çaylara yönelişin ve Avrupa'da giderek ısınan ve uzayan yaz mevsiminin etkisi olduğunu düşünüyor. 
     Uzmanlar, bitkisel çaylar ve meyve çaylarının tüketiminde yüzde 50'lik bir artış yaşanırken, kahve ve nescafe satışlarında da düşüş yaşandığını belirledi. 
     Datamonitor uzmanları, buzlu çay tüketiminin de İngiltere'de yükselişte olduğunu, sadece 2002 yılında 14 milyon litre buzlu çay içildiğini bildirdi. 
     Şirketin tüketici analisti John Band, çay ve kahve satışlarındaki düşüşün, son yılların sağlıklı yaşam trendine bağlı olarak yaşandığını, bu trendin sürmesi halinde İngiltere'nin çay tüketiminde 2004 yılı itibariyle Hindistan'ın da gerisinde kalacağını söyledi. 
     Datamonitor uzmanları, dünyada en çok kahve tüketen ulusun Danimarkalılar olduğunu, geçen yıl bu ülkede kişi başına 7.5 kilogram kahve tüketildiğini açıkladı. Uzmanlar, İskandinav ülkelerinde alkolün aşırı pahalı olmasının ''insanları kafeine yönelttiği'' düşünüyor. 
     
</TEXT>
</DOC>
