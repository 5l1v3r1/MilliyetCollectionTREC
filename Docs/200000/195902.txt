<DOC>
<DOCNO> 195902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu 2. toplantısını bu hafta yapacak 
</HEADLINE>
<TEXT>

     Asgari Ücret Tespit Komisyonu, 1 Ocak 2004 tarihinden itibaren uygulanacak yeni ücreti belirleme çalışmaları çerçevesinde ikinci toplantısını 20 Kasım Perşembe günü yapacak. 
     Çalışma Genel Müdürü Cengiz Delibaş'ın başkanlığında ikinci toplantısını gerçekleştirecek komisyonun, yeni ücretin belirlenmesinde baz oluşturacak verilerin DİE ile Hacettepe Üniversitesi'nden istenmesinin kararlaştırabileceği bildirildi. 
     5 işçi, 5 işveren ve 5 hükümet temsilcisi olmak üzere toplam 15 üyeden oluşan Asgari Ücret Tespit Komisyonu'nun çalışmalarını Aralık ayı içinde tamamlayarak yeni ücreti kamuoyuna açıklaması bekleniyor. 
     Başbakan Recep Tayyip Erdoğan'ın ''Asgari ücreti insani bulmuyorum'' şeklindeki sözleri üzerine Türk-İş, Hak-İş ve DİSK, halen brüt 306 milyon lira net 225 milyon 999 bin lira olan asgari ücrete yüksek oranda zam yapılmasını bekliyor. Her 3 konfederasyon yetkilileri, Başbakan'ın sözlerinin komisyon tarafından yerine getirilmesini isteyerek, ''Sayın Başbakan'ın sözleri lafta kalmamalı ve komisyon tarafından yerine getirilmelidir. Bu sözün takipçisiyiz. Sefalet ücreti olarak tanımlanan asgari ücret yapılacak iyileştirmeler sonucunda bu tanımdan kurtulabilir'' görüşünü belirtiyor. 
     Komisyona işçi tarafını temsilen katılan TİSK ise asgari ücrete yapılacak yüksek orandaki zammın Türkiye'ye birçok maliyetinin olacağını ve özellikle kayıtlı işletmeleri zor duruma sokacağını belirterek, bu ücrete ilişkin tanımın yapılmasında bazı kriterlerin dikkate alınması gerektiğini savunuyor. 
     
     TÜRK-İŞ VE TİSK'İN TALEPLERİ 
     Asgari Ücret Tespit Komisyonu'na işçi tarafını temsilen katılan Türk-İş, asgari ücretin belirlenmesinde çalışan işçi ile birlikte dört kişilik ailenin esas alınmasını, belirlenen tutarın işçinin eline net şekilde ödenmesini, asgari ücretin kademeli olarak vergi dışı bırakılmasını, asgari ücretin belirlenmesinde DİE'nin rakamlarının dikkate alınmasını ve belirlenecek ücretin en düşük memur maaşı düzeyinde olmasını talep ediyor. 
     Komisyona işveren tarafını temsilen katılan TİSK ise asgari ücretin belirlenmesinde sadece çalışan işçinin kendisinin dikkate alınmasını, asgari ücretteki yaş ayrımının 20 yaş ve üstü olmasını, toplu iş sözleşmesi uygulanan ve uygulanmayan işyerleri için farklı asgari ücret belirlenmesini, sigorta primine esas kazancın alt sınırının asgari ücrete eşitlenmesini istiyor. TİSK, Türk-İş gibi asgari ücretin büyük bir bölümünün kademeli olarak vergi dışı bırakılmasını da savunuyor. 
     
</TEXT>
</DOC>
