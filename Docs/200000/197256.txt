<DOC>
<DOCNO> 197256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun27.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan Cumhurbaşkanı Eduard Şevardnadze kimdir 
</HEADLINE>
<TEXT>

     Gürcistan'da muhalefetin parlamentoyu basmasından sonra korumaları tarafından binadan çıkarılarak bilinmeyen bir yere götürülen Cumhurbaşkanı Eduard Şevardnadze, Gürcistan'ın Lançkuti bölgesindeki Mamati köyünde 25 Ocak 1928'de doğdu. 
     İlk öğrenimini SSCB döneminde, Gürcistan'daki Komünist Partisi Merkez Komite Parti Okulu'nda tamamlayan Şevardnadze, 1950 yılında Kutaisi'deki Pedagoji Enstitüsü'nden mezun oldu. 
     Sovyetler Birliği Komünist Partisi'ne 1948'de üye olan Şevardnadze, 1946'da partinin gençlik örgütü Komsomol'un ikinci sekreteri oldu ve 1957 yılında sekreter görevine getirildi. 
     Şevardnadze, 1961-63 yılları arasında Misketa bölgesi birinci sekreteri, 1964 yılında da Gürcistan Sovyet Cumhuriyeti Kamu Düzeni Koruma Bakanı oldu ve 1968-72 yılları arasında Gürcistan içişleri bakanlığı görevine getirildi. Gürcistan Komünist Partisi birinci sekreterliği görevine 1972 yılında getirilen Şevardnadze, 13 yıl sonra SSCB Devlet Başkanı Mihail Gorbaçov tarafından Moskova'ya çağrıldı. 
     Şevardnadze, 1985 yılında Gorbaçov'un Dışişleri Bakanı oldu ve politbüronun tam üyeliğini kazandı. 1990 yılında, yönetimi diktatörlükle suçlayarak SSCB dışişleri bakanlığı görevinden istifa eden Şevardnadze, 6 ay sonra Komünist Parti'yi terk etti. 
     Gürcistan Cumhurbaşkanı Zviya Gamsahurdiya'nın devrilmesinin ardından, 1995 yılında Cumhurbaşkanı seçilen Şevardnadze, 2000 yılındaki seçimlerle bu görevi 5 yıllığına tekrar üstlendi. Cumhurbaşkanlığı döneminde iki kez suikast girişiminde bulunulan Şevardnadze, ''Benim Seçimim'' dahil birçok kitap yazdı. 
     Evli ve iki çocuğu olan Şevardnadze, uluslararası birçok ödüle layık görüldü. 
     
</TEXT>
</DOC>
