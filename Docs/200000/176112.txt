<DOC>
<DOCNO> 176112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/uras.html </URL>
<DATE> 2003/08/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hızlan'da 'Edebiyat Dönencesi' hem de imzalı .. 
</HEADLINE>
<TEXT>

   
   Galatasaray'daki Yapı Kredi Yayınevi'nden içeriye girdik... Aaaa... O da nesi Kapının karşısındaki rafın üzerinde "Yazarları tarafından imzalanmış kitaplar..." diye bir yazı var... Yapı Kredi Yayını olarak bastırılan bazı yayınların ilk sayfalarını yazarları imzalamış... Pek hoşumuza gitti. 
   Karım, Cahit Uçuk'un "Yıllar Sadece Sayı" isimli kitabını aldı. Ben, Doğan Hızlan'ın "Edebiyat Dönencesi"ni aldım. 
   Bu kitap Doğan Hızlan'ın Yapı Kredi Yayını olarak basılan yedinci kitabı. "Edebiyat Dönencesi"nde eleştiri yazılarını bir araya getirmiş. 
   
   Edebi haksızlık 
   Kitabın ön yazısında diyor ki, "Kendime daha yakın bulduğum, benim yazarlarım diyebileceklerim için yazdığımı itiraf edeyim... Her ne kadar şiir üzerine yoğunlaşsam da... Edebiyatı her zaman bir bütün olarak düşünmüşümdür... Eleştirmen bir yazara, bir şaire sahip çıkabilir. Onun edebi değerini ortaya çıkarabilir... Peki iyi de, eleştirmenin yaptıklarını, yazdıklarını kim savunacak Onun edebiyat tarihi içindeki yerini ve önemini kim vurgulayacak Bir edebi haksızlık söz konusu değil mi burada " 
   Yapı Kredi Yayınevi'ne, "Kitap - lık" isimli aylık edebiyat dergisini satın almak için sık sık uğrarız. 
   Derginin temmuz - ağustos sayısında Devlet Planlama Teşkilatı'ndan arkadaşımız rahmetli Yavuz Yılmaz'ın eşi Şiir Erkök Yılmaz ile yapılmış bir söyleşi var... Şiir Erkök Yılmaz, öykücülüğünü anlatıyor. 
   Şiir Erkök Yılmaz, Gazi Üniversitesi'nde ekonomi kürsüsü başkanı. Ekonomi dalında üç ders kitabı bulunan Prof. Dr. Şiir Erkök Yılmaz, otuz yıldır da hikaye yazıyor. Bugüne kadar dört öykü kitabı yayımlandı. 
   Kitap - lık dergisi her ay, "A'dan Z'ye" başlığı altında bir yazar ile ilgili ek kitapçık veriyor. Son sayının ek kitapçığı Sevim Burak hakkında. Sevim Burak'ın ilk hikaye kitabı "Yanık Saraylar" 1965'te yayımlandı. Ben Sevim Burak'ın "sıra dışı" ve "gerçeküstü" hikayelerinin hayranıyım. Nilüfer Güngörmüş, Sevim Burak'ın hayat hikayesini özetlemiş. Ancak "A'dan Z'ye" bir hayat hikayesinde bir "zaman dizisi" ve de bir "yazın dizisi" olmalı idi. Sevim Burak'ın kişiliği ve hikayeleri ile ilgili olarak da birkaç tanıyanın ve eleştirmenin söyledikleri, yazdıkları aktarılmalı idi. 
   Yapı Kredi Yayınevi'nden çıktık. Galatasaray lisesi duvarının dibindeki Yeni Cami Caddesi'nden biraz aşağıya yürüdük. 28 A numaralı binanın altındaki Homer Kitabevi'ne uğradık. Bu kitabevini 1995 yılında karı koca Aysen Boylu Salcan ile Ahmet Salcan kurmuştu. 
   Aysen Boylu Salcan kitabevinin yönetiminden sorumlu. Kocası Ahmet Salcan arkeoloji ve antik dönem yayınlarını yönetiyor. Bu kitabevinde arkeolojiye ve antik döneme ilgi duyanlar çok ilginç yayınlar bulabilirler. Şimdilerde "Homer Antik Kentler" dizisine başlamışlar. Dizinin ilk kitabı "Arykanda"yı satın aldık. 
   Finike ve Elmalı arasındaki asfalt yol üzerinde bulunan Arif köyünün hemen yukarısındaki Arykanda kenti, antik kaynaklarda varlığı belirtildiği halde, 1838 yılında "yeniden keşfedilen" ve 1971 yılından bu yana kazılarak ortaya çıkarılmaya çalışılan bir yerleşim bölgesi.Doğal güzellikler yanında antik kentin iyi korunmuş kalıntılarını, kalıntılardaki mozayikleri çok az kimse biliyor. Homer Kitabevi'nin "Antik Kentler" dizisinin bu ilk kitabı her yönüyle "Arykanda"yı anlatıyor. Fırsat bulursanız Galatasaray'a kadar uzanıp bu kitabevlerine uğrayınız. Seveceğiniz, ilginizi çekecek bir şeyler bulabilirsiniz. 
   
      
   
</TEXT>
</DOC>
