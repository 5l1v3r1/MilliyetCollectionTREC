<DOC>
<DOCNO> 162490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko53.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamcılar Derneği, Erener'i disiplin kuruluna sevkediyor 
</HEADLINE>
<TEXT>

     Reklamcılar Derneği Yönetim Kurulu, dernek üyesi Serdar Erener'i, Kristal Elma Yarışması ile ilgili olarak yaptığı açıklamalar nedeniyle disiplin kuruluna sevk etme kararı aldı. 
     Reklamcılar Derneği'nden yapılan yazılı açıklamada, kurumsal amacı reklamcılık mesleğinin ve reklam ajanslarının gelişerek ve güçlenerek devamını sağlamak olan derneğin, 15 yıldır, sektörün yaratıcılık çıtasını yükseltmek ve motivasyonu artırmak amacıyla Kristal Elma Yarışması düzenlediği kaydedildi. 
     Bu yıl üyelerinden Serdar Erener'in yarışma öncesi yaptığı açıklamaların dernek tüzüğündeki maddelerin işleme konmasını gerektirdiği belirtilen açıklamada, şöyle denildi 
     ''Erener, tek bir reklamının seçici kurul değerlendirme sonucu kişisel görüşüne uymadığı gerekçesiyle yarışmayı yakışıksız bir üslup ve yöntem ile protesto etmiştir. Üstelik gizli kalması gereken bilgileri elde etme ve kullanma yolu ile Reklamcılar Derneği'nin ve üyelerinin saygınlığını zedeleyici bir davranış içinde bulunmuştur.'' Derneğin, ilgili maddesinin üyelerle dernek arasında çıkabilecek çekişmeleri gidermeyi disiplin kurulunun görevleri arasında saydığı dile getirilen açıklamada, bu davranışları nedeniyle Reklamcılar Derneği Yönetim Kurulu'nun kendisini disiplin kuruluna sevk etme kararı aldığı kaydedildi. 
     Açıklamada, ''Serdar Erener'in yöneticisi olduğu ajansa en yüksek toplam puanı vererek yılın reklam ajansı seçen bir seçici kurulun tarafsızlığını sorgulamasını da anlamak mümkün değildir. Sektörümüzün güçlenmesi ve sağlıklı gelişmesi için çalışan derneğimizin mesleğimizle ilgili olarak böyle bir konu ile gündemi işgal etmekten dolayı üzüntü duyduğunu belirtmek isteriz'' denildi. 
     
</TEXT>
</DOC>
