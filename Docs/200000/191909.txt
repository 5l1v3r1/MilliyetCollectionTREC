<DOC>
<DOCNO> 191909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur34.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Terör tehditi olduğu sürece kuvvetlerimiz Kuzey Irak'ta olacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, terör tehdidi sürdüğü müddetçe Türkiye'nin kuzey Irak'taki askeri varlığının da süreceğini söyledi. 
     Gül, resmi ziyaret için Ankara'da bulunan Özbekistan Dışişleri Bakanı Sadık Safayev ile, heyetlerarası görüşmelerin ardından ortak basın toplantısı düzenledi. 
     Bir gazetecinin, son zamanlarda Türkiye'nin kuzey Irak'taki varlığının çekilebileceği yönünde yapılan yorumları hatırlatması üzerine Gül, böyle bir şeyin söz konusu olmadığını belirterek, şunları söyledi 
     ''Terör tehdidi yok olduktan sonra, tabii ki bizim de bir başka ülkenin topraklarında bulunma gerekçemiz yok olur. Ama, terör tehdidi olduğu sürece kuvvetlerimiz de orada olacaktır.'' Özbekistan Dışişleri Bakanı Safayev'in ilk resmi ziyaretini Türkiye'ye yaptığına dikkati çeken Gül, iki ülke arasındaki ilişkilerin temelinin çok kuvvetli olduğunu söyledi. Gül, görüşmelerde güvenlik alanında işbirliği ile ticari ve askeri ilişkileri ele aldıklarını, Başbakan Recep Tayyip Erdoğan'ın Aralık ayında Özbekistan'a yapacağı ziyaretin hazırlıkları üzerinde çalıştıklarını bildirdi. Gül, Safayev'in kendisini de Özbekistan'a davet ettiğini ifade etti. 
     Türk ve Özbek işadamlarının sadece Özbekistan'da değil Afganistan ve Orta Asya'da birlikte çalışabileceklerini kaydeden Gül, Türkiye'nin Avrasya, Özbekistan'ın da Orta Asya ülkesi olduğunu, Avrasya'nın güvenliğinin Orta Asya'nın güvenliğinden geçtiğini, bu nedenle ortak çalışmalara önem verdiklerini belirtti. 
     Gül, Cumhurbaşkanı Ahmet Necdet Sezer'in de Özbekistan Cumhurbaşkanı İslam Kerimov'u Türkiye'ye davet ettiğini hatırlatarak, gelecek yıl bu ziyaretin gerçekleşmesi umudunu dile getirdi. 
     Özbekistan Dışişleri Bakanı Safayev de, ziyaretinin çok başarılı geçtiğini belirtti ve iki ülke arasındaki siyasi diyalogun iki ülke halkına da çok yarar sağlayacağını kaydetti. 
     Safayev, Başbakan Erdoğan'ın Özbekistan ziyaretinin ilişkilerde yeni bir sayfa açacağını belirtti. 
     Bir gazetecinin, geçmişte iki ülke arasında Özbekistan'daki Türk okulları nedeniyle sorunlar yaşandığını hatırlatması üzerine Gül, iki ülke arasında her alanda işbirliği bulunduğunu, Özbekistan'ın bu konuda gerekli izinleri verip vermeyeceğinin kendi işi olduğunu söyledi. 
     Özbek Bakan da, aynı soru üzerine, Türkiye'nin eğitim alanında başarılar kaydettiğini, bazı konularda küçük sorunlar olsa bile bunun genel işbirliği imkanlarını engellemeyeceğini ifade etti. 
     Safayev, görüşmelerde eğitim alanındaki işbirliği imkanlarını da değerlendirdiklerini söyledi. 
     
</TEXT>
</DOC>
