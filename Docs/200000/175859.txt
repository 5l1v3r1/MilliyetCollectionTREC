<DOC>
<DOCNO> 175859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/bila.html </URL>
<DATE> 2003/08/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AKP grubu 
</HEADLINE>
<TEXT>

   
   Irak'a asker gönderilmesi konusunda bugüne kadar yapılan açıklamalar, hükümetin Meclis'i olağanüstü toplantıya çağıracağını ve yeni bir tezkere sevk edeceğini gösteriyor. 
   Başbakan Erdoğan ve Dışişleri Bakanı Gül'ün açıklamaları, yapılan zirve toplantıları, hükümetin eylül ayı içinde bu girişimde bulunacağını ortaya koydu. 
   Hükümet ve Genelkurmay asker göndermekten yana bir eğilim gösterdiler. Cumhurbaşkanı Sezer, meşruiyet arayan görüşlerini koruyor. Sezer, bu konuda Meclis'in kararının esas alınması gerektiği düşüncesinde. CHP ise böyle bir tezkereye karşı olduğunu hemen her gün ifade ediyor. 
   Asker gönderme tezkeresinin akıbetini AKP'nin Meclis grubu belirleyecek. 
   1 Mart tezkeresi, AKP grubundan çıkan 100 civarındaki "hayır" oyuna takılmıştı. Hükümet bu kez bu fireyi önlemek için çaba harcayacak. 
   Bu yollardan biri AKP'nin grup kararı alması. 
   Başbakan Yardımcısı Mehmet Ali Şahin'e partide böyle bir eğilim olup olmadığını sorduk. 
   Şahin, yeni bir tezkere sevk edilmesi halinde bu kez Meclis'ten geçeceği kanısında olduğunu söyledikten sonra, şu değerlendirmeyi yaptı 
   "Benim edindiğim izlenim bu kez devletin zirvesinde bir ortak görüşe varıldığı yolunda. Bir konsensüs söz konusu. Bu nedenle de yeni tezkerenin Meclis'ten geçmesinde sorun yaşanacağını sanmıyorum. Grup kararı konusuna gelince. Biz bugüne kadar bu tür konularda grup kararı almadık, ihtiyaç duymadık. Bu kez de ihtiyaç duyacağımızı sanmıyorum." 
   Şahin, grupta yapılan nabız yoklamalarının bir grup kararına ihtiyaç duyulmadan tezkerenin geçeceğini gösterdiğini belirtiyor. 
   Başbakan Yardımcısı Mehmet Ali Şahin, 18 Ağustos'ta yapılacak Bakanlar Kurulu toplantısında konunun ele alınmasını da bekliyor. Bu toplantıda yeni bir tezkere sevkı ve Meclis'in toplantıya çağrılması konusunda ilke kararına varılabilir. Girişimde bulunmak için ise 22 Ağustos'ta toplanması beklenen Milli Güvenlik Kurulu beklenecek gibi görünüyor. 
   Dışişleri Bakanı Gül'ün açıklamalarından da anlaşıldığı üzere Ankara, bir BM kararı çıkmasından umutlu değil. Ancak bu halde de böyle bir karar beklemeden hükümetin harekete geçme niyetinde olduğu anlaşılıyor. 
   Sonucu AKP'nin Meclis grubu belirleyecek. Grubun vereceği karar hem Erdoğan'ın liderliği hem de hükümetin icra gücü açısından ikinci bir sınav niteliği taşıyacak. 
   
      
   
</TEXT>
</DOC>
