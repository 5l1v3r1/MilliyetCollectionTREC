<DOC>
<DOCNO> 163214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur19.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın Bursa mitingine inceleme... 
</HEADLINE>
<TEXT>

     Genç Parti Genel Başkanı Cem Uzan'ın dün Bursa'daki mitingte yaptığı konuşma incelemeye alındı. 
     Bursa Cumhuriyet Başsavcılığı, Genç Parti Bursa İl Başkanlığı tarafından düzenlenen mitingte, Başbakan Recep Tayyip Erdoğan ve Hükümet'le ilgili sert eleştirilerde bulunan Uzan'ın sözlerinin suç unsuru taşıyıp taşımadığının belirlenmesi amacıyla kasetlerin deşifre edilmesini istedi. 
     Başsavcılığın talebi üzerine, Bursa Emniyet Müdürlüğü Güvenlik Şube Müdürlüğü'nce, Uzan'ın konuşmalarının bulunduğu ses ve görüntü kayıtlarının incelenmeye başlandığı bildirildi. 
     Bursa Cumhuriyet Başsavcılığı'nın kasetlerin çözümünün tamamlanmasının ardından, Türk Ceza Kanunu'nun, ''Türklüğü, Cumhuriyeti, Büyük Millet Meclisi'ni, Hükümet'in manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevi şahsiyetini alenen tahkir ve tezyif'' suçlarını içeren 159. maddesi uyarınca, Genç Parti Genel Başkanı Uzan hakkında yasal işlem yapılıp yapılmayacağına karar vereceği öğrenildi. 
     
</TEXT>
</DOC>
