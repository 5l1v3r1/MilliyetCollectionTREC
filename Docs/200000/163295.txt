<DOC>
<DOCNO> 163295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/tamer.html </URL>
<DATE> 2003/06/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
"Festivalde 2 yıldır böyle alkış görülmedi" 
</HEADLINE>
<TEXT>

     Perşembe akşam üstü bir tahlil için kan aldırdıktan sonra Fazıl Say'ın halk konserlerindeki havayı solumak üzere Ümraniye'ye doğru yola koyuldum. Ne var ki, TEM üzerinde güpegündüz işlenen bir cinayet sonucu saatlerce yolda kalınca pes edip eve döndüm. 
     Biliyorsunuz bu halk konserleri İstanbul Kültür ve Sanat Vakfı'nın düzenlediği İstanbul Müzik Festivali kapsamında ilk kez yapılıyor. 3 konseri de izleyen İKSV protokol sorumlusu sevgili Zeliha Kaya'nın ayakları yerden kesilmiş. Müzik ziyafetini mi anlatsın, Fazıl Say'ın her besteci ve parçayla ilgili bilgilendirici konuşmalarını mı, kucaklarında küçük çocuklarıyla salonu dolduranların dikkat, ilgi ve saygısını mı, konser sonuna kadar hiç kimsenin yerinden kıpırdamamasını mı... Hepsini peşpeşe sıralıyor. 
     
     Dinleyiciyle diyalog 
     Ümraniye'deki Fazıl Say'ın, Lütfü Kırdar'da izlediğimiz Fazıl Say'dan ne kadar farklı olabileceğini tahmin etmem zor değil. Zira Aşık Veysel'in köyü Sivrialan'da ve Sivas Devlet Tiyatrosu'ndaki konserlerinde ben de tarifsiz etkilenmiş, Fazıl'ı gözyaşlarımı tutamayarak izlemiştim. Onun gibi dünya çapında bir sanatçı olup da özellikle klasik müziğe aşina olmayan bir dinleyici kitlesinin ayağına kadar gidip, onlarla böylesine içten bir iletişimi kurabilen kaç virtüöz vardır bilemiyorum. 
     Sadece Olivium'daki ilk halk konserini izleyen İKSV Müzik Festivali Yönetmeni Ahmet Erenli, açık yüreklilikle şu itirafta bulunuyor "Uzun zamandır en fazla etkilendiğim ender konserlerden biriydi. Konserin sonunda öyle bir alk ış - kıyamet koptu ki, ben nicedir bizim festivalde bu kadar alkış duymadığımı söyleyebilirim. Bu denli candan ve uzun süreli bir alkışı en son 2 yıl önce Venedik Barok Orkestrası'nda duymuştum." 
     
     Fazıl Say'ın misyonu 
     Doğan Hızlan Hürriyet'teki köşesinde "Fazıl Say'ın iyi müzikçiliğinin yanı sıra, üstlendiği bir misyonu da var. O, ben çalarım isteyen dinler, istemeyen dinlemez ya da parası olan beni dinlesin gibi bencil bir felsefeyi benimsemedi hiçbir zaman. Gerek ekonomik, gerekse yer açısından çok sesli müziğin, buna ulaşamayacak kişilerle buluşabilmesi için yoğun çaba harcıyor. ... Belki de yıllar sonra bir genç virtüöz, 'Ben o gün Fazıl Say'ı dinleyince piyano çalmaya karar verdim' diyecek," diye yazmış. 
     Dün İstanbul'daki 3 halk konserinin yapıldığı mekanların müdürleriyle görüştükten sonra Fazıl'ın misyonunun klasik müziğin toplumun değişik katmanlarına yayılmasıyla da sınırlı kalmadığını gördüm. O üç mekanda da bugüne kadar hiç akıl edilmemiş bambaşka projeler için kapılar şimdiden aralanmış durumda. Bakın ne dediler 
     
     Avcılar büyülendi 

</TEXT>
</DOC>
