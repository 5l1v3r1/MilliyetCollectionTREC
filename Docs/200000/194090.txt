<DOC>
<DOCNO> 194090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur26.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Sıkı bütçeye devam etmek zorundayız... 
</HEADLINE>
<TEXT>

     Başbakan Recep Tayyip Erdoğan, bir yıl gibi kısa bir zaman içerisinde bütün problemlerin çözülmesinin beklenemeyeceğini belirterek, ''Maalesef bir süre mali disiplinden ödün vermeden sıkı bütçe uygulamalarını sürdürmek zorundayız'' dedi. 
     Ekonomik ve Sosyal Konsey, Başbakan Recep Tayyip Erdoğan'ın başkanlığında Başbakanlık Merkez Bina'da toplandı. 
     Toplantının açılışında konuşan Erdoğan, bugün, Türkiye'nin kararlı ve istikrarlı bir yönetime kavuştuğunu, günün ihtiyaçlarına cevap verecek plan ve projeleri hayata geçirmeye başladığını ve ekonomisini dengeye oturtmuş bir ülke haline geldiğini söyledi. 
     Yıllardır bir türlü kurtulanamayan yüksek enflasyon belasından, ''şükürler olsun ki'' yavaş yavaş kurtulunduğunu ifade eden Başbakan Erdoğan, bu yılı hedeflerinin de altında bir enflasyon rakamıyla geçtikten sonra, ''inşallah'' gelecek yılın sonunda tek rakamlı enflasyonun hayal olmaktan çıkacağını, bunu hem kendilerinin hem de milletin göreceğini kaydetti. 
     Erdoğan, 2003 yılının ilk yarısında GSYH'nin yüzde 5.8 oranında artış gösterdiğini vurgulayarak, şöyle konuştu 
     ''Öyle görünüyor ki 2003 sonu itibariyle koyduğumuz büyüme hedeflerini de rahatlıkla yakalayabileceğiz. Sürdürdüğümüz politikalar ve sağlanan güven ortamı sonucunda, iç borç faiz oranları son 20 yılın en düşük seviyesine gerilemiştir. 
     Bu gelişme sayesinde bugün piyasalarımızda borç stokunun sürdürülebilirliği endişesi kalmamış, iç ve dış borçlanmada rahatlama sağlanmıştır. İhracatta Cumhuriyet tarihinin rekor rakamları yakalanmış ve daha önemlisi bu rekorları çok kısa zamanda geliştirecek bir vizyon oluşturulmuştur. Ekonomimizin üzerindeki karar bulutlar dağılmış, bütün sektörlerde yeniden canlanma ve tazelenme havası yakalanmıştır. Türkiye artık insanların hergün krizlerden, sıkıntılardan, bunalımlardan söz ettiği bir ülke olmaktan çıkarılmıştır. En önemlisi Türkiye genç insanlarına yeniden umut aşılayan bir iyimserlik rüzgarıyla yelkenlerini şişirmiştir. 
     Değerli dostlar, elbette bir yıl gibi kısa bir zaman içerisinde bütün problemlerin çözülmesini bekleyemeyiz. Maalesef bir süre mali disiplinden ödün vermeden sıkı bütçe uygulamalarını sürdürmek zorundayız.'' 
     
     YOLSUZLUKLARIN MALİ YÜKÜ 
     Konuşmasında bankacılık sektöründeki gelişmelere de değinen Başbakan Erdoğan, bankacılık sektöründe uzun yıllar ihmal edilen, üstüne gidilmeyen yolsuzlukların bugün herkesin üstüne büyük mali yükler bindirdiğini kaydetti. 
     Erdoğan, ''İnşallah sadece bankacılık alanında değil, bütün alanlarda yaptığımız yapısal düzenlemelerle devletin en doğru ve verimli bir şekilde işlemesinin şartlarını yavaş yavaş oluşturuyoruz'' dedi. 
     Türkiye'de gediklerin tıkandığını, hortumların kesildiğini, aksaklıkların önemli ölçüde giderildiğini de ifade eden Erdoğan, yapısal düzenlemelerle devletin yükünün de zaman içinde önemli ölçüde hafifleyeceğini bildirdi. 
     Bu aşamada, bütün güçleri ve enerjileri ile geniş halk kesimlerinin mutluluğu ve refahı için seferber olacaklarını anlatan Erdoğan, kendisinin gelecekten umutlu ve ülkeye inancının tam olduğunu söyledi. ''İnanıyorum ki bugün artık ülkede yaşayan her vatandaşımızın da umutlu ve inançlı olmak için mutlaka nedenleri vardır'' diyen Başbakan Erdoğan, 21. yüzyılda Türkiye'yi dünyanın parlak yıldızlarından biri olma hedefine ulaştırmak için herkesin önemli görevleri olduğunu söyledi. Başbakan Recep Tayyip Erdoğan, Hükümet olarak kendileri ve sivil toplumun temsilcilerinin elele vererek bu görevlerin altında hep birlikte kalkacaklarını vurguladı. 
     
     TOPLANTININ GÜNDEMİ 
     Konuşmasında, toplantının içeriği konusunda da bilgi veren Erdoğan, Türkiye-Avrupa Birliği Karma İstişare Komitesi'nin üyelerinin belirlenmesinin gündemlerinde olduğunu belirterek, bu komitede görev alan üyelerin, hem sosyal kesim temsilcilerinin deneyimlerini Avrupa bünyesindeki anlaşmalara yansıtacağını hem de AB'nin genişleme sürecinin başarısına katkıda bulunacaklarını söyledi. 
     Başbakan Erdoğan, bu yıl, Türkiye Cumhuriyeti'nin 80. kuruluş yıldönümünün kutlanmakta olduğuna dikkati çekerek, ''Devleti ve toplumun organize olmuş sivil kesimlerini ortak bir duyguda buluşturmayı amaçlayan Cumhuriyetin 80. Yılı Bildirgesi de konseyimizin gündemine alınmıştır'' dedi. 
     Geçen 80 yıldan dersler çıkararak, sahip oldukları değerlere sonuna kadar güvenerek, geleceğe doğru kararlı adımlar atmaya devam edeceklerini de belirten Erdoğan, Türkiye'nin 100. yılında bugün bulunduğu noktadan çok daha parlak noktada bulunmasını sağlamak için hep birlikte canla-başla çaba göstereceklerini, Türkiye'nin büyük potansiyelini dünyanın inkar edilemez bir gerçeği haline getirme uğraşısı içinde olacaklarını bildirdi. 
     Erdoğan, ''Şükürler olsun ki bu parlak geleceğin ilk pırıltılarını bugünden görmeye başladık. Daha iyisini yapmak Türkiye'yi daha güçlü ve daha gelişmiş bir ülke haline getirmek için bizim toplumumuzun bütün kesimlerine ve o kesimlerin çok değer verdiğimiz görüşlerine ihtiyacımız var'' diye konuştu. 
     Erdoğan, bundan dolayı Ekonomik ve Sosyal Konsey'in kendileri için hayati bir öneme ve role sahip olduğunu da ifade etti. 
     
     KATILANLAR 
     Başbakan Recep Tayyip Erdoğan başkanlığında toplanan Ekonomik ve Sosyal Konsey'e, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcısı Abdüllatif Şener, Devlet bakanları Beşir Atalay ve Ali Babacan, Sanayi ve Ticaret Bakanı Ali Coşkun, Maliye Bakanı Kemal Unakıtan ve Enerji ve Tabii Kaynaklar Bakanı Hilmi Güler'in yanı sıra, Başbakanlık Müsteşarı Ömer Dinçer, Gümrük Müsteşarı Nevzat Saygılıoğlu, TOBB Başkanı Rifat Hisarcıklıoğlu, Türk-İş Başkanı Salih Kılıç, Kamu-Sen Genel Başkanı Bircan Akyıldız, TZOB Başkanı Şemsi Bayraktar, Hak-İş Genel Başkanı Salim Uslu, DİSK Genel Başkanı Süleyman Çelebi, TESK Başkan Vekili Bendevi Palandöken, bürokratlar ve diğer ilgililer katıldılar. 
     
</TEXT>
</DOC>
