<DOC>
<DOCNO> 184986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo06.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da durmak yok 
</HEADLINE>
<TEXT>

     Adanaspor'u deplasmanda 2-0 yenerek Birinci Süper Lig'de kötü gidişe son veren Galatasaray, Avrupa Şampiyonlar Ligi'nde Real Sociedad ile hafta içinde yapacağı maçın hazırlıklarına ara vermeden başladı. 
     Teknik direktör Fatih Terim yönetiminde, Florya Metin Oktay Tesisleri'nde yapılan antrenmanda, dünkü karşılaşmada 90 dakika forma giyen futbolcular, koşunun ardından kültür-fizik hareketleri yaparak çalışmayı tamamladı. 
     Antrenmanın yalnızca 20 dakikası medya mensuplarına açık olarak yapılırken, idmana sakatlığı süren Lukunku katılmadı. 
     
     ÜMİT KARAN KOŞULARA BAŞLADI 
     CSKA Sofya ile İstanbul'da yaklaşık 1.5 ay önce yapılan Avrupa Şampiyonlar Ligi 3. ön eleme turu karşılaşmasında sakatlığı nükseden ve daha sonra ameliyat olan Ümit Karan, koşulara başladı. 
     Antrenmanda önce as futbolcularla koşan Ümit, daha sonra yine sakatlığı bulunan futbolculardan Abdullah ile birlikte koşu yaptı. 
     Galatasaray, Real Sociedad maçının hazırlıklarını yarın sabah yapacağı idmanla sürdürecek. 
     
     REAL SOCIEDAD, PAZARTESİ GÜNÜ GELİYOR 
     Galatasaray'ın rakibi Real Sociedad'ın 29 Eylül Pazartesi günü öğleden sonra İstanbul'a geleceği açıklandı. 
     Milli futbolcu Nihat Kahveci'nin de yer aldığı İspanyol takımı, akşam saatlerinde, maçın yapılacağı Atatürk Olimpiyat Stadı'nda bir idman gerçekleştirecek. 
     
     TERİM'İN NEŞESİ 
     Ligde Konyaspor yenilgisinin ardından Fenerbahçe ile kendi sahasında berabere kalan Galatasaray'da, Adanaspor karşısında deplasmanda alınan 2-0'lık galibiyet yüzleri güldürdü. 
     Teknik direktör Fatih Terim'in bugünkü antrenmanda bir hayli neşeli olması dikkati çekti. Terim, futbolculardan Ergün'ün oğlu Berkay ile uzun süre top oynayıp, eğlenceli dakikalar geçirdi. 
     
</TEXT>
</DOC>
