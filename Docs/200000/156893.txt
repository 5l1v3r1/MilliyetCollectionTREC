<DOC>
<DOCNO> 156893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo16.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un özlemi bitecek mi 
</HEADLINE>
<TEXT>

     Birinci Süper Futbol Ligi'nde yarın sahasında Gaziantepspor ile karşılaşacak Trabzonspor'da hedef, 6 haftalık galibiyet özlemine son vermek. 
     Kulüp Genel Koordinatörü İsmail Yavuz, ligde son haftalarda başarılı sonuçlar alamadıklarını belirterek, ''Hedefimiz 6 haftalık galibiyet özlemine Gaziantepspor maçıyla son vermek'' dedi. 
     Yavuz, Türkiye Kupası'nı aldıktan sonra takım üzerinde rehavet yaşandığını, ancak bunun sürmemesi gerektiğini kaydederek, şöyle konuştu 
     ''Gaziantepspor maçının hem takım hem de kulüp prestiji açısından önemi var. Bu maçtan galibiyetle ayrılmamız gerekiyor. Ligde hak ettiğimiz bir yerde bulunmuyoruz. Gaziantepspor'u yenerek kendimize daha üst sırada yer bulmak istiyoruz. Gaziantepspor da ligde son haftalarda iyi sonuçlar alan bir takım. Zor maç olacağını biliyoruz. Ancak bu maçtan istediğimiz sonuçla ayrılacak gücümüz var.'' Futbolcuların da hafta içinde yaptıkları çalışmalarda son haftalardaki isteksizliklerini üzerlerinden attığını gözlediklerini kaydeden Yavuz, ''Ligi taraftarlarımıza tatlı izlenimler vererek kapamak arzusundayız. Taraftarlarımızı da yanımızda görmek istiyoruz'' diye konuştu. 
     -SON 6 MAÇ- Bordo-mavili takımın, ligde yaptığı son 6 maçta aldığı sonuçlar şöyle 
     
     
Kocaelispor-Trabzonspor 2-2 Trabzonspor-İstanbulspor 0-0 Diyarbakırspor-Trabzonspor 2-0 Trabzonspor-Göztepe 0-0 Trabzonspor-Galatasaray 1-2 Ankaragücü-Trabzonspor 2-0 
     Söz konusu maçlarda 3 beraberlik alan Karadeniz ekibi, 15 puan yitirmiş oldu. 
     
     SAHASINDAKİ ÖZLEM 
     Trabzonspor, Hüseyin Avni Aker Stadı'nda ise 10 haftadır galibiyet özlemi çekiyor. 
     En son ligin 21. haftasında sahasında Adanaspor'u 3-1 yenen bordo- mavililer, bu haftaya dek sahasında galip gelmeyi başaramadı. 
     Karadeniz ekibi, Beşiktaş, İstanbulspor, Göztepe ile berabere kalırken, Galatasaray'a da 2-1 yenilmişti. 
     Öte yandan bordo-mavililer, bu akşam basına kapalı yapacağı çalışmayla Gaziantepspor maçının hazırlıklarını tamamlayacak. 
     
</TEXT>
</DOC>
