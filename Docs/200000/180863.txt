<DOC>
<DOCNO> 180863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun13.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Halle Berry, Sharon Stone'a karşı 
</HEADLINE>
<TEXT>

     Oscarlı ünlü yıldız Halle Berry, beyazperdeye ''kedi kadın'' olarak dönüyor. Berry, ''Catwoman'' adlı filmde, mafya liderini canlandıracak Sharon Stone'u alt etmeye çalışacak. 
     Internetteki ''peoplenews'' ile ''superhero'' sitelerinin haberlerine göre, eşi Phil Bronstein ile boşanma davası süren Sharon Stone, özel hayatında yaşadığı çalkantıları bir yana bırakıp kendini işine verdi. 
     Yeni projesinde ''kedi kadın'' Halle Berry'nin ''belalısı'' rolünde izleyici karşısına çıkacak olan Stone, Oscarlı güzel yıldızla kamera karşısına geçmekten mutluluk duyduğunu söyledi. Filmde gündüzleri bir kozmetik firmasında çalışan, ancak geceleri bir suç örgütünün başı olarak boy gösteren Laurel'ı canlandıracağını anlatan Stone, artık kendini işine verdiğini kaydetti. 
     Yönetmenliğini Fransız rejisör Pitof'un üstlendiği filmde, güzel ikilinin rol arkadaşı Fransız aktör Lambert Wilson. Yeni yapımın daha önce Michelle Pfeiffer'ın canlandırdığı ve ''Batman Returns'' filminde yer alan ''Catwoman'' karakteriyle herhangi bir ilgisinin bulunmadığı kaydedildi. 
     Halle Berry'nin iki ayrı ''kedi'' kostümüyle kamera karşısına geçmesi düşünülen ''Catwoman'', bir cinayete kurban giden ve intikam amacıyla dünyaya geri dönen bir kadının macerasını konu alıyor. Filmin 30 Nisan 2004 tarihinde vizyona girmesi planlanıyor. 
     Bu arada, Sharon Stone'un eşi Phil Bronstein ile boşanma davası da devam ediyor. Davanın, ünlü çiftin mal varlıklarını bölüşemedikleri için uzamasının beklendiği ifade ediliyor. 

     
</TEXT>
</DOC>
