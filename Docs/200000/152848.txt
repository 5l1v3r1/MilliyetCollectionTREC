<DOC>
<DOCNO> 152848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur14.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kuzey Irak'taki timlerin kendi silahları dışında silahları yok 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Kuzey Irak'ta görev yapan Türk irtibat timlerinin insani yardım konvoylarının güvenliklerini sağladıklarını, kendi silahları dışında silah taşımadıklarını belirtti. 
     Gül, Diplomasi Muhabirleri Derneği DMD Genel Kurulu'nda yaptığı konuşmada, dış politikaya ilişkin değerlendirmelerde bulundu. 
     Irak'taki savaşın beklenenden kısa sürdüğünü, savaştan sonraki durumun da kısa sürede normalleşmesini arzu ettiklerini ifade eden Gül, bölgenin uzun süredir çok sıkıntı çektiğini hatırlattı. 
     Yeni bir düzenin kurulacağına ilişkin inancını dile getiren Gül, ''Bu yeni yapılanmanın Irak'ın toprak bütünlüğünü zedelemeyecek bir şekilde ve Irak'taki bütün halkların ağırlıklarına göre temsil edileceği bir yönetim olmasını herkes beklemektedir'' diye konuştu. 
     Bu çerçevede Türkiye'nin Irak'ın gerek siyasi, gerekse ekonomik yapılanmasına katkı sağlayacağına işaret eden Gül, ''Bu konuda çeşitli karşı görüşler olabilir. Ama, şu gerçektir ki, Türkiye herhalukarda bu işlerin içinde olacaktır. İşadamlarımız, müteahhitlerimiz içinde olacaktır'' diye konuştu. 
     Kuzey Irak'ta görev yapan Türk irtibat timlerinin Türkmenlere silah dağıttığı yolundaki haberlere de değinen Gül, BM çalışmaları çerçevesinde çok sayıda insani yardım konvoyunun Türkiye üzerinden Irak'a geçtiğini hatırlatarak, bu konvoyların geçişlerinde güvenlik önlemlerinin alınması gerektiğini kaydetti. 
     ''Nasıl ki Irak'taki Amerikan ve İngiliz askerleri de gezerken silahsız dolaşmıyorlarsa, dolayısıyla bu konvoyların güvenliğini sağlamak amacıyla da, bilgiler dahilinde, görevliler olmuştur'' diyen Gül, ancak bu timlerin sadece kendi taşıyabilecekleri, kendi üzerindeki silahların dışında herhangi bir silah bulundurmadıklarını söyledi. 
     Bölgedeki Türk timlerinin görevlerinin başında olduğunu ifade eden Gül, timlerin Amerikan kuvvetleriyle birlikte gözlemlerine devam ettiklerini ve raporlarını Türkiye'ye ilettiklerini kaydetti. 

     
</TEXT>
</DOC>
