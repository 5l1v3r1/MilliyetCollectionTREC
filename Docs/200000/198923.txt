<DOC>
<DOCNO> 198923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/siyaset/siy01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de operasyon 
</HEADLINE>
<TEXT>

   Jandarma özel timlerinin Suriye'de düzenlediği operasyonda İstanbul'daki saldırıların baş aktörü Azad Ekinci'ye yardım eden Leyla- Hilmi Tuğluoğlu çiftinin de aralarında bulunduğu 22 kişi yakalandı 
      BARKIN ŞIK Ankara 

   
   Milli Güvenlik Kurulu MGK Toplantısı'nda, İstanbul'daki saldırılara ilişkin "istihbarat zaafı" olduğu yönündeki tespitin ardından, istihbarat birimleri arasında koordinasyonun güçlendirilmesi için oluşturulan alt çalışma grubu ilk meyvesini verdi. Terör olaylarının yönlendirilmesinde başrol oynayan Azad Ekinci'ye yardım eden Hilmi Tuğluoğlu ve Leyla Tuğluoğlu Suriye'de yakalanarak, Türkiye'ye getirildi. 
   
   Emniyet, isimleri verdi 
   MGK'da alınan kararın ardından Milli İstihbarat Teşkilatı MİT , Emniyet Genel Müdürlüğü ve Jandarma Genel Komutanlığı ortak bir çalışma yaptı. 
   Emniyet Genel Müdürlüğü Jandarma'ya, İstanbul'da yapılan intihar saldırılarına adı karışan Aykut Ekinci, Gürcan Baç, Abdulbakir Karakuş, Hilmi Tuğluoğlu, eşi Leyla Tuğluoğlu ve Burhan Kuş adlı zanlıların yurtdışına kaçtığını bildirdi. 
   
   Eruygur devrede 
   Bunun üzerine harekete geçen Jandarma, zanlıların Suriye'de olduğunu tespit etti. Jandarma Genel Komutanı Orgeneral Şener Eruygur'un da bizzat devreye girmesiyle, Suriye ile imzalanan ve iki ülke arasındaki güvenlik ve işbirliği konularının koordine edilmesini öngören Adana Mutabakatı çerçevesinde Hilmi ve Leyla Tuğluoğlu, Jandarma Özel Asayiş Komutanlığı JÖAK ile istihbarat dairesine bağlı timlerin katıldığı bir operasyonla Suriye'de ele geçirilerek Türkiye'ye getirildi. 
   Hatay İl Jandarma Alay Komutanlığı'nda sorguya alınan zanlılar için İstanbul Emniyeti'nden de özel bir ekip dün Hatay'a hareket etti. 
   Operasyonda Hilmi ve Leyla Tuğluoğlu'nun yanı sıra, Azad Ekinci'yle ilişkisi olduğu tespit edilen 20 kişi daha yakalanarak Türkiye getirildi. 
   Ekinci, Baç ve Karakuş'un da Suriye'de aranmasına devam ediliyor. 
   
   'Ordu bıçak sırtında'    ABD'nin New York Times gazetesi, Türkiye'deki saldırılarının orduyu yeniden bıçak sırtına koyduğunu, AKP'yi de savunma pozisyonuna soktuğunu savundu. 
   Craig Smith imzalı analizde, "Pek çok kişi hükümetin geçen bir yılda İslamcı militanlar üzerindeki baskıyı gevşettiğini iddia ediyor. Şiddetin orduyu yeniden siyasete dönmeye kışkırtmasından endişe duyuyor" görüşüne yer verildi. 
   Yazıda 20 Kasım'daki iki bombalama olayının ardından askerlerin İstanbul'un stratejik yol ve köprü başlarını tuttuğu, ancak bu kez ordunun devreye girmesinin söz konusu olmadığı belirtilerek, "Askerlerin konuşlanması, hükümet kadar sokaktaki insanları da şaşırttı ve bunun hatadan kaynaklandığı anlaşıldı" denildi. Başbakan Erdoğan'ın da "Olay bir iletişim hatasından kaynaklandı. Bombaların ardından yağmalama ihtimaline karşı ordu, ülke çapında garnizonlarını alarma geçirmişti. İstanbul'da teyakkuzda olan askerler, bunu caddelere çıkma işareti olarak algıladılar. Valilik uyarısının ardından üslerine geri döndüler" dediği kaydedildi. 
   Bu olayın pek çok kişi için "Hükümetin generalleri sivillerin kontrolü altına alma çabalarına rağmen, Türk ordusunun 80 yıldır Türk politikasının her zaman mevcut olan patronu" olduğunu gösterdiğini belirten gazete, "Ancak Türkiye'nin generalleri, politikacıların emir vermesini alışık değiller" dedi. n SEMA EMİROĞLU New York 
   
   Terörün adını koyun    CHP Genel Başkanı Deniz Baykal, terörün Türkiye'nin ana sorunu olduğunu belirterek, "Birkaç terör saldırısı daha ortaya çıkarsa ağır bedel öderiz" dedi. CNN Türk'te, "Kafe Siyaset" programına katılan Baykal, "İslami terör lafı kanıma dokunuyor" diyen Başbakan Recep Tayyip Erdoğan'ı "Terörün adını koymakta bazı çevrelerde çekingenlik, tereddüt, kompleks var. Bu Hizbullah terörüdür. Hükümet niye adını koyamıyor, çünkü dört ay önce Hizbullah'ı affetti. Yüzlerce terörist tahliye oldu" diyerek eleştirdi. 
   
   'Kadrolar izlenmeli' 
   Türkiye'de istihbarat fazlalılığı, kirlenmesi olduğunu da kaydeden CHP lideri Baykal, "Devlet yetkilileri, Hizbullahın camilerini teker teker sayar. Türkiye'de siyasetin yapacağı, terör potansiyeli taşıyan kadrolaşmaları dikkatle izlemek, denetim altında tutmak ve etkisiz hale getirmektir" dedi. 
   Baykal, hükümetin izlediği dış politikanın Türkiye'nin teröre hedef olmasını kolaylaştırıcı, Türkiye'deki terör potansiyelini harekete geçirici yönde olduğunu da öne sürdü. 
   
   
   
</TEXT>
</DOC>
