<DOC>
<DOCNO> 169181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur28.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Havuzun deliğini kapattık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Havuzun deliğini kapattık. Bundan sonra daha fazla su tutarak geliri artıracağız ve bir süre sonra halkımızın kazancını yükselteceğiz'' dedi. 
     Partisinin Ordu 1. Olağan Kongresi'ne katılan Hilmi Güler, konuşmasında Ak Parti iktidarının ülkenin kaybettiği zamanı ve fırsatları yeniden kazandırdığını söyledi. 
     8 ayda siyasi güveni sağladıklarını ve yolsuzluğu durdurduklarını kaydeden Güler, şöyle konuştu 
     ''Başarılı bir Bakanlar Kurulu oluşturduk. Doğru adamları, doğru yerlere getirdik. İdari güveni sağladık. Yasaları birbiri peşine çıkartıyoruz. Mali güven kendiliğinden oluşmaya başladı. 18 yıl sonra eksi enflasyonu yaşıyoruz. Çin'den sonra en hızlı kalkının ülke Türkiye'dir. 7.4'lük kalkınma hızıyla başarılı bir ülkeyiz.'' Yolsuzluklar nedeniyle halkın yüzde 36 fazla vergi verdiğini belirten Güler, ''Havuzun deliğini kapattık. Bundan sonra daha fazla su tutarak geliri artıracağız ve bir süre sonra halkımızın kazancını yükselteceğiz'' diye konuştu. 
     Türkiye'nin her yerinin şantiye görünümünde olduğunu söyleyen Güler, çalışmaların yoğun bir şekilde sürdüğünü ve hiçbir makinenin boş durmadığını kaydetti. 
     İthal enerjiye çok büyük paralar harcandığını da anlatan Güler, ''Petrol aramalarını yoğunluk verdik. Salı günü Doğu Karadeniz'de BP şirketi ile TPAO Türkiye Petrol Anonim Ortaklığı ortaklaşa petrol aramasına başlayacak. Gemi yola çıktı. Salı törenle aramayı başlatacağız. İnşallah petrolü bulacağız'' dedi. 
     24 tane sondaj makinasına sahip olduklarını açıklayan Güler, bu makineleri çalışır hale getirdiklerini ve Trakya'da doğalgaz bulduklarını, bu gazın da yakın bir zamanda kullanılmaya başlanacağını söyledi. 
     Güler, hortumların kesilmesine devam edileceğini, bunda çok kararlı olduklarını ve bu işin peşini bırakmayacaklarını da ifade etti. 
     
     BAKAN PEPE'NİN KONUŞMASI 
     Çevre ve Orman Bakanı Osman Pepe de AK Parti Hükümeti'nin 8 aylık icraatına bakıldığında ortaya koyulan performansın milletin yüzünü ağarttığını söyledi. 
     ''Millet gelecekten umutludur ve verdiği kararın arkasındadır'' diyen Pepe,şöyle konuştu 
     ''Arkasında da olmaya devam edecektir. Yanlış yapanlara hesap sormak için AK Parti'nin cesareti vardır. Birçok iktidarın sumen altı yaptığı yolsuzlukları AK Parti ortaya çıkarmıştır. Yapanın yanına kar kalmayacaktır. Bu işlerin hesabının görülmesini millet bizden bekliyor.'' Araştırma Komisyonu'ndan geçmiş dönemdeki iktidarlar zamanında yapılan ikili anlaşmalarda müthiş suiistimallerin olduğunu öğrendiklerini belirten Pepe, şöyle dedi 
     ''Dün Havza'da Dereköy Göleti'nin açılışına katıldım. 40 trilyon liraya mal olmuş. Yuvacık Barajı da hemen hemen aynı büyüklükte ama 4 milyar 750 milyon dolara mal olabileceği Araştırma Komisyonu'nca belirtiliyor. Müthiş işbirliği çetesi oluşturmuşlar. Birilerine Türkiye'yi peşkeş çektiriyorlar. Bunların gereği yapılacaktır.'' Orman vasfını yitirmiş arazilerden 20-25 milyar dolar gelir elde edeceklerini de açıklayan Pepe, bunu ülkenin kalkınması ve orman köylüsünün hayat standardının yükseltilmesi için kullanacaklarını ve en önemli faydasının da faizlerin düşmesi ve Türkiye'nin borçlarının azalmasında yaşanacağını kaydetti. 
     
</TEXT>
</DOC>
