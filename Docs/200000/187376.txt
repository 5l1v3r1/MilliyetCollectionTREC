<DOC>
<DOCNO> 187376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko08.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretimi ihracat ateşliyor 
</HEADLINE>
<TEXT>

   Sanayi üretimi ağustos ayında ihracat ve iç talepteki canlanma sonucu yüzde 10.3 arttı 
   
   İhracat ve iç talepteki canlanma ağustos sanayi üretiminin yüksek çıkmasını sağladı. Devlet İstatistik Enstitüsü DİE verilerine göre, sanayi üretimi ağustosta yüzde 10.3, yılın ilk sekiz ayında ise ortalama yüzde 7.7 arttı. Toplam sanayi üretiminde yüzde 87 ağırlığı olan imalat sanayi ağustosta yüzde 10.7, elektrik gaz ve su üretimi yüzde 9.7, madencilik sektörü üretimi yüzde 4.7 büyüdü. 
   İlk sekiz ayda imalat sanayi üretimi geçen yılın aynı dönemine göre yüzde 8.5, elektrik gaz ve su sektörü yüzde 7.9 büyürken madencilik yüzde 9.7 küçüldü. 
   Üretimde ihracata dayalı sektörlerde önemli artışlar yaşandı. Taşıt araçları sanayi ağustosta yüzde 48.8, ilk sekiz ayda da yüzde 39.6 arttı. Otomobil üretimi ilk sekiz ayda yüzde 60 artarak 250 bin adedi aşarken traktör üretimi yüzde 177, minibüs üretimi yüzde 173 büyüdü. 
   İç talepteki canlanmanın önemli göstergelerinden beyaz eşya üretimi de ciddi yükseliş yaşadı. İlk sekiz ayda buzdolabı üretimi geçen yılın aynı dönemine göre yüzde 25 artışla 2.6 milyon, çamaşır makinesi üretimi de yüzde 45.3 artışla 1.4 milyon adedi aştı. 
   
   
</TEXT>
</DOC>
