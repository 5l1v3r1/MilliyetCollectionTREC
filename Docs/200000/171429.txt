<DOC>
<DOCNO> 171429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo11.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV ADAM sahaya indi... Hedef şampiyonluk... 
</HEADLINE>
<TEXT>

     A Milli Erkek Basketbol Takımı, 5-14 Eylül tarihleri arasında İsveç'te düzenlenecek 33. Avrupa Şampiyonası finalleri hazırlıklarına başladı. 
     Milli takımın İstanbul'da hazırlık çalışmalarına başlamasının ardından, Gençlik ve Spor Genel Müdürü Mehmet Atalay, Basketbol Federasyonu Başkanı Turgay Demirel ve teknik heyetin de katılımıyla Polat Renaissance Oteli'nde basın toplantısı düzenlendi. 
     Basın toplantısından önce, vefat eden Türkiye Milli Olimpiyat Komitesi TMOK Başkanı Sinan Erdem'in anısına saygı duruşunda bulunuldu. 
     Toplantıda konuşan Gençlik ve Spor Genel Müdürü Mehmet Atalay, Devletin sonuna kadar ''12 Dev Adam''ın arkasında olduğunu belirterek, ''Onlardan İsveç'te Avrupa şampiyonluğu bekliyoruz'' dedi. 
     ''12 Dev Adam''ın başarılarını büyük bir gururla takip ettiklerini vurgulayan Genel Müdür Atalay, şunları söyledi 
     '' Beyaz Gölge dizisiyle başlayan ülkemizdeki basketbol aşkı, 12 Dev Adam ile en yüksek seviyesine çıktı. Bu takım bugüne kadar çok büyük başarılara imza attı. Bundan sonra da bu başarılar artarak devam edecektir. Ben, şu anda bu toplantıda bulunmaktan büyük mutluluk ve gurur duyuyorum. Hepsi kariyerleri boyunca çok önemli işler başarmış insanlar. Biz, dışarıdan onların başarılarını büyük bir gururla takip ediyoruz. Devlet, Türkiye'yi bu kadar sevindiren bir takıma destek olmaya sonuna kadar devam edecektir. Tarihimizde ilk defa bize avrupa ikinciliği kazandırdılar. Milli Takım'dan önce Avrupa şampiyonluğu sonra da Olimpiyat Oyunları'na katılma başarısını göstermesini bekliyoruz.'' 
     
     TÜRK SPORU BUGÜN YAS TUTUYOR 
     TMOK Başkanı Sinan Erdem'in vefatına da değinen Genel Müdür Atalay, Erdem'i kaybetmenin derin üzüntüsünü yaşadığını bildirdi. 
     Erdem'in Türk sporunun bugünlere gelmesinde çok büyük katkıları olduğunu anlatan Atalay, ''Türk sporu bugün yas tutuyor. Türk sporunu sırtlayan, bugünlere getiren yarınlara da derin izler bırakan Sinan Erdem'i kaybettik. Kendisi bir spor adamıydı. Tesisleşmelerde büyük rol oynadı. Kendisiyle birlikte başarılı çalışmalar yaptık. Birlikte yapacağımız çok şeyler vardı. Anısını yaşatarak çalışmalara devam edeceğiz'' şeklinde konuştu. 
     
     TURGAY DEMİREL İNANÇLI 
     Basketbol Federasyonu Başkanı Turgay Demirel ise, 54 yıl aradan sonra yeniden olimpiyatlara katılmak istediklerini söyleyerek, ''12 Dev Adam''a desteklerini esirgemeyen herkese teşekkür etti. 
     Demirel şöyle konuştu 
     ''2003 İsveç, Türk basketbolu için çok önemli bir Avrupa Şampiyonası. 1950 Helsinki Olimpiyatları'ndan bu yana ilk kez olimpiyatlara katılma vizesi alabilmek için İsveç'e gideceğiz. Rahmetli Sinan Erdem ile bir ay önce yaptığımız görüşmede, bir takım sporunda olimpiyatlara katılmanın kendisinin en büyük hayali olduğunu ifade etmişti. İnşallah bunu gerçekleştireceğiz. Bizim gibi Olimpiyatları hedefleyen 10-12 tane çok kuvvetli takım var. Biz bunu başarırsak Türk basketbolunda yeni bir boyut başlayacak. A , ümit, genç kategorilerinde zaten Dünya Şampiyonalarına milli takımlarımız katılıyor. Ama Olimpiyatlar bu anlamda bir ilk olacak. Bu hedef doğrultusunda bize destek veren Başbakanımız Sayın Recep Tayyip Erdoğan, Başbakan Yardımcısı Sayın Mehmet Ali Şahin, Gençlik ve Spor Genel Müdürümüz Sayın Mehmet Atalay ve tüm sponsorlarımıza şimdiden çok teşekkür ediyorum. 
     Geçen sene Dünya Şampiyonası'nda yaşadığımız sıkıntılarla bu yıl karşılaşmayacağımıza inanıyorum. Teknik kadro ile 2000 yılında anlaşırken bir yol haritası çizmiştik. Bunları gerçekleştirmek istiyoruz. Takım olarak kapasitemiz yüksek. Avrupa'nın önemli takımlarından biriyiz.'' 
     
     ÖRS ''HEDEF, ŞAMPİYONLUK'' 
     Milli Takım Başantrenörü Aydın Örs ise, düzenlenen basın toplantısında ''Hedefimiz Avrupa şampiyonluğu'' dedi. 
     Örs, şöyle konuştu 
     ''2001 Avrupa Şampiyonası'nda final oynadık. Önümüzdeki şampiyonada bunun bir üstünü hedefliyoruz. İsveç'e bu unvan ile gidiyoruz. Şunu rahatlıkla söyleyebilirim ki, bizim İsveç'teki hedefimiz Avrupa şampiyonluğudur. Ancak bizi Atina Olimpiyatları'na götürecek dereceyi almak da önemli bir hedeftir. Kolay bir yol değil. Orada çok kuvvetli takımlar ile çok zorlu maçlar oynayacağız. Bunu hepimiz bilmeliyiz. 43 günlük çok yoğun bir çalışma programı hazırladık. İki aşamalı kamp çalışması gerçekleştireceğiz. Zaten 7 Temmuz'dan itibaren 10-11 oyuncu ile özel çalışmalar yapmaktayız. 16 kişilik kadromuz var. Finallerden 1 hafta önce bu sayıyı 12'ye indireceğiz. Bir takım sorunlarımız var. 4 tane oyuncumuz henüz transfer sorunlarını halledemedi. En kısa zamanda bu da çözüme kavuşacaktır. Böylesine yoğun bir hazırlık programının yapılmasında bize her türlü desteği veren federasyonumuza ve sponsorlarımıza çok teşekkür ediyorum.'' Finallerde güçlü rakipler olduğunu, ancak kendi güçlerine inandıklarını kaydeden Örs, şöyle devam etti ''Dünya Şampiyonası'nda üst seviyeye çıkaramadığımız gücümüzü Avrupa şampiyonasında istediğimiz düzeye getirmek istiyoruz. Olimpiyat Oyunları'na katılma konusunda da bazı yanlışlıklar düşünülüyor. Sırbistan-Karadağ, Dünya şampiyonu olarak, Yunanistan da ev sahibi olarak zaten oyunlara katılacak. Bu iki ülkenin ilk 3'te yer alması halinde oyunlara katılmak için ilk 5'de yer almamız lazım. Takımı da şimdiden şampiyon ya da finalist olarak görmemeliyiz. Avrupa'da olmayan bir avantaja sahibiz. Yaş ortalaması 25 olan, genç, dinamik, bir o kadar da deneyimli bir kadromuz var. Bu çalışma döneminde İstanbul'da daha az çalışacağız. Yurtdışında hazırlık maçları yapacağız. Umutla başlıyoruz. Dünya Şampiyonası'nda oyun içindeki anlayışta takım olamadık. Potamızda ortalama 85 sayı gördük. Bu da savunmada yardımlaşma hücumda da paylaşma anlayışını tam yerine getiremedik. Bu kez yapmamız gerekiyor. İlk önce gruptan çıkmamız çok önemli.'' 
     
     ÇETİN YILMAZ'IN GÖRÜŞLERİ 
     Milli Takım Yardımcı Antrenörlerinden Çetin Yılmaz ise, finallerdeki rakiplerimiz hakkında bilgiler verdi 
     Yılmaz şunları kaydetti 
     ''Öncelikle şunu söylemek istiyorum ki, bu şampiyonada 11 takımın olimpiyat vizesi alması sürpriz olmayacaktır. Aynı grupta yer aldığımız Hırvatistan bizim için çok ciddi bir rakip. Son yıllarda bu tip şampiyonalarda büyük düşüş yaşasalar da İsveç'e çok iddialı geliyorlar. Biz takım konsepti içerisinde onlardan daha iyi bir ekip olduğumuzu düşünüyoruz. Yunanistan bu turnuvanın en sıkı hazırlanan ve en iddialı takımı diyebiliriz. Çok uzun bir kamp döneminin ardından finallere gelecekler. Bir süredir tecrübeli ve genç oyuncuları kaynaştırıp yeniden yapılanma içerisine girdiler. Ukrayna karşılaşması bizim finallerdeki ilk mücadelemiz olacak. Teknik ekibimize göre en önemli maçımız bu karşılaşma. Bugüne kadar en iyi oyuncularını bir araya getirme konusunda ciddi sıkıntıları vardı. Ancak İsveç'te NBA oyuncuları dahil çok iyi bir kadro oluşturdular. Herkesten ricamız, hiç bir rakibi küçük görmeden, bizi de şimdiden şampiyon ilan etmeden, elbirliği ile finallere kadar ve süresince desteklerini bizden esirgemesinler.'' Milli takım yardımcı antrenörlerinden Alaaddin Yakan da, Dünya Şampiyonası'ndaki maçları tek tek izleyip pozisyon pozisyon analizler yaptıklarını kaydetti. 
     
     OYUNCULARIN DURUMU 
     Milli Takım Genel Menajeri Doğan Hakyemez de, oyuncuların son durumu hakkında bilgiler verdi. 
     Hakyemez, İbrahim'in Yunanistan'dan yorgun döndüğünü, bu nedenle kendisine birkaç gün izin vereceklerini belirterek, ''Hüseyin ve Alper de dizlerinden ameliyat oldular. Alper, bir hafta sonra, Hüseyin de yaklaşık 10 gün sonra takımla birlikte çalışmalara başlayacak. Ömer'in hafif sakatlığı var. Ömer, Hüseyin ve Mirsad'ın bir yandan da transfer konusu gündemde. Mirsad büyük bir ihtimalle Panathinaikos ile anlaşacak. Bunun dışında tam kadro olarak çalışıyoruz'' diye konuştu. 
     
     MİLLİLER İLK İDMANI YAPTI 
     Öte yandan Milli Takım, Avrupa Şampiyonası hazırlıklarına, kondisyonerler yönetiminde Abdi İpekçi Spor Salonu'nda yaptıkları halter çalışmasıyla başladı. 
     
</TEXT>
</DOC>
