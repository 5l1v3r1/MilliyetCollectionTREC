<DOC>
<DOCNO> 171332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yazar/dundar.html </URL>
<DATE> 2003/07/24/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Oktay Ekşi'nin de bir sırrı var 
</HEADLINE>
<TEXT>

   
   Bugün Basın Bayramı... 
   2'nci Meşrutiyet'ten beri, yani neredeyse bir asırdır basından sansürün kaldırılışını kutluyoruz biz gazeteciler kimi zaman yazdığımız yazılar nedeniyle hapiste, kimi zaman yaptığımız araştırmalar uğruna mezarda... 
   Ne kutlama ama .. 
   
   Metin Toker'in 1. ölüm yıldönümünde, onun DP döneminde Akis'teki yazıları nedeniyle hapse girdiği yıllara değinmiştim. 
   O zamanki adıyla "Ankara Hilton"a, yani Merkez Kapalı Cezaevi'ne konulup "Menderes Bulvarı" adı verilen koridorda volta attığı dönemde hapishane duvarlarının ardından Akis'i çıkarmaya devam ediyordu. 
   Anılarında "Demokrasimizin İsmet Paşalı Yılları, 1957 - 1960", Bilgi, 1991, s.193 bundan şöyle söz ediyordu 
   "Artık tecrübe edinmiştim En sıkı cezaevinden, en dikkatli gözaltında dahi bir derginin, adeta bütün önemli yazılarının nasıl dışarı çıkarıldığını artık çok iyi biliyordum." 
   
   Ama DP hükümeti bilmiyor ve buna deli oluyordu. 
   Geçen yazımda usta gazetecinin dışarı haber sızdırma tekniklerinden bir örnek vermiş ve ömrü boyunca sır gibi sakladığı "zulası"nı açıklamıştım 
   Bu, 2 yaşında kendisini ziyarete gelen kızı Gülsün'ün paltosunun cebiydi. 
   Yazı yayımlandıktan sonra bir başka usta, Oktay Ekşi aradı ve "Bir sır da bende var. Madem ifşa edildi, ben de tanıklık edeyim" dedi. 
   Meğer, Toker'in yazılarını dışarı kaçıran "şebeke"nin üyelerinden biri de oymuş. 
   
   Oktay Ekşi, o zamanlar Dünya'nın Ankara büro şefi... 
   Büroda da henüz kimsede olmayan son model bir portatif ses kayıt cihazı var. 
   Bir gün Özden Toker arayıp "Metin seni görmek istiyor" diyor. 
   "Teybiyle gelsin" mesajını da ekliyor. 
   Ekşi, pilli teybi kapıp gidiyor. 
   Kapıda gardiyanlar arama yapıyor, ama orta boy bir kitap görüntüsündeki bu tuhaf cihaza dokunmuyor. 
   Ekşi, görüşme kabinine giriyor. Mahkumla ziyaretçisi arasında tel örgü ve iki katlı cam var konuşabilmeleri için de bir ağız deliği... 
   Gardiyan ünlü mahkumu getirip kapıyı tutuyor. Toker sırtı gardiyana dönük olduğu halde Ekşi'nin karşısına oturuyor. 
   İki meslektaş, gözleriyle anlaşıyorlar. 
   Hoşbeşten sonra Ekşi cihazı ağız deliğine yaklaştırıp gizlice kayıt tuşuna basıyor ve Toker sohbet eder gibi Akis'te çıkacak yazısını teybe anlatıyor. 
   Ekşi, sonra bu konuşmayı banttan deşifre edip Akis'e götürüyor. 
   
   Gelin şimdi kaçırılan o yazıların birinden, "Ankara Hilton"daki, 1958 yılbaşı hazırlıklarını okuyalım. 
   Akis dergisi, 27 Aralık 1958 - Sayfa 15'ten "imzasız" bir yazı 
   " O yılbaşı gecesi pek muhtemeldir ki içeridekiler her zamankinden de koyu, her zamankinden de ağır bir hüzne kayacaktır. Ve gene muhtemeldir ki, Ankara Hilton'un üzerine çöken bu ağır havayı dağıtmak için içlerinden bazıları çıkacak, arkadaşlarını güldürecek, hüznü dağıtacak bir laf edebilmek için çırpınacaktır. O akşam belki Şinasi Nahit bitip tükenmeyen fıkralarından birini anlatacak, Metin Toker o kendine has serinkanlılığı ile arkadaşlarına duvarların ötesini hatırlatmamaya çalışacaktır. Pek muhtemeldir ki Ülkü Arman, Nihat Subaşı, içlerinde en yeni olan Fatin Fuat'ı teselli edebilmek için, sanki kendilerinin de teselliye ihtiyacı yokmuş gibi, türlü hünerbazlıklar yapmak zorunda kalacaktır." 
   
   Bir gün bu ülkenin asıl basın tarihi yazılırsa, gerçek tarihi de aydınlanacak. 
   Belki o zaman "Basın Bayramı"nı hakkıyla kutlayabileceğiz. 
   
      
   
</TEXT>
</DOC>
