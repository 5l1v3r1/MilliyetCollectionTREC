<DOC>
<DOCNO> 154176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yasam/yas02.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Kolunu keserek kurtuldu 
</HEADLINE>
<TEXT>

     DIŞ HABERLER SERVİSİ 

     ABD'nin Utah eyaletinde 27 yaşındaki dağcı Aron Ralston, geçtiğimiz cumartesi günü, Blue John Kanyonu'na tırmanışa başladı. Ancak bu sırada 90 kiloluk dev bir kaya parçası sağ kolunun üzerine düştü ve genç dağcıyı olduğu yere 'çiviledi'. Kayayı kaldıramadığı için hareket edemeyen dağcının ölüm kalım savaşı, salı günü suyunun da bitmesiyle doruğa ulaştı. Ralston, bunun üzerine, perşembe günü bir insanın başına gelebilecek en zor ve korkunç kararlardan birini verdi. 
     
     Tek kolla aşağı indi 
     Genç dağcı, çakısıyla dev kayanın altındaki kolunu dirseğinin hemen altından keserek kopardı, sonra da kan kaybını turnike uygulayarak durdurdu. 
     Ardından tek kolla kendini iplerle aşağı sarkıtıp kanyonun zemine doğru inmeye başlayan Ralston, helikopterle kendisini arayan ekiplerce fark edildi ve derhal hastaneye kaldırıldı. Ralston'un durumunun halen ağır olduğu açıklandı. 
     


YAŞAM 

















</TEXT>
</DOC>
