<DOC>
<DOCNO> 157111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo21.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor hafta sonunu bekliyor... 
</HEADLINE>
<TEXT>

     İkinci Futbol Ligi A Kategorisi'nde Birinci Süper Lig'e çıkmayı büyük ölçüde garantileyen Konyaspor, başarılarını sürdürmek için yeşil-beyaz sevgisini tabana yaymak istiyor. 
     Kulüp başkanı Mehmet Köseoğlu, Konya Büyükşehir Belediyesi'nde, Yol-İş Sendikası Konya Şubesi Başkanı Ahmet Çankaya'dan, sendika üyelerinin desteğiyle toplanan 2.6 milyar liralık yardım çekini aldı. 
     Sendika yöneticilerine, verilen destekten ötürü teşekkür eden Köseoğlu, Konya'da bazı firmalardan yeterli oranda destek alamamalarına karşın, tüm Konyalılar'ın büyük küçük tasarruflarını kendilerine aktarmayı sürdürdüğünü bildirdi. 
     Köseoğlu, Birinci Süper Lig'de ''asansör takım'' olmamak için yeşil-beyaz sevgisini tabana yaymak ve tabandan destek almalarını gerektiğini anlattı. 
     Konyaspor'un, hedefine ulaşmak için katetmesi gereken yolun en zor kısmını aştığını belirten Köseoğlu, ''Sezon başında yönetim olarak Konyalılar'a 3 söz vermiştik. Bu 3 sözden şampiyonluk ve takımın borç yükünden kurtarılması ilgili vaadlerimizi büyük ölçüde yerine getirdik. Kulübün Konya'ya yakışır bir tesise kavuşturulması içinse yalnızca projenin Maliye Bakanlığı'ndan onay almasını bekliyoruz'' dedi. 
     ''Hafta sonunda Adapazarı'nda yapılacak maçtan sonra şampiyonluğumuzu ilan edeceğimize inanıyorum'' diyen Köseoğlu, Sakaryaspor'un herhangi bir beklentisi kalmadığı için maça kazanmak için çıkmayacağını, Konyaspor'un ise maçta oldukça rahat olacağını kaydetti. 
     Köseoğlu, Sakaryaspor karşılaşmasının ardından, takımın İstanbul'da 200 kişilik tekneyle şampiyonluk turu atacağını, 19 Mayıs'ta ise Konya'da geniş çaplı bir kutlama pragramı düzenleneceğini sözlerine ekledi. 
     
</TEXT>
</DOC>
