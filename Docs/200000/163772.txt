<DOC>
<DOCNO> 163772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur21.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde hamile kalan kadının sırrı çözüldü 
</HEADLINE>
<TEXT>

     Kartal H Tipi Kapalı Cezaevi'nde siyasi suçtan 2 yıldır tutuklu bulunan ve bir süre önce diğer tutuklu sanık Seylan Çördük'ten bir erkek çocuğu dünyaya getiren Kadriye Kübra Sevgi'nin, nasıl hamile kaldığı ortaya çıktı. 
     Alınan bilgiye göre, Ebru ve Işık Balkan kardeşler cinayeti sanıklarından Seylan Çördük, yan koğuşta kalan Kadriye Kübra Sevgi ile arkadaşlık kurdu ve kendisi için bir çocuk doğurmasını istedi. 
     Soyadını devam ettirmek isteyen Çördük, bir şişe içindeki spermini inşaat aşamasında duvarda kalan delikten Kadriye Kübra Sevgi'ye verdi. Duvardaki delikten şişeyi alan Sevgi, bu spermi kendine aktararak hamile kaldı. 
     Kadriye Kübra Sevgi'nin hamileliği 8. ayda farkedilmiş ve Adalet Bakanlığı'nca soruşturma başlatılmıştı. Sevgi, 25 Nisan 2003 tarihinde Sağmalcılar Devlet Hastanesi'nde bir erkek çocuğu dünyaya getirmişti. 
     Bu arada, Seylan Çördük'ün avukatı Bilal Kalaycıoğlu, Çördük ve Sevgi'nin yakında evlilik yapacağını belirtti. 
     Kalaycıoğlu, Çördük'ün annesi Gül Hatun Çördük'ün de, şu anda cezaevinde annesiyle kalan bebeği Almanya'ya götüreceğini ve velayetini alacağını söyledi. 
     
     TIBBEN MÜMKÜN 

     Öte yandan, Marmara Üniversitesi MÜ Tıp Fakültesi Hastanesi Tüp Bebek Merkezi Başkanı Prof. Dr. Mithat Erenus, bir kadının bu şekilde hamile kalmasının teorik olarak mümkün olduğunu belirtti. 
     Prof. Dr. Erenus, ''Spermin yaşam süresi 48 saattir. Ama sperm dış ortamda yarım saat yaşar. Bir kadının hamile kalma şansı bir ay içinde 24 saattir. Eğer bir kaba konulan spermi kadın yarım saat içinde, uygun zamanda kendine aktarırsa hamile kalabilir'' dedi. 
     
     BU İKİNCİ SENARYO 

     Cezaevindeki skandalın ortaya çıkmasından sonra soruşturma açılmıştı. Bazı mahkumların para karşılığı geceleri hücrelerinden çıktığı ve istediği gibi dolaştığı öne sürülmüştü. 
     Cezaevi yönetimi başlangıçta kendi kusurları bulunmadığını, iki hücre arasındaki delikten Seyhan Çördük ile Kadriye Kübra Sevgi'nin cinsel ilişki kurduklarını öne sürmüştü. 
     Bu iddianın ilgi görmesi ancak kabul edilir bulunmaması üzerine son olarak "şişe teorisi" ortaya atılmış oldu. 
     
</TEXT>
</DOC>
