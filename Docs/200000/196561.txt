<DOC>
<DOCNO> 196561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun35.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon askerleri Irak'ta... 
</HEADLINE>
<TEXT>

     Yaklaşık 10 Japon askerinin Irak'ın başkenti Bağdat'ın 270 kilometre güneydoğusundaki Samava'da durum değerlendirme görevine başladığı bildirildi. 
     Bölgedeki AFP muhabiri, Samava yakınlarında Hollandalılara ait Smitty kampında misafir edilen Japon askerlerinin dün askeri eskortla ve sivil kıyafetlerle kampa geldiğini kaydetti. 
     Hollandalı Yüzbaşı Ruddy Van Beckoven tarafından Japon basın grubu sorumlusu olarak tanıtılan Yarbay Fukuda ise AFP'ye, ''Söyleyecek bir şeyim yok'' demekle yetindi. 
     Kamp çıkışında sorulan soruya zor konuştuğu İngilizcesiyle yanıt veren Fukuda, ''Japon hükümetinin aldığı bir karar olmadığını'' söyledi. 
     Hollandalı Yüzbaşı da, ''Burada misafirlerimiz, güveliklerini biz sağlıyoruz, onlar için bu hassas bir konu, ne kadar kalacaklarını bilmediğimiz gibi, gelecekte bu bölgeye yerleşme planları olup olmadığını da bilmiyoruz'' diye konuştu. 
     Japonya Başbakanı Junichiro Koizumi daha önceki açıklamalarında, güvenlik sağlandığı takdirde Irak'a asker gönderebileceklerini açıklamıştı. 
     
</TEXT>
</DOC>
