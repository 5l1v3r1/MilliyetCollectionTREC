<DOC>
<DOCNO> 192067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur07.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Anadolu kar altında... 
</HEADLINE>
<TEXT>

     Doğu Anadolu Bölgesi'ni dünden itibaren etkisi altına alan yoğun kar ve şiddetli rüzgar yaşamı olumsuz etkiledi. 
     Dün akşam saatlerinde başlayan ve gece de yer yer devam eden kar nedeniyle bölgede çok sayıda köy yolu ulaşıma kapandı. Erzurum Köy Hizmetleri İl ve Bölge Müdürlüğü yetkilileri, bölgede çok sayıda kapalı köy yolu bulunduğunu, büyük kısmı ile haberleşme sağlanamadığını bildirdiler. 
     Olumsuz hava koşulları nedeniyle telefon ve telsiz irtibatının kesik olduğu, gün içinde kapalı köy sayısının netleşebileceğini açıklandı. 
     Bu arada, bölgede, kent merkezlerinde ortalama kar kalınlığı 14 ile 20, yüksek kesimlerde ise 20 ile 30 arasında değişiyor. 
     Meteoroloji tahminlerine göre, bölgede kar yağışının bugün de etkisini sürdürecek ve önümüzdeki günlerde de gecenin en düşük sıcaklığı ortalama eksi 5 dereceye kadar inecek. 
     Öte yandan, Erzurum'da, kar ve şiddetli rüzgar nedeniyle dün kenti karanlıkta bırakan elektrik kesintisi ile ilgili onarım çalışmaları gece boyunca devam etti. 
     Çalışmalar sonucunda kentin büyük bölümüne elektrik verildiği, ancak tamamına verilebilmesi için çalışmaların sürdüğü belirtildi. 
     Karın, özellikle tatil gününe denk gelmesi ise çocukları sevindirdi. Sabah erken saatlerde parkları dolduran çocuklar, mevsimin ilk kardan adamını yapabilmek için yarıştılar. 
     
</TEXT>
</DOC>
