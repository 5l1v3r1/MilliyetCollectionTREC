<DOC>
<DOCNO> 164808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/ekonomi/aeko.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den gelecek krediyi Irak’ta iş yapacak işadamları kullanabilir 
</HEADLINE>
<TEXT>

Devlet Bakanı Ali Babacan, ABD’den gelecek 8.5 milyar dolarlık kredinin bir bölümünü, Irak’ta iş yapan işadamlarına kullandırılabileceğini kaydetti 
     Devlet Bakanı Ali Babacan, ABD’den alınacak 8.5 milyar dolarlık kredinin önemli bir kısmının Irak’ta iş yapacak Türk işadamlarına kullandırılabileceğini bildirdi. Nitelikli sanayi bölgeleri konusunda ABD ile çalışmaların devam ettiğini hatırlatan Bakan Babacan, bunun da olumlu bir şekilde sonuçlanacağını vurguladı. 
     Ürdün’ün başkenti Amman yakınındaki Ölüdeniz’de devam eden Dünya Ekonomik Forumu Olağanüstü Yıllık Toplantısı çerçevesinde, Dış Ekonomik İlişkiler Konseyi’nin DEİK düzenlediği "Türkiye’nin Ortadoğu’daki Rolü" konulu toplantıda konuşan Babacan, bu yıl yüzde 5’lik büyüme ve yüzde 20 olan enflasyon hedefinin gerçekleşeceğini söyledi. 
     
     Yabancıya bürokrasi kalmadı 
     Türkiye’ye yatırım yapacak şirketlerle ilgili olarak cazip bir ortam yarattıklarını belirten Babacan, doğrudan yatırım yasasına göre, yatırım yapmak isteyenler için bürokrasinin kalmadığını da ifade etti. 
     Ortadoğu bölgesinin en önemli sorununun makro ekonomik istikrarsızlık ve siyasi belirsizlik olduğunu belirten Babacan, Ortadoğu’daki bir barışın bölgenin ekonomisini de olumlu etkileyeceğini kaydetti. 
     Ortadoğu’da nüfusun hızla arttığını, büyümenin ise yetersiz olduğuna işaret eden Babacan, Türkiye’nin bölge ile ortak bir tarihsel ve kültürel geçmişe sahip olduğunu, fakat dış ticaret hacminin bu ilişkiler ve potansiyeli yansıtmadığını söyledi. Babacan, bölgenin ekonomik olarak kalkınmasında açıklık prensibinin de çok önemli olduğunun altını çizdi. 
     
     Ortadoğu’ya projeler 
     Dışişleri Bakanı ve Başbakan Yardımcısı Abdullah Gül ise "Türkiye AB’ye aday hem de, İslam Konferansı Örgütü İKÖ üyesi tek ülke olarak bölgede önemli rol oynayabilir" dedi. 
     Gül, Türkiye’nin daha önceki Cumhurbaşkanlarından Turgut Özal tarafından ortaya atılan ve bölgede barışı amaçlayan "barış suyu" gibi benzer projeleri uygulamayı istediklerini belirtti. 
     

</TEXT>
</DOC>
