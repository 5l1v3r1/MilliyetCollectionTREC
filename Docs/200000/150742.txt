<DOC>
<DOCNO> 150742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko36.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan KOBİ'ler piyasadan fon bulabilecek... 
</HEADLINE>
<TEXT>

     Başbakan Recep Tayyip Erdoğan, hükümetin kobi'lere büyük önem verdiklerini belirtirken, kobi'lere modern finansman imkanı sağlayan düzenlemeyle, küçük ve orta boy işletmelerin piyasadan fon bulabileceğini bildirdi. 
     Başbakan Erdoğan, Ankara Sanayi Odası Genişletilmiş Meclis Toplantısı'nda yaptığı konuşmada, yapılan çalışmalar hakkında bilgi verirken, borsa dışı teşkilatlanmış menkul kıymetler piyasalarını kurma ve çalışma esasları hakkında yönetmeliğin, SPK tarafından hazırlanarak 18 Mart'ta Resmi Gazete'de yayımlandığını hatırlattı. 
     Başbakan Erdoğan, kobi'lere modern finansman imkanı sağlayan bu düzenlemeyle, kobilerin piyasadan fon bulabileceğini, bölgelerindeki aracı kurum vasıtasıyla hisse senetlerini halka arzedebileceğini, şirketlerin hisse senetlerini talep olan illerde satabileceğini ve fiyatların arz-talep dengesine göre oluşabileceğini anlattı. 
     Talep ve ihtiyaçlarında değişmeler, sosyal ve ekonomik hayattaki değişmeler nedeniyle, tüketicilerin bazı alanlarda sorunlar yaşamaya başladığına işaret eden Erdoğan, bunun yanı sıra AB mevzuatına uyum çerçevesinde yeni düzenlemelere gidilmesi zorunluluğu bulunduğuna işaret etti. 
     Erdoğan, bu çerçevede Sanayi ve Ticaret Bakanlığı'nca hazırlanan ve genel manada tüketici çıkarlarını korumayı amaçlayan Tüketicinin Korunması Hakkında Kanun'da değişiklik yapılmasına dair kanunun da, TBMM'de kabul edilerek yürürlüğe girdiğini hatırlattı. 
     
     SANAYİCİLERİN ÖNÜNÜNÜN AÇILMASI 
     Başbakan Erdoğan, sanayicilerin önünde bulunan engellerin aşılması ve yatırım ortamının iyileştirilmesine yönelik, organize sanayi bölgeleri ve endüstri bölgeleri mevzuatlarında değişiklik yapılmasının öngörüldüğünü söyledi. 
     Erdoğan, bu kapsamda kalkınmada öncelikli yörelerde bulunan organize sanayi bölgelerinde bedelsiz arsa tahsisiyle, endüstri bölgelerinin oluşumu ve işleyişini kolaylaştırıcı düzenlemelerin en kısa zamanda hayata geçirilmesine yönelik çalışmaların da sürdüğünü kaydetti. 
     Hükümetin teknoloji geliştirme bölgelerine de büyük önem verdiğine işaret eden Erdoğan, bölge sanayisinin uluslararası piyasalarda rekabet edebilir ve ihracata dönük bir yapıya kavuşturulması amacıyla şimdiye kadar birçok teknoloji geliştirme bölgesi kurulduğuna dikkati çekti. 
     Erdoğan, yeni teknoloji bölgeleri kurulması yönünde başvuruların da titizlitkle değerlendirildiğini bildirdi. 
     
     ÜRÜN BORSALARI 
     Ürün Borsalarını Geliştirme Projesi'ne de değinen Başbakan Erdoğan, mevcut ticaret borsalarının geliştirilmesi amacıyla seçilen pilot bölgelerde, buğday ve pamukta önemli miktarda işlem hacmine sahip olan 8 borsada başlatılan ürün borsalarını geliştirme projesinin tamamlanma aşamasına geldiğini açıkladı. 
     Erdoğan, bu projenin girdi maliyetlerinin düşmesi, tarımsal sanayinin rekabet gücü kazanarak gelişmesi ve istihdamın artırılması gibi yararları bulunduğunu kaydetti. 
     Sanayi ve ticaret alanında yapılan düzenlemelerle şirket kurmak için gerekli bütün bürokratik işlemlerin, önemli ölçüde azaltıldını hatırlatan Erdoğan, eskiden bir şirket kurabilmek için 19 ayrı işlem gerektiğini, bu sayının artık 3'e indirildiğini vurguladı. 
     Erdoğan, bunun yanı sıra Kosgeb desteklerinin yeniden gözden geçirildiğini ve etkili kılındığını söyledi. 
     
     KAMU ARAZİLERİNİN DEĞERLENDİRİLMESİ 
     Başbakan, Kamu arazilerinin değerlendirilmesi konusunda, Hazine'ye ait taşınmaz malların yönetimi ve değerlendirilmesini yeni bir anlayışla ele alarak, yeni bir kanun tasarısı hazırladıklarını da bildirdi. 
     Başbakan Erdoğan, hazırlanan kanun tasarısının Hazine'ye ait taşınmaz mal satışlarını hızlandırdığını, kolaylaştırdığını ve iki yıla kadar taksitle ödeme imkanı getirdiğini açıkladı. 
     Bu malların yönetim ve değererlendirilmesinde karşılaşılan aksaklıkların giderilerek, bürokratik formalitelerin azaltılacağını vurgulayan Erdoğan, şunları kaydetti 
     ''Ülke kalkınmasında önemli yer tutan Organize sanayi bölgeleri, küçük sanayi siteleri, organize hayvancılık ve besi bölgeleri, endüstri bölgeleri, teknoloji geliştirme bölgeleri ve serbest bölgelerin kurulmasında, bu bölgedeki Hazine'ye ait mallar, harca esas bedel üzerinden ve ihalesiz olarak ilgili gerçek veya tüzel kişilere devredilecektir. Ayrıca bu kanun tasarısıyla, yabancı gerçek kişi ve ticaret şirketlerinin Türkiye'de taşınmaz mal edinebilmeleri de kolaylaşmaktadır. 
     Dolayısıyla yapılan bu düzenlemelerle, Hazine taşınmaz mallarının kullanımından kaynaklanan, devletle vatandaş arasındaki uyuşmazlıkların çözüme kavuşturulması, yatırım olanaklarının iyileştirilmesi, yabancı yatırımların teşvik edilmesi her ne kadar başkan karşı çıkıyorsa da sağlanacak.'' 
     





</TEXT>
</DOC>
