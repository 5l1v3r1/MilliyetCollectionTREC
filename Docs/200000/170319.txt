<DOC>
<DOCNO> 170319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/agun.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk Komisyonu Yılmaz'ı kırmadı 
</HEADLINE>
<TEXT>
Adım adım Yüce Divan'a 
Komisyon, "Keşke yargıya gidilseydi" diyen Mesut Yılmaz'ın Türkbank'ın satışıyla ilgili olarak yargılanabilmesi için soruşturma önermeye karar verdi 
     SALİHA ÇOLAK Ankara 

     TBMM Yolsuzlukları Araştırma Komisyonu, "Arkadaşlar bilgim dışında anlaştı, akladı. Keşke yargıya gidilseydi" diyen Mesut Yılmaz'ın, Türkbank'ın satışıyla ilgili Yüce Divan'da yargılanabilmesi için Meclis Soruşturması önermeye karar verdi. Komisyon gece geç saatlere kadar süren dünkü toplantısında, Türkbank dosyasını görüştü. Komisyonda verdiği ifadesinde, işadamlarıyla görüşmeleri dahil satışa müdahale ettiğini açıklayan Yılmaz ile dönemin Devlet Bakanı Güneş Taner hakkında, "satış sırasındaki girişimleri" nedeniyle, ihaleye fesat karıştırma suçunu düzenleyen TCK'nın 366. maddesi uyarınca Meclis soruşturması açılması istendi. Komisyon, Yılmaz'ın komisyondaki, aklamanın yanlış olduğu, yargıya gidilmesi gerektiği sözlerine de raporunda yer verdi. 
     TBMM'de 20 ve 21. dönemlerde kurulan Türkbank Soruşturma Komisyonları'ndan farklı olarak bu kez, af yasası kapsamına ve zamanaşımına girilmesini önleyecek bir suçlama tanımı yapıldı. Komisyon TCK 366. maddeyi dayanak göstererek, 5 yıllık zamanaşımı sınırını aşarak olayı soruşturmaya taşımanın yolunu açtı. Bu arada daha önce kurulan komisyonlarda görevi kötüye kullanma ve görevi ihmalle suçlanan Yılmaz ve Taner hakkında, bu suçlamalar af yasası kapsamına girdiği için bu kez kapsam dışında bulunan, ihaleye fesat karıştırma suçu dayanak yapıldı. 
     
     Taşar'a soruşturma 
     Komisyon ayrıca, eski Turizm Bakanı Mustafa Taşar hakkında, iki dosyada, alım satıma fesat karıştırma suçlamasıyla Meclis soruşturması açılmasını istemeye karar verdi. Komisyonda ele alınan dosyalarda Taşar, Türkiye'nin tanıtımına ilişkin toplam 438 bin dolara mal olan, 100 slayttan oluşan bir projenin fahiş fiyatla gerçekleştirilmesinden sorumlu tutuldu. Komisyonda bir slaytın 100 dolara mal olduğuna dikkat çekildi. 
     Bu arada Taşar hakkında, tanıtım amacıyla belli merkezlere yerleştirilmek üzere bilgisayarlı KİOKS makineleri alımı işinin ihale yasası kapsamı dışında yurtdışı işlemlere ilişkin yönetmelik çerçevesinde yapılması ve bu projede normalin 10 katı fiyat belirlenmesi nedeniyle de soruşturma istendi. 
     
     Yuvacık için 11 bürokrata suç duyurusu 
     TBMM Araştırma Komisyonu, 180 milyon dolar fiyat biçilen Yuvacık Barajı projesinin Türkiye'ye 5.2 milyar dolara mal olmasına yol açtığı iddia edilen 11 bürokrat, eski İzmit Belediye Başkanı Sefa Sirmen ve belediye görevlileri hakkında suç duyurusunda bulundu. TBMM İzmit Kentsel ve Endüstriyel Su Temin Projesi'ne ilişkin yolsuzluk iddialarını incelemek üzere kurulan Araştırma Komisyonu'nun Başkanı AKP'li Muzaffer Baştopçu, Ankara Cumhuriyet Başsavcısı Fahri Kasırga'ya suç duyurusu dilekçesini verdi. 
     

</TEXT>
</DOC>
