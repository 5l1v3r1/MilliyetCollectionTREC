<DOC>
<DOCNO> 196955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/aspo.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GEREĞİNİ YAPIN 
</HEADLINE>
<TEXT>

   Bu takım satılık değildir, sattırmayız. Milli Takım hocası da harcanacak adam değildir, harcatmayız. Bu ilkeye önce Güneş'in uymasını bekliyoruz. Ne kendini harcasın artık, ne de Ay - Yıldızlı formayı 
      Milliyet'in görüşü 

   
   Türk sporunun yükselen değeri A Milli Futbol Takımımız, Kore - Japonya'da elde ettiği Dünya Kupası üçüncülüğünden sonra 2004 Avrupa Şampiyonası elemelerinde hayal kırıklığı yaratarak Portekiz dışında kaldı. 
   Sportif başarısızlıklar elbette felaket değildir. Yenilgilerden, kayıplardan doğru dersler çıkarıp akıl yoluyla önlemler alarak değişimin vazgeçilmez, yadsınamaz koşullarına uyarak yeni bir başarı dönemine geçebilirsiniz. 
   Ne yazık ki, grup maçları sırasında ortaya çıkan gerçekler yeterince değerlendirilememiş, gerekli önlemler alınamamış, eskimekte olan yorgun ve verimsiz kadro yenilenememiştir. 
   
   Yararsız polemikler 
   Türkiye Futbol Federasyonu Başkanı, Milli Takım Teknik Direktörü ve diğer görevliler, gerçekleri tartışmak ve çözüm üretmek yerine kendi aralarında, medyada ve uluslararası spor çevrelerinde yararsız polemiklere girmişlerdir. 
   Letonya önünde alınan sonuç, bize gollerle, başarılarla, alkışlanacak, övünç duyulacak bir dönemin kapandığını ifade etmektedir. 
   Türk futbolunun altın kuşağı olarak tarihte kendine çok özel bir yer edinmiş olan Rüştü Reçber, Hakan Şükür, Tugay Kerimoğlu, Ergün Pembe, Okan Buruk, Ümit Davala, Alpay Özalan, Bülent Korkmaz, artık formayı genç arkadaşlarına devretmek zorundadır. Bu zorunluluğu ilk gören, kabul eden ve içten açıklamalarıyla nöbetini devretme mesajları veren Tugay Kerimoğlu, ne yazık ki derdini hiç kimseye anlatamamıştır. Konfederasyon Kupası'nda Dünya futboluna yepyeni mesajlar vererek başarı gösteren genç kuşak yıldız adayları, Kore - Japonya yorgunu kadroya girebilecek şansı maalesef yakalayamamıştır. 
   
   Bu bir sarsıntı 
   2004 Avrupa Şampiyonası'na "final" hedefini koyarak hazırlanan Türk futbolu, şimdi bu organizasyonu dışarıdan seyretmek durumundadır. Bu bir sarsıntıdır. Değişim rüzgarlarına boşuna direnmenin yarattığı bir sarsıntı... 
   Önlem alınmazsa çöküntü yaratacak, ürettiğimiz değerleri kırıp parçalayarak enkaz yaratacak bir sarsıntı. Gecikmiş, anlaşılamamış uyarı sinyallerinin bir daha tekrarlanmayacak sonuncusu. 
   Hayır, değişime karşı böylesine kör bir inatla direnemeyiz... 
   Hayır, hiç de hak etmediğimiz bu olumsuz ve ağır tabloyu artık daha fazla yüklenemeyiz. 
   Tablonun değişmesi için en önemli katkı Teknik Direktör Şenol Güneş'ten beklenmelidir. Kore - Japonya'da ürettiği değeri koruyamamış, maalesef harcamıştır. 
   Milliyet, 2 yıl önce verdiği mesajı aynen tekrarlamaktadır 
   Bu takım satılık değildir, sattırmayız. Milli Takım hocası da harcanacak adam değildir, harcatmayız. 
   Bu ilkeye öncelikle Şenol Güneş'in uymasını talep ediyoruz. 
   Ne kendini harcasın artık, ne de Ay - Yıldızlı formayı... 
   Gereğini yapsın... Bekliyoruz 
   
   Hedefimiz 2006    Şenol Güneş, felsefesinde kaçmak değil mücadele olduğunu vurguladı, "Letonya maçından gerekli dersleri aldık. Bu derslerin ışığı altında 2006'ya hazırlanacağız" dedi 
      BİLAL MEŞE 

   "İçimiz yanıyor" 
   MİLLİ Takım Teknik Direktörü Şenol Güneş, "Benim felsefemde, kaçmak yok, mücadele var" dedi. Güneş, "Dünya Kupası'nda da, ben ve ekibim acımasızca eleştirilmedik mi Buna karşın pes etmedik, Dünya üçüncüsü olduk. Kaldı ki pes etmek, teslim olmak kolaycılıktır, sorumluluktan kaçmaktır. Portekiz'e gidemediğimiz ve ülke insanını üzdüğümüz için içimiz yanıyor" diye konuştu. Milli hoca, olumlu eleştirilere her zaman saygılı olduğunu da yineledi. 
   
   "Gücüm var" 
   ŞENOL Güneş, "İş yapılan her yerde eleştiri vardır. Önemli olan art niyet olmasın" ifadesini kullandı. Milli Takım çalıştırıcısı, "Portekiz'e gidemediğimiz için ben de kahroldum, yıkıldım. Başarısızlık varsa, sorumlusu benim. Ancak kolay kolay teslim olmam. Şimdi hedefimiz 2006'dır. Yeni bir ekip ve yeni bir heyecan ortamı oluşturup, hedefimize hazırlanacağız. Bu yükü kaldıracak, eleştirileri göğüsleyecek gücüm de var"diye konuştu 
   
   "Basit goller" 
   LETONYA'NIN üç golünün analizini yapan Güneş, şöyle konuştu "Düşünün rövanşda bir golü bulmak için anamız ağlıyor, ikincisini de buluyoruz. Bir dakika sonra sevincimiz kursağımızda kalıyor, basit golle yıkılıyoruz." Güneş, Letonya'nın gol yedikten sonra mutlaka gol attığı konusunda oyuncularını uyardığını belirtti, "Kimseyi suçlamıyorum. Ne var ki iki farkı yakaladıktan sonra beş dakika direnseydik, oyunu soğutsaydık bunlar olmazdı" dedi. 
   
   "Birlik zamanı" 
   GÜNEŞ, yardımcılarıyla birlikte önümüzdeki günlerde toplanacaklarını vurguladı. Milli hoca, "Şimdi birlik ve dayanışma zamanıdır. Bütün sorumlulukları yükleneceğiz. Letonya maçlarından herkes gereken dersi aldı. Bu derslerin ışığında 2006'ya hazırlanacağız, işin en iyisini yapmak için kollarımızı sıvayacağız, geçmişi unutup, önümüze bakacağız. Planlarımız hazır. Ay-Yıldızlı ekibi yeniden ayağa kaldıracağız" yorumunu yaptı. 
   
   'Taraftar moral bozdu'    MEHMET DEMİRCAN 

   Tugay yıkıldı 
   A Milli Takım'ın tecrübeli isimlerinden Tugay, maça iyi başlamadıklarını belirtti, "Ancak seyircinin çifte standardı herkesin moralini bozdu" ifadesini kullandı. Blackburnlu oyuncu, "Zaten 2 - 0 olunca kendimizi rüyada hissettik. Ancak rüya, bir anda kabusa dönüştü. İlk golü yedikten sonra herkes direncini kaybetti, neye uğradığını şaşırdı" diye konuştu. 
   
   "Ayakta kalmalı" 
   TUGAY, büyük zaferleri de hatırlattı ve şöyle devam etti "Eminim bizler büyük üzüntü yaşarken, sevinenler de olmuştur. Ancak artık yapacak bir şey kalmadı. Aslında İngiltere maçından sonra veda edecektim. Kimseyi yarı yolda bırakmak istemedim. Aslında şimdi ayakta kalmak gerek, çünkü bunu başarırsak gençler yeni zaferler kazanır" dedi. 
   
   Norveç hocası istifa etti    MİLLİ Takım Teknik Direktörü Şenol Güneş "Görevimin başındayım" derken, İspanya'ya elenen Norveç'in hocası Nills Johan Semb istifa etti. İspanya'daki karşılaşmada 2 - 1 mağlup olmasına rağmen büyük avantaj yakalayan, ancak sahasında güçlü rakibine 3 - 0 mağlup olarak havlu atan Norveç'in çalıştırıcısı, "Norveç'in iyiliği için bu kararı aldım" dedi. Semb, 1998 yılında Olsen'in yerine göreve gelmişti. 
   
   Şenol Güneş'e sanal tepki    FUTBOLSEVERLERİN, internet sitelerine yansıyan tepkileri özellikle Şenol Güneş üzerine yoğunlaştı. Şenol Güneş için yapılan anketlerde genellikle, "Milli Takım'ın bu durumundan kim suçlu ve Güneş istifa etmeli mi " gibi sorulara "Evet" yanıtı veren" taraftarlar, www. turktransfer. com'da yüzde 83, www. sporunsesi. com'da yüzde 33, www. galatasaray. com'da yüzde 81,4, www. fenerbahce. com'da 60,5'i buldu. 
   
   Önce tatil sonra karar    LETONYA maçından sonra A Milli Takım oyuncularını soyunma odalarında teselli eden Futbol Federasyonu Başkanı Haluk Ulusoy'un, haziran 2004'te yapılacak seçimlerde yeniden aday olup, olmayacağı merak konusu oldu. Letonya karşılaşmasının ardından yorum yapmayan ve cep telefonunu kapatan Başkan Ulusoy'un, Şeker Bayramı'nda İstanbul dışında bir hafta süreyle dinleneceği ve dönüşte kesin kararını vereceği bildirildi. 
   
   Letonya 4. torbada    PORTEKİZ'DE 12 Haziran - 4 Temmuz 2004'te düzenlenecek 12. Avrupa Futbol Şampiyonası finallerinin seribaşı takımları belli oldu. Geçen kupanın galibi Fransa ile Çek Cumhuriyeti, İsveç ve ev sahibi Portekiz, kupaya seribaşı takım olarak katılacak. Ayrıca İtalya, Almanya, İspanya ve İngiltere kurada 2. torbada yer alacak. 3. torbada Hollanda, Danimarka, Hırvatistan ve Rusya, 4. torbada ise Bulgaristan, İsviçre, Yunanistan ve Letonya yer alacak. 
   
   DIŞ BASIN    LETONYA 
   Diena "Starkovs ve oyuncuları, Letonya'nın ne gibi büyük bir başarıya imza attığını bile anlamakta zorluk çekiyorlar. Şu anda uyanan Letonya halkı bile elde edilen başarının önemini kavramış durumda değil. İstanbul'daki Türk seyircisi her takıma nasip olmayan alkışla bizim bu başarımızı ilk anlayandı". 
   Neatqariga "İstanbul'da 2 - 0 yenik durumdayken, sanki bir sihir oldu ve iki gol atıp, Portekiz biletini almamızı sağladı." 
   Sport Avize "Çok korkuyorduk, bu kadar kolay olacağını sanmıyorduk. Türk oyuncuları, futbolcu değil, şımarık birer artist. Maç sonrası el bile sıkmadılar. Türkiye'nin oynadığı futbol bir okul piyesine benziyor." 
   
   İSPANYA 
   MARCA "Osmanlı'nın çöküşü. Türkiye 2 - 0 öne geçmesine rağmen, bu skoru koruyacak takadı kalmadı" 
   El Mundo Deportivo "Dünya Kupası'nın flaş takımı Türkiye, Letonya'da boğuldu. Bu skor şampiyonanın en büyük sürprizi". 
   Diario As "Letonyalılar, Türkleri çözdü. İkinci yarıdaki futbolları sadece Türkler'i değil, tüm dünyayı şaşırttı". 
   
   PORTEKİZ 
   Abola "Türkiye maalesef Portekiz'de yok. Futbolseverler ne Şükür'ü Hakan , ne Mansız'ı İlhan ne de Nihat'ı seyretme imkanı bulacaklar". 
   Record "Portekiz'de, Letonya'ya yer ayırın. Çünkü herkesi şaşırttılar." 
   
   İNGİLTERE 
   The Independent "Ünlü oyuncu Verpakovskis Türkleri şoka soktu. Oysa maçın başlarında Türkler üstündü.". 
   The Guardian "Letonya, İstanbul'da aldığı sonuçla Türkiye'yi küçük düşürdü. Letonya'nın başarısı bütün diğer dünya kentlerinde dün akşam oynanan maçları gölgede bıraktı". 
   The Times "Letonya, Türkiye'nin üzüntüsüne rağmen, İstanbul'da en güzel anların tadını çıkardı. Türkiye'nin vedası acı oldu." 
   The Daily Telegraph "Türkiye, Letonya tarafından şoka sokuldu. Oysa 20. dakikada İlhan Mansız ve 64. dakikada Hakan Şükür'ün attığı gollerle Riga'da alınan 1-0'lık yenilginin etkisinin unutulacağı inancı oluşmuştu". 
   
   İTALYA 
   La Gazzetta dello Sport "Asıl sürpriz Letonya." 
   Corriere dello Sport "Letonyalılar'dan tarihi beraberlik. Dünya üçüncüsü Türkiye elendi. İstanbul, Güneş'in ekibini ıslıkladı". 
   La Gazzetta dello Sport "Letonya'dan mücadele, Türkler dışarda kaldı. Letonya'nın beraberliği yakalamasıyla birlikte tüm Türkiye şoka girdi". 
   Tuttosport "Türkiye'de elenme şoku. 11 dakikada 2 gol ve de Letonya tarihe geçti." 
   
   YUNANİSTAN 
   Ta Nea "Türkiye, sürpriz kurbanı. Baltıklılar, yangın yerini aratmayan İnönü Stadı'nda barajı aşmayı ve tarih yazmayı başardılar. Türkler, 1996'da başlayan yükselişlerine son noktayı koydular". 
   Apoyevmatini "Letonya, Türkiye'yi hiç beklenmedik biçimde Avrupa'dan attı". 
   To Vima "Baltıklılar, büyük başarıların altında imzası olan Şenol Güneş için zor hazmedilecek bir sonuçla İstanbul'daki görevlerini tamamladılar". 
   
   İSVEÇ 
   Aftonbladet "Letonya'nın baraj şoku. Letonya tarihinde ilk kez bir Avrupa Şampiyonası finaline katılıyor. Bitiş düdüğüyle Riga sokakları bayram yerine döndü". 
   
   
</TEXT>
</DOC>
