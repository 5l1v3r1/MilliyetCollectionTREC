<DOC>
<DOCNO> 161614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yasam/ayas.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar bu yalının mı 
</HEADLINE>
<TEXT>

Medyum Tamara Land'ın, Agatha Christie'nin Pera Palas'taki odasında bulduğu anahtarın, Yeniköy'deki Ahmed Afif Paşa yalısına ait olduğu iddia ediliyor... 
     ELİF KORAP İstanbul 

     Ünlü polisiye yazarı Agatha Christie'nin ruhunu çağırdığını ve 1979'da Pera Palas'ın 411 numaralı odasında kaldığını öğrendiğini iddia eden medyum Tamara Land'ın otel odasında bulduğunu söylediği anahtarın, şimdi sahibi bir işadamı olan Yeniköy'deki Ahmed Afif Paşa Yalısı'na ait olabileceği iddiası gündeme geldi. 
     Pera Palas'ı 1928'de satın alan Misbah Muhayyeş, Christie'nin kaldığı 1926 - 1932 arasında otelin işletmeciliğini yaptı. Resmi belgelere göre, Muhayyeş o yıllarda Yeniköy'de Ahmed Afif Paşa Yalısı'nı satın aldı. Ancak 1955'te ölen Muhayyeş'in yaşayan akrabaları ve otel yetkilileri yazarla Muhayyeş'in tanışıp tanışmadığını bilmiyor. Yazar Murat Belge de "Boğaziçi'nde Yalılar, İnsanlar" kitabının 97. sayfasında Muhayyeş'in Ahmed Afif Paşa Yalısı'nı satın aldığını ve uzun süre işlettiğini anlatıyor. Belge, Muhayyeş'in ölümüyle oğlu Cemil Muhayyeş'e kalan yalının yakın zamanda bir işadamına satıldığını belirtiyor. 
     
     "Pera Palas'ı işletiyordu" 
     Muhayyeş'in yeğeni Merih Muhayyeş de yalının varlığını şu sözlerle doğruluyor 
     "Evet amcamın yalısı vardı. Öldüğünde 65 - 70 yaşlarındaydı. Pera Palas'ı işletiyordu. Ama Agatha Christie ile arkadaş olup olmadığını bilmiyoruz. Yalıyı bir işadamına sattık." 
     Otelin 40 yıllık Halkla İlişkiler Müdürü Cevat Bayındır ise "Muhayyeş'in yalısı olup olmadığını bilmiyorum. Kardeşinin vardı galiba. Agatha ile görüşüp görüşmediklerini bilmiyorum" diyor. Otel defterleri incelendiğinde Christie'nin 1926-1932 arasında Pera Palas'ta sık sık kaldığı görülüyor. O dönemde yazar 36 - 42, Muhayyeş ise 45 - 50 yaşları arasındaydı. 
     

</TEXT>
</DOC>
