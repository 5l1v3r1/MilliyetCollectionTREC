<DOC>
<DOCNO> 174111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/guncel/gun02.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmalle suçlanan doktorlara koruma 
</HEADLINE>
<TEXT>

   Yatağan İlçe İdare Kurulu, ihmal sonucu aşırı narkoz vererek ölüme sebebiyet verdikleri iddia edilen doktorların yargılanmasına izin vermedi 
      BAHRİ KARATAŞ İzmir DHA 

   
   Muğla Yatağan İlçe İdare Kurulu, Devlet Hastanesi'nde iki ay önce sezaryenle doğum yapan Hatice Çabuk'un, fazla narkoz vererek ölümüne neden oldukları öne sürülen doktorların beşer yıl hapis istemiyle yargılanmasına izin vermedi. 
   Çabuk 21 , ilk bebeğinin heyecanıyla girdiği doğumhaneden sağ çıkamayınca, öğretmen eşi İlhan Çabuk'un 25 şik yeti üzerine otopsi yapıldı. İzmir Adli Tıp Kurumu'nun raporunda, Çabuk'un doğum sırasında vücuduna verilen fazla narkoz sonucu yaşamını yitirdiği belirtildi. Bunun üzerine Yatağan Cumhuriyet Savcısı Göksen Eğridere, doğumu gerçekleştiren Hastane Başhekimi Doğum Uzmanı Dr. Mustafa Kekovalı ve ekibinin "Tedbirsizlik veya dikkatsizlik veya meslek ve sanatta acemilik ile bir kimsenin ölümüne sebep vermek" suçundan Asliye Ceza Mahkemesi'nde beşer yıl hapis cezası istemiyle yargılanmaları için İlçe İdare Kurulu'na dosyayı gönderdi. 
   Kurul ise sanıkların yargılanmaması yönünde karar verdi. Bunun üzerine savcı Eğridere, Kurul kararının iptali için Aydın Bölge İdare Mahkemesi'ne dava açtı. Ailenin avukatı Cavit Orhan, Çabuk'un sezaryen sırasında hatalı narkoz nedeniyle öldüğünün raporlarla tespit edildiğini belirterek, ihmali bulunanlar hakkında ceza davası açılmasından sonra yüklü tazminat davası açacaklarını söyledi. 
   
   
</TEXT>
</DOC>
