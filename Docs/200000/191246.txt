<DOC>
<DOCNO> 191246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur27.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜYAP 22. İstanbul Kitap fuarı açıldı... 
</HEADLINE>
<TEXT>

     Kültür ve Turizm Bakanı Erkan Mumcu, bakanlık olarak önümüzdeki dönem için kaynaklarını yayıncılığa değil, kitap okurluğunu özendirmeye ayırdıklarını belirterek, ''Adına 'İnsanlar Okur' dediğimiz kampanya hazırlıyoruz. Bu kampanyanın hedefi, insanları kitapla tanıştırmak, buluşturmak'' dedi. 
     TÜYAP Tüm Fuarcılık Yapım A.Ş tarafından düzenlenen, ''TÜYAP 22. İstanbul Kitap Fuarı'', ''13. İstanbul Sanat Fuarı ART-İST 2003'' ve ''1. Tekno Outlet Müzik ve Ev Elektroniği Fuarı'' Beylikdüzü TÜYAP Fuar ve Kongre Merkezi'nde törenle açıldı. 
     Açılışta konuşan Bakan Mumcu, Türk insanının çok okuyan bir toplum olmadığını, bunun bir eksiklik olduğunu ve bu eksikliğinin nasıl giderilebileceği konusunda kafa yorulması gerektiğini söyledi. 
     Toplumun, gündelik hayatında artık okumadan beklenilen yararı görsel ve işitsel teknolojilerden alabileceğini söylemenin çok da doğru olmadığını belirten Mumcu, bu teknolojileri gündelik hayatında çok yüksek düzeyde kullanan toplumların böyle yapmadıklarını, okumaya devam ettiklerini belirtti. 
     Bakan Mumcu, ''Okumak bence kültürel bir tutum. İşin bir de alışkanlık boyutu var. Sigara içmek ne kadar alışkanlık boyutu olan bir şey ve diğer taraftan kültürel bir olgu ise kitap okumak ya da okumamak da böyle bir şey'' diye konuştu. 
     Ama bunların değiştirilebileceğini ve bu sürecin önemli ortaklarından birisinin de bakanlığı olduğunu kaydeden Mumcu, bugüne kadar uygulanan politikalarla ilgili yaklaşımları biraz değiştirdiklerini dile getirdi. 
     
     ''İNSANLAR OKUR KAMPANYASI'' 
     Türkiye'de artık yayıncılığın çok ilerlediğine ve aşağı yukarı her türden yayının yayınlanma fırsatı bulduğuna dikkat çeken Mumcu, şöyle dedi 
     ''Sorun kitabı okuruyla buluşturmak. Biz önümüzdeki dönem için kendi kaynaklarımızı yayıncılığa değil, kitap okurluğunu özendirmeye ayırıyoruz. Adına 'İnsanlar Okur' dediğimiz kampanya hazırlıyoruz. Bu kampanyanın hedefi, insanları kitapla tanıştırmak, buluşturmak. Bakanlık olarak biraz da insanların kitaba ulaşmasını kolaylaştıran tedbirler almak istiyoruz. Özellikle bazı klasik yayınların desteklenmesini önemsiyoruz. Genç okurlara, ekonomik fiyatlarla ulaşmasını arzu ediyor, destekliyoruz. Ama kampanyanın asıl hedefi, insanları kitap okuma konusunda bir duyarlılığa çağırmak, bir farkındalık yaratmak.'' Kültür merkezlerinin tamamında büyük kitap ve müzikevleri oluşmasını istediklerini de belirten Bakan Mumcu, kitap fuarının 22 yılda geldiği noktanın çok önemli olduğunu ifade etti. 
     
     YAYINCILARA DESTEK 
     Kültür ve Turizm Bakanı Mumcu, Türk yayıncılarının uluslararası olmaları konusunda en önemli yükün çevirmenlere düştüğünü de vurgulayarak, Türk yazarlarının eserlerinin çevrilmesi gerektiğini, bunun için de nitelikli çevirmenlere ihtiyaç bulunduğunu söyledi. 
     Bunun da resmi bir iş olmadığını ancak desteklenmesi konusunda tereddütsüz var olduklarını belirten Bakan Mumcu, şöyle devam etti 
     ''Türk yazarları ve klasiklerinin batı dünyasına sunulabilmesinde biz varız ama orada profesyonel mekanizmaları devreye koymak son derece önemli. Burada asıl iş çevirmen ve Türk yayıncılarına düşüyor. Eğer Türk edebiyatını yurtdışına taşıyacak projeler varsa, ortağınız olmaya hazırız. Hem kar ortağı değil, zarar ortağı olmaya hazırız.'' 
     
     DİĞER KONUŞMALAR 
     İstanbul Büyükşehir Belediye Başkanı Ali Müfit Gürtuna da, kitabın insanoğlu için her zaman vazgeçilmez bir kaynak olduğunu belirterek, ''Kitabı elimizden bırakırsak kaybeden biz oluruz'' dedi. 
     TÜYAP Kitap Fuarı Danışma Kurulu Başkanı Doğan Hızlan da, fuarın 22 yıldır düzenlenmesini Türkiye'de kitap yayıncılığının yükseliş göstergesi olarak gördüğünü söyledi. 
     TÜYAP Tüm Fuarcılık Yapım A.Ş Genel Koordinatörü Deniz Kavukçuoğlu da, bu yılki ana teması ''Kent Kültürü ve İstanbul'' olan TÜYAP 22.İstanbul Kitap Fuarı'na 374 yayınevi ve sivil toplum kuruluşunun katıldığını bildirdi. 
     Bunun yalnız bir kitap ve sanat fuarı olmasının ötesinde kültür ve edebiyat şenliğine dönüştürme kaygısı içinde olduklarını belirten Kavukçuoğlu, bu yılki fuarın onur yazarının da Tahsin Yücel olduğunu hatırlattı. 
     Kavukçuoğlu fuarın uluslararasına açılımı için önümüzdeki günlerde girişim başlatacaklarını ve gelecek yıl en az 20 ülkeyi ağırlamayı beklediklerini anlattı. 
     9 gün boyunca fuarda 215 kültür ve edebiyat etkinliğine 750 yazar ve sanatçının katılacağını, 400'ün üzerinde yazarın da imza günleri düzenleyeceğini kaydeden Kavukcuoglu, fuara ayrıca 8 ülkeden 11 yabancı yazar konuğun katıldığını söyledi. 
     Kavukçoğlu, fuar kapsamında ayrıca ''Uluslararası Nazım Hikmet Şiir Ödülü ve ''Cevdet Kudret Edebiyat Ödülleri''nin de sahiplerini bulacağını söyledi. 
     Kavukçuoğlu, onur sanatçısı Naile Akıncı'nın olduğu ART-İST 2003 Fuarı'na ise bu yıl yurtdışından 5, Türkiye'den de 60 sanat galerisinin katılacağını ayrıca 50'si yabancı olmak üzere toplam 280 sanatçının eserlerinin yer alacağını bildirdi. 
     
     BAKAN MUMCU KİTAP SATIN ALDI 
     Konuşmaların ardından katılımcılar tarafından kitap fuarının açılışı yapıldı. 
     Stantları gezen Bakan Mumcu, 19. yüzyıl Rus yazar ve şairi Lermantov'un ''Hançer'' adlı şiir kitabından 2 adet satın aldı. 
     
</TEXT>
</DOC>
