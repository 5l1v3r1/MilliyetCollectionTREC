<DOC>
<DOCNO> 167138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur19.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Parkinson hastalarına bebeklerden hücre nakli... 
</HEADLINE>
<TEXT>

     Avrupalı nörologlar, Parkinson hastalığının tedavisinde erken doğum nedeniyle ölen bebeklerden alınacak hücrelerin kullanılacağını belirttiler. 
     Dresden Üniversitesi Hastanesi'nin Nöroloji Bölüm Başkanı Heinz Reichmann, hücre naklinde, erken doğan, fakat doğumdan sonra ölen bebeklerin retinasından ağ tabaka alınacak dopamin üreten hücrelerin kullanılacağını söyledi. 
     Parkinson hastalarında beynin ''Substantia nigra'' bölgesindeki sinir hücrelerinin öldüğünü kaydeden Reichmann, bu hücrelerin sinir hücreleri arasında bilgi alışverişini sağlayan dopamini ürettiğini ve üretim durduğu zaman Parkinson hastalığının başladığını ifade etti. 
     Dresden Üniversitesi Hastanesi Etik Komisyonu tarafından yeşil ışık yakılan deneye, Alman bilim adamlarının yanı sıra Fransa, İtalya, İspanya, İngiltere ve Avusturya'dan da bilim adamları katılacak. 
     Reichmann, bebekten alınan hücrelerin özel bir jelatin kürecikte çoğaltıldığını söyleyerek, her biri 300 bin hücre içeren 2 küreciğin Parkinson hastasının kafatasına açılan 2 deliğe yerleştirildiğini kaydetti. Hücrelerin burada dopamin üretimini üstlenmesi bekleniyor. 
     
     HAREKET KABİLİYETİ YÜZDE 40-50 ORANINDA İYİLEŞECEK 
     Ameliyattan sonra hastaların hareket kabiliyetinin yüzde 40-50 oranında artacağına inandıklarını belirten Reichmann, büyük bir ihtimalle Dresdenli olacak ilk hastanın bu yıl içinde ameliyat edileceğini söyledi. 
     Marburglu nörolog Wolfgang H. Oertel, hastalığı ağır olan kişilerin yüksek dozda ilaç almak zorunda kaldığını ifade ederek, bu nedenle hücre naklindeki riskin alınmasının mantıklı olduğunu söyledi. 
     Schering, bir tek bebekten alınan hücrelerin 250 ameliyat için yeterli olduğunu kaydetti. 
     Deneyde, bir grup Parkinson hastasına hücre nakli yapılacak, diğer gruptaki hastaların kafatası delindiği halde hücre nakli yapılmayacak. Başarı sağlanması halinde, ''placebo deliği'' açılan kişilere de hücre nakli yapılacak. 
     
</TEXT>
</DOC>
