<DOC>
<DOCNO> 178073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur28.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur borçlarında son gün 1 Eylül... 
</HEADLINE>
<TEXT>

     Bağ-Kur borçlarının yeniden yapılandırılması uygulamasından yararlanma süresi, 1 Eylül 2003 günü mesai bitiminde sona eriyor. 
     Bağ-Kur Genel Müdürlüğü'nden yapılan açıklamada, 6183 Sayılı Amme Alacaklarının Tahsili Usulü Hakkında Kanun'a göre aylık yüzde 7, yıllık yüzde 84 olarak belirlenen gecikme zammı uygulamasından vazgeçilerek, Hazine Müsteşarlığı'nca açıklanacak bir önceki aya ait Türk Lirası cinsinden iskontolu ihraç edilen devlet iç borçlanma senetlerinin aylık ortalama faizinin bileşik bazda uygulanması esasının benimsendiği belirtildi. 
     Açıklamada, birikmiş prim borçlarının yeniden yapılandırılması çerçevesinde Bağ-Kur Yönetim Kurulu'nca karar alınarak uygulamaya geçildiği kaydedildi. 
     Uygulamadan yararlanmak isteyen esnaf, sanatkar ve çiftçi Bağ-Kur sigortalıları, 1 Eylül 2003 günü mesai bitimine kadar, Bağ-Kur İl Müdürlükleri ile İstanbul ve Ankara'daki Şube Müdürlükleri ve irtibat bürolarına başvurabilecekler. 
     Bağ-Kur İl Müdürlükleri ile irtibat büroları ve www.bagkur.gov.tr adresinden temin edilecek talep dilekçeleri doldurularak il müdürlüklerine teslim edilecek. İşlemlerin zamanında ve doğru olarak sonuçlandırılabilmesi için talep dilekçesinde yer alan, adres, Bağ-Kur ve TC. kimlik numarasının doğru yazılması gerekiyor. 
     Prim borçlarının düzenlenmesinde teminat gösterilmesi ile ilgili olarak sigortalıların beyanı esas alınacak ve toplam borç tutarını karşılayacak şekilde dilekçede beyan edilen her türlü menkul ve gayrimenkul teminat olarak kabul edilecek. 
     
     TAKSİT TUTARLARI... 
     Prim borcu düzenlemesi çerçevesinde, 10. basamakta bulunan bir sigortalı için aylık ödemesi gereken prim miktarı ve öngörülen taksitlendirme süresi şöyle 
     ''-Borcu 1 milyara kadar olan sigortalılar her ay cari primler ile birlikte cari primlerinin yüzde 25'i kadar öngörülen süre 28 ay , -Borcu 1 milyar ile 3 milyar arasında olan sigortalılar her ay cari primleri ile birlikte cari primlerinin yüzde 50'si kadar öngörülen süre 28-45 ay , -Borcu 3 milyar ile 5 milyar arasında olan sigortalılar her ay cari primleri ile cari primlerinin yüzde 75'i kadar öngörülen süre 39-51 ay , -Borcu 5 milyar ile 7 milyar arasında olan sigortalılar her ay cari primleri ile birlikte cari primlerinin yüzde 100'ü kadar öngörülen süre 45-54 ay , -Borcu 7 milyar ile 10 milyar arasında olan sigortalılar her ay cari primleri ile birlikte cari primlerinin yüzde 150'si kadar öngörülen süre 39-51 ay , -Borcu 10 milyardan fazla olan sigortalılar her ay cari primleri ile birlikte cari primlerinin yüzde 200'ü kadar öngörülen süre 51 ay birikmiş borçlarına mahsuben ödeme yapabilecekler.'' Belirlenen oranların üzerinde yapılacak ödemeler, borcun öngörülen süreden önce bitirilmesine olanak sağlayacak. 
     Belirlenen primler ve taksit tutarları 31.03.2004 tarihine kadar geçerli olacak. 01.04.2003 tarihinden itibaren primlerdeki artışa göre, cari primlerin ve birikmiş borca mahsuben yapılacak ödemeler buna göre sigortalılarca ayarlanacak. 
     Kuruma başvurarak borçlarını yeniden yapılandırma talebinde bulunan ancak üç ay art arda cari primlerini ve borç taksitlerini ödemeyen sigortalılar taahhütlerini ihlal etmiş sayılacak ve sigortalılar hakkında yasal müeyyideler uygulanacak. 
     
     SAĞLIK HİZMETLERİNDEN YARARLANMA... 
     Taksit ödemeleri devam eden sigortalılar, taksit ödemesi devam ettiği süre içerisinde sağlık hizmetlerinden yararlanamayacak. 
     Borçlular, borcun tamamının defaten veya daha kısa süreli taksitler halinde ödenerek tamamlanması durumunda sağlık sigortası hizmetlerinden yararlanabilecekler. 
     Taksitlerini ödeyerek birikmiş borcunun tamamını ödeyen sigortalılar, kanundaki diğer şartlara da sahip olmak şartıyla emeklilik talebinde bulunabilecekler. 
     Aylık cari primler ve borç taksitleri, Bağ-Kur ila anlaşması bulunan Vakıflar Bankası, Halk Bank ve Ziraat Bankası'nın bütün şubelerine yatırılabilecek. 
     Kurum veznelerinden 1 Ekim Çarşamba gününden itibaren prim tahsilat işlemleri yapılamayacağından yalnızca belirtilen banka şubelerine ödeme yapılabilecek. 
     
     BASAMAK YÜKSELTME HAKKI... 
     Prim borçlarına ilişkin yapılan düzenleme ile birlikte, sigortalılara, bulundukları basamakları en fazla 12 basamak yükseltme hakkı veriliyor. 
     Sağlanan haktan yararlanmak isteyenlerin 3 Kasım 2003 tarihine kadar Bağ-Kur İl Müdürlükleri'ne ve irtibat bürolarına başvurarak basamak yükseltme talebinde bulunmaları gerekiyor. 
     Basamak yükseltme talebinde bulunanlar, yükseltme primlerini, talepte bulundukları tarihlere göre ilk taksitini talep tarihini takip eden ay içerisinde, kalan miktarını ise 3'er aylık üç dönem halinde ödemek suretiyle basamak yükseltme hakkından faydalanabilecekler. 
     
</TEXT>
</DOC>
