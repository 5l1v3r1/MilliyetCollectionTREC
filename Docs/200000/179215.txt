<DOC>
<DOCNO> 179215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur25.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu görüşmelerde anlaşma sağlanamadı 
</HEADLINE>
<TEXT>

     Hükümet ile memur sendikaları arasında 15 Ağustos 2003 tarihinden beri sürdürülen toplu görüşmelerde uzlaşma sağlanamadı. 
     Devlet Bakanı ve Başbakan Yardımcısı Mehmet Ali Şahin'in başkanlığında Türkiye Kamu-Sen ve KESK yöneticileri arasında bugün yapılan 5. görüşmede kamu çalışanlarının 2003 yılı alacakları ile 2004 yılında memur maaşlarına yapılacak zam konusunda uzlaşma sağlanamadı. Bugünkü görüşmede hükümet, kamu çalışanlarının 2003 yılı alacaklarına ilişkin olarak aralık ayında bir defada ödenmek suretiyle ve taban ücretlerine yansıtılmamak koşuluyla 160 milyon lira ödenmesini önerdi, ancak sendikalar 200 milyon lirada ısrar ederek bunu kabul etmedi. 
     Hükümet bugünkü görüşmede memur maaşlarına 2004 yılında yapılacak zamma ilişkin olarak birinci 6 ayda yüzde 6, ikinci 6 ay için yüzde 6 ve yüzde 1 refah payı olmak üzere toplam yüzde 13 oranında zam önerdi, hükümetin bu önerisi de sendikalar tarafından kabul edilmedi. 
     4688 sayılı Kamu Görevlileri Sendikası Yasası uyarınca sendikaların 3 gün içerisinde yapacağı başvuru üzerine Yüksek Hakem Kurulu Başkanı ve 4 üniversite öğretim üyesinden oluşan ''Uzlaştırma Kurulu'' devreye girecek. Uzlaştırma Kurulu, 5 gün süre ile yapacağı çalışmaların ardından bir rapor hazırlayarak bunu Bakanlar Kurulu'na iletecek. Memur maaşlarına yapılacak zam konusunda son kararı Bakanlar Kurulu verecek. 
     
     AKYILDIZ'IN AÇIKLAMASI 

     Bugünkü görüşmenin ardından gazetecilere açıklamada bulunan Türkiye Kamu-Sen Genel Başkanı Bircan Akyıldız, 15 gün süren toplu görüşmelerde ciddi, kararlı ve hassas bir politika izlediklerini belirterek, bugün bir mutabakat metni imzalamak istediklerini ancak bunun gerçekleşmediğini söyledi. 
     Mutabakat zaptının imzalanması konusundaki samimiyetlerinin hükümet ve kamuoyu tarafından iyi bilindiğini anlatan Akyıldız, ''Yapılan bütün görüşmelerde bütün iyi niyetimize rağmen fedakarlık noktasında en uç noktaya kadar bütün değerlendirmeleri yaptıktan sonra mutabakat noktasında bizim yapabileceğimiz bir noktanın kalmadığını siyasi iradeye açıklamak zorunda kaldık'' dedi. 
     Akyıldız, bu yılın başından itibaren kamu çalışanlarının ortalama ücretlerine ilk 3 ay için 23 milyon lira, ikinci altı ay için 47 milyon lira olmak üzere toplam 70 milyon lira zam yapıldığını bunun oran olarak değerinin yüzde 12.7 olduğunu söyledi. 
     Türkiye Kamu-Sen Genel Başkanı Akyıldız, toplu görüşmelerde kamu çalışanlarına Aralık ayında bir defaya mahsus olmak üzere ve kamu çalışanlarının ücretlerine yansıtılmamak kaydıyla en son olarak 160 milyon lira ödenmesinin teklif edildiğini vurgulayarak, şöyle konuştu 
     ''Bu 2004 yılında kamu çalışanlarının bütününe yansıtılacak zamma matrah teşkil etmeyecektir. Emeklilerin, dul ve yetimlerin, işçi emeklilerinin maaşlarına yansıtılmayacaktır. Bunun kabul edilemeyeceğini bildirdik. 2004 yılı zammı için ilk 6 ay yüzde 6, ikinci 6 ay için yüzde 6'lık bir artış öngörülmektedir. Bunun insafla bağdaşmadığını ifade ettik. Yüzde 6 artı yüzde 6'yı bir puan artırarak yüzde 6 artı yüzde 7 olarak değerlendirilmesini istedik. Yüzde 13.4'lük kümülatif bir değere ulaşmalıydı. Yüzde 15'lik bir hedef için aradaki 1.6'lık farkın bir şekilde kamu çalışlarının ücretlerine yansıtılacak bir düzeye getirilebilirdi. Ancak yüzde 6 artı yüzde 6 konusundaki katı tavır bu imkanı elde etmemize imkan vermedi.'' Akyıldız, toplu görüşmelerde yine de kapıları kapatmak istemediğini, siyasi iradenin bunu iyi algılaması gerektiğini ancak kamu çalışanlarının haklarının alınması konusunda ciddi ve karalı tavrı sürdüreceklerini belirterek, ''Türkiye Kamu-Sen'in eylemlilik sürecinde bütün kamu çalışanlarını açlık grevine davet ediyorum'' diye konuştu. 
     
     "REDDEDİLEMEYEK ÖNERİLERDİ" 

     Devlet Bakanı ve Başbakan Yardımcısı Mehmet Ali Şahin, memurları ilgilendiren toplu görüşmelerin bir mutabakat sağlanmadan tamamlandığını belirterek, ''Getirmiş olduğumuz öneriler bugünkü koşullarda asla reddedilemeyecek olan önerilerdi'' dedi. 
     Devlet Bakanı ve Başbakan Yardımcısı Mehmet Ali Şahin, Türkiye Kamu-Sen ve KESK'in katılımı ile bugün yapılan ve uzlaşmazlıkla sonuçlanan 5. toplantının ardından yaptığı açıklamada, konfederasyonlarla bir mutabakat metni imzalamayı arzu ettiklerini ama imkanı bulamadıklarını belirterek, şöyle devam etti 
     ''Şimdi ne olacak kendileri de ifade ettiler uzlaştırma kuruluna gidilecek. Uzlaştırma kurulu raporundan sonra muhtemelen tekrar biraraya geleceğiz. Belki tekrar bir mutabakat arayışı içinde olacağız. Biz bu sürecin sürekli bir süreç olduğu kanaatindeyiz. 15 gün içinde çözülecek bir konu değildir.'' 
     
     KANUN YETERLİ DEĞİL 

     4688 sayılı kanunun Türkiye'de memur sendikacılığı için yeterli olmadığını bildiren Şahin, bunun mutlaka gözden geçirilmesinde yarar olduğunu vurguladı. 
     Şahin, bu konuda Çalışma Bakanlığı'nın memur sendikalarının da katıldığı bir komisyon kurduğunu, çalışmaların yürütüldüğünü hatırlatarak, şunları söyledi 
     ''Hatta Anayasa'da da değişiklikler yapılması gerekir. Zaten 2001 yılında Anayasa'da bir değişiklik yapıldı. Memur ve işçi ayırımı kalktı. Sadece çalışanlar diyor. Dolayısıyla Türkiye yakın bir gelecekte kamu işçilerine hangi hakları tanımışsa kamuda hizmet veren memurlarımıza da aynı hakları tanımalıdır. Hükümet olarak bu demokratik açılımları yapmakta da kararlıyız. Bunun için bir Anayasa değişikliği gerekecek. Bunlar da bizim hükümet olarak hedeflerimizin arasındadır. Sendikaların özgürlük alanının genişletmek, demokratik hak sınırlarını daha yukarılara çıkarmak, bu standartları yükseltmek Türkiye insanının olduğu kadar hükümet olarak da bizim görevlerimizdir.'' 
     
     160 MİLYON LİRALIK TAAHHÜT YERİNE GETİRİLECEK 

     Önümüzdeki günlerde memur sendikalarıyla şu veya bu nedenle görüşmelerinin yine devam edeceğini bildiren Şahin, birlikte yapacakları çok işler olduğunu söyledi. Şahin, sendikalarla birlikte oluşturacakları komisyonlarda yasal düzenlemeler konusunda raporlar hazırlayarak parlamentoya gönderme, hükümete taslak olarak sunma gibi bir çok çalışma yapabileceklerini kaydetti. 
     ''O bakımdan özellikle kamuda görev yapan memurlarımıza ve onların ailelerine seslenmek istiyorum'' diyen Şahin, 2003 yılı için 160 milyon lira gibi bir maktu ücret düşündüklerini ve bunun kesintisiz olduğunu bildirdi. 
     Başbakan Yardımcısı Şahin, şöyle devam etti 
     ''Bunun için bir yasa çıkarılması gerekiyor. Onu da çıkaracağız. ve kendilerine o ücreti ödemeye amadeyiz. Bu bizim bir taahhüdümüzdür, her ne kadar konfederasyonlar kabul etmese de... 2004'le ilgili de enflasyonun üzerinde mutlaka bir artış sağlayacağız.'' 
     
</TEXT>
</DOC>
