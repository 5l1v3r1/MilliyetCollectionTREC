<DOC>
<DOCNO> 155813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçiler eski günlerini mumla arıyor.. 
</HEADLINE>
<TEXT>

     Ülkemizde 10 yıl önce yaklaşık 500 ton olarak gerçekleşen ipek üretiminin, dut ağacı sayısının hızla azalması nedeniyle yıllık 30 tona kadar düştüğü bildirildi. 
     Konya 3. Uluslararası El Sanatları ve Hediyelik Eşya Fuarı'na katılan ve merkezi Hatay'da bulunan Refik İpekçilik'in sahibi Refik Büyükaşık, ata mesleği olan ipekçiliği gelecek nesillere bırakmak için büyük gayret gösterdiklerini, buna karşın dut ağacı yetiştiriciliği yapan kişi sayısının her geçen yıl azalmasının sektörü sıkıntıya soktuğunu kaydetti. 
     Büyükaşık, kozadan başlayıp ürüne dönüşene kadar bütün aşamaları gerçekleştiren nadir firmalardan biri olduklarını belirterek, ''yaşanan sıkıntılar nedeniyle üretim yapmakta zorlanan firmamızın, yıllık ipek üretimi 2 tona kadar düştü'' dedi. 
     
     ''2 DÖNÜM DUT AĞACI 5 MİLYAR LİRA KAZANDIRIYOR'' 

     Refik Büyükaşık, uzun yıllar faaliyet gösteren firmalarının sektörde hemen tüm üreticileri tanıdığını, dut ağacı yetiştiriciliğinin azalmasının kendileri ile birlikte tüm üreticileri sıkıntıya soktuğunu ifade ederek, şunları söyledi 
     ''İpek üretimi zahmetlidir, ancak yarattığı istihdam ve sağladığı gelir oldukça fazladır. Bugün 2 dönüm dut ağacı bahçesi olan bir çiftçi 45 gün içinde 5 milyar lira para kazanıyor. Kazanç bu kadar iyi olduğu halde, biraz zahmetli olduğu için üretici bulmakta sıkıntı çekiyoruz. Diğer ağaçlara göre daha hassas olan dut ağaçlarının kolay kuruması, yerine dut fidanı dikilmemesi, ipek üretimini olumsuz yönde etkiledi. Öyle ki, 10 yıl önce yıllık 500 ton olan ipek üretimi, yılda 30 tona kadar geriledi.'' İpekçiliğin dışa bağlı kalmaması için devletten çiftçilere dut ağacı yetiştiriciliği konusunda eğitim çalışması yapmasını ve teşvik etmesini istediklerini belirten Büyükaşık, ''Üretimin azalması ihracat gelirinden mahrum kalınmasına da neden oluyor. Beymen, Vakko gibi büyük kuruluşlara, Cemil İpekçi gibi ünlü modacılara da ipek üreten firmamız, üretimdeki azalma nedeniyle iç piyasadaki talebi karşılamakta bile zorlanıyor'' diye konuştu. 
     
</TEXT>
</DOC>
