<DOC>
<DOCNO> 172795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko29.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 10 milyar aşama aşama 5 milyara düşecek... 
</HEADLINE>
<TEXT>

     Maliye Bakanı Kemal Unakıtan, finans kesimi üzerinden yapılacak 10 milyar liralık ödeme sınırının ileride dilimler halinde yeniden 5 milyar liraya düşürüleceğini bildirdi. 
     Unakıtan, enflasyon muhasebesi ve 10 milyar liralık ödeme sınırı konusunda düzenlediği basın toplantısının ardında gazetecilerin sorularını yanıtladı. 
     Bakan Unakıtan, 5 milyar sınırının neden yükseltildiği sorusuna, kendilerinin yeni uygulama için 5 milyar limitini düşündüklerini, ancak çeşitli sektörlerden kendilerine ''Şöyle yapın, böyle olmalı'' şeklinde talepler geldiğini belirtti. 
     TOBB ve Bankalar Birliği ile bir toplantı yaparak, bu konudaki son kararı verdiklerini anlatan Unakıtan, bu çerçevede limitin geçici olarak 10 milyar liraya çıkarıldığını söyledi ve ''İleride bunu tekrar 5 milyar liraya düşüreceğiz. Bu bir geçiş dönemi olacak'' dedi. 
     
     ÖNEMLİ OLAN HEDEFE ULAŞMAKTIR 

     Yeni bir sisteme her yerde bir tepki, reaksiyon olacağına dikkat çeken Unakıtan, şöyle devam etti 
     ''Belli zaman içinde buna alışılır. Geçiş dönemlerinin sert ve büyük kesimleri rahatsız edecek şekilde olmaması lazım. Önemli olan hedefe ulaşmaktır. Reaksiyon büyük olursa hedefe varmak zorlaşır. 10 milyar kararı, 10 milyar olarak kalacak demek değil. Bir zaman içinde belirli dilimler halinde indirilecektir.'' ''Türkiye'nin bu kadar nakit toplumu olmasına gerek yok'' diyen Unakıtan, yeni düzenleme nedeniyle kimsenin endişeye kapılmaması gerektiğinin altını çizdi ve burada önemli olanın ekonomiyi kayıt içine almak olduğunu ifade etti. 
     
     840 MİLYON CEZASI VAR 

     Maliye Bakanı, vatandaşları yeni düzenlemeye uymaya da çağırarak, aksi halde 200, 400 ve 840 milyon liralık cezai yaptırımlarla karşı karşıya kalacakları uyarısında bulundu. 
     Unakıtan, bankaların 10 milyar liranın üzerindeki ödemeler için ciddi masraf talep edebilecekleri yönündeki soru üzerine de kendilerinin bankalara ''Şu kadar masraf olsun, bu kadar masraf olsun'' diyemeyeceğini vurguladı. Unakıtan, ''Ama bankalar herhalde masraflarını en aza indirecektir. Bunu tahmin ediyorum'' şeklinde konuştu. 
     
     KULÜPLERE UYARI VE EK VERGİLER 

     Bakan Unakıtan, futbolcuların transfer paralarının yeni düzenleme içinde yer alıp almayacağı sorusunu yanıtlarken de 10 milyar liranın üzerindeki her şeyin buna dahil olduğunu belirtti. 
     Problemi genel olarak ele aldıklarını, yeni dönemde ekonomiyi kayıt altına almayı hedeflediklerini kaydeden Unakıtan, ''Spor kulüplerimize de gerekli azami kolaylığı yaptık. Bundan sonra onların dürüst davranacağını düşünüyoruz. Yapmayan düşünsün'' açıklamasında bulundu. 
     Unakıtan, ek motorlu taşıtlar vergisinin Cumhurbaşkanı tarafından veto edilmesi durumunda ne olacağı sorusunu da ''Ben sayın Cumhurbaşkanının bunu onaylayacağını ümit ediyorum. O bakımdan öyle bir şey çıkmaz diye bekliyorum'' şeklinde yanıtladı. 
     Enflasyon muhasebesiyle ilgili olarak da bunun önemli bir vergi kaybı yaratmayacağını söyleyen Maliye Bakanı, bu olaya ''Kayıp olacak, olmayacak'' şeklinde bakılmaması gerektiğini dile getirdi. 
     Türkiye'nin bu konuyu daha fazla bekletemeyeceğini anlatan Unakıtan, ''Bana yabancı yatırımcı geliyor. Birinci şartı enflasyon muhasebesi ne olacak Dünyada enflasyon muhasebesi uygulayanlara ve uygulamayanlara baktık. Ben kaybımızın çok olacağına inanmıyorum'' dedi. 
     
     BDDK'DAN GEREKÇE İSTEDİK 

     Türkiye Bankalar Birliği Başkanı ve İş Bankası Genel Müdürü Ersin Özince de belirli limitte aşan ödemelerin finans sektörü üzerinden yapılmasını ''Çok ciddi bir adım'' olarak niteledi. 
     Kayıt dışı ekonomiyle mücadele çerçevesinde gerçekleştirilen bu adım için Maliye Bakanlığı'na teşekkür eden Özince, uygulamanın Türk ekonomisini etkileyeceğini ve mali sektördeki verimliliği artıracağını kaydetti. 
     Özince, Türkiye'de paranın bir maliyeti bulunduğuna dikkat çekerek, şunları söyledi 
     ''Bu maliyet, nakti çok kullanmamızdan kaynaklanıyor. Kaydi parayı ne kadar çoğaltırsak maliyet o kadar azalır. Paranın ücretleri de o kadar düşük olur. Bankacılık sisteminde bir fiyat belirlememiz söz konusu değil. Fiyatı rekabet belirler. Bankaların kendi hacimlerini artırmak için bir fiyat rekabetine gireceğine inanıyorum. 
     Bu arada, uygulamada kredi kartının yanı sıra diğer banka kartlarını da kullanmak mümkün.'' Özince, BDDK'nın Bankalar Kanunu'nda yapılacak değişikliklere ilişkin hazırladığı taslakla ilgili bir soru üzerine de BDDK'dan bunun gerekçesiyle, taslağın tümünü istediklerini bildirdi. 
     Şu aşamada bir değerlendirme yapmak için vaktin erken olduğunu vurgulayan Özince, ''Kimin banka sahibi olacağını, kimin olamayacağını değerlendirmek istemiyorum. Gerekçelerini bilmek lazım. Taslağın tamamını istedik. Yönetim Kurulu'nda bunu değerlendireceğiz. Mevcut Bankalar Kanunu'nda da bu yönde birçok düzenleme var'' şeklinde konuştu. 
     
     İŞSİZLİK SORUNU 

     Bu arada basın toplantısında gazeteciler, Türkiye Odalar ve Borsalar Birliği TOBB Başkanı Rifat Hisarcıklıoğlu'na, Başbakan Erdoğan'ın ''TOBB'un 5 milyon üyesi var. Her biriniz yanınıza bir kişi alsanız, işsiz sorununu halletmiş oluruz'' şeklindeki sözleriyle ilgili değerlendirmesini sordu. 
     Türkiye'nin en önemli sorununun istihdam olduğunu belirten Hisarcıklıoğlu, istihdam için girişimciliğin desteklenmesi gerektiğinin altını çizdi. 
     Hisarcıklıoğlu, şöyle devam etti 
     ''Girişimciliğin desteklenmesi ile istihdama büyük katkı yaratılır. Her yıl 100 bin yeni girişimci yaratılmalıdır. Bunun da şartlarının olması lazım. Bugün 100 bin yeni girişimci yaratılması için sıkıntılar var. Biz bunlarla ilgili çalışmalarımızı yaptık, esas adımları hükümetten bekliyoruz. 
     Geçen hükümet döneminde bir çalışma yapmıştık. Yaklaşık 4 ay öncesi olmasına rağmen hala bu yasa ortaya çıkmadı. Bu yasada yeni işe başlayanların muhtasar vergisinin yüzde 90'ı, SSK priminin de yüzde 20'si alınmayacaktı. Bunda mutabık kalmıştık. Esas olan hükümetin atacağı bu adımın ardından başlayacak kampanyayla işsizlere iş bulunur diye düşünüyorum.'' Hisarcıklıoğlu, daha sonra Maliye Bakanı Unakıtan'a dönerek, ''Sayın Bakan bunu niye Meclis'e sevketmediniz IMF engeli de yoktu'' sorusunu yöneltti. 
     
     HEDEF, İŞSİZLİK SORUNUNU ÇÖZMEK 

     Unakıtan ise Türkiye'de artık açılan işyeri sayısının daha fazla olduğunu, bunun da istihdama olumlu katkı sağlayacağını belirtti ve hükümetin en önemli hedefinin işsizlik sorununu çözmek olduğunu vurguladı. 
     ''İşsizlik, ateşten gömlek gibi bir şey'' diyen Maliye Bakanı, istihdam için milli geliri bin 500 doların altında kalan yerlere yapılacak yatırımlara vergi ve sigorta kolaylığı, ucuz enerji ve bedava arsa sağlayacaklarını hatırlattı. 
     Önümüzdeki yasama döneminde Meclis'e ilk gelecek kanunlardan birisinin bu düzenleme olacağını anlatan Unakıtan, Hisarcıklıoğlu'nun ''Sayın Bakan ben, ek istihdam düzenlemesini kastediyorum'' demesi üzerine de, şöyle konuştu 
     ''Ben bütçenin hassasiyetine bakarım. Yüzde 6.5 faiz dışı fazla benim için çok önemli. İlk adım olarak geri kalmış bölgelerdeki teşvikleri getireceğiz. Bir şeyi yıkmak çok kolay ama yapmak yıllar alıyor. Düzgün ve doğru yolda yürümek önemli.'' 

     
</TEXT>
</DOC>
