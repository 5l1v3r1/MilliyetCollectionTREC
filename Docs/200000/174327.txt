<DOC>
<DOCNO> 174327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur19.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'ün de Yolsuzluk Raporu'na itirazı var... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Yolsuzluğu yalnızca açıklık ve şeffaflık önler'' dedi. 
     AK Parti Merkez Karar ve Yönetim Kurulu MKYK , Genel Başkan ve Başbakan Recep Tayyip Erdoğan'ın başkanlığında, parti genel merkezinde saat 11.00'de toplandı. 
     Toplantının başlangıcında bazı bakan ve milletvekilleri, TBMM Yolsuzlukları Araştırma Komisyonu'nun raporunu değerlendirdiler. 
     Dışişleri Bakanı ve Başbakan Yardımcısı Gül, parti genel merkezine gelişinde, komisyon raporunda yapılan yolsuzluk değerlendirmesinin hatırlatılması üzerine, ''Yolsuzluğu herkes yapar, yolsuzluğu yalnızca açıklık ve şeffaflık önler'' dedi. 
     AK Parti Grup Başkanvekili Faruk Çelik de, yolsuzluğun, laik-dini diye tanımlanmasını doğru bulmadığını ifade ederek, ''Yolsuzluk yapan yanlış bir yoldadır. Hangi ideolojik görüşe sahip olduğu önemli değildir'' diye konuştu. 
     AK Parti MKYK toplantısının başlangıcında, basın mensuplarının görüntü almalarına izin verildi. 
     Bu arada, toplantıda partinin 14 Ağustos'ta yapılacak 2. kuruluş yıldönümü kutlamalarıyla ilgili çalışmalar ile 1. Olağan Büyük Kongre'nin 27 Eylül'de yapılmasına ilişkin öneri de değerlendirilecek. 
     Son siyasi iç ve dış gelişmelerin de ele alınacağı toplantıda, Meclis'in bu yasama yılındaki çalışmaları ve Irak'taki gelişmelerin de ele alınacağı belirtildi. 
     
</TEXT>
</DOC>
