<DOC>
<DOCNO> 192823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko09.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'ye devir olunan gayrimenkullerin yüzde 37.4'ü satıldı... 
</HEADLINE>
<TEXT>

     Tasarruf Mevduatı Sigorta Fonu'na TMSF , devir olunan gayrimenkullerin yüzde 37.4'ü satıldı. TMSF'nin Gayrimenkul Satış Raporu'na göre, 30 Eylül 2003 tarihi itibarıyla, Fon bünyesine geçen bankalardan devir alınan 4 bin 74 gayrimenkulden 1525'inin satışı yapılırken yaklaşık 179.5 trilyon lira gelir elde edildi. Gayrimenkul satışlarından elde edilen gelirin 167.3 trilyon lirası TMSF tarafından satışı yapılan gayrimenkullerden, 12.2 trilyon lirası da bankalarca gerçekleştirilen satışlardan sağlandı. Satışı yapılan 1525 gayrimenkulden 1419'u TMSF tarafından, 106'sı da bankalarca satıldı. 
     
     BANKALARCA YAPILAN SATIŞLAR 
     Bankalar arasında en fazla satış 90 adet gayrimenkul ile Sümerbank tarafından gerçekleştilirken, bu bankayı 7 adetle Toprakbank, 2'şer adet ile Tarişbank, Oyakbank ve Ankara Tahsilat, birer adet ile Etibank, EGS Bank ve Kentbank izledi. 
     TMSF tarafından satışı yapılan 1419 adet gayrimenkulden elde edilen 167.3 trilyon lira tutarındaki gelirin satış şekline göre değerlendirildiğinde, en fazla pazarlık yönteminden gelir elde edildiği görülüyor. 
     Pazarlık usulü ile 82.6 trilyon lira, müzayede yöntemiyle 59.6 trilyon lira, kapalı zarf açık artırma yöntemiyle 24.4 trilyon lira, kampanya ile 656.5 milyar lira tutarında gayrimenkul satışı gerçekleştirildi. 
     Satışı yapılan gayrimenkulden 486'sı için 5 kez, 75'i için 4 defa, 236'sı için 3 kez, 234'ü için 2 defa, 387'si için de 1 kez ihaleye çıkıldı. 
     
</TEXT>
</DOC>
