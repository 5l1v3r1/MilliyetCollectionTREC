<DOC>
<DOCNO> 164838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/aspo.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan yine uçtu 
</HEADLINE>
<TEXT>

Atletizmdeki süper sporcumuz dün 1500 metreyi en yakın rakibinin 200 metre önünde kazandı. Bayan Milli Takımımız, ikinci sırayı alarak Avrupa Birinci Ligi’ne yükseldi 
     MURAT AĞCA 

     Rüzg rın kızı 
     Atatürk Olimpiyat Stadı’ndaki tabanca sesi, artık ezbere bildiğimiz bir filmi tüm kareleriyle yeniden başlattı. 
     Önde Süreyya, ardında rakipleri... 
     Ulusal gururumuz, doğuda yaptığı kuvvet ve yükseklik antrenmanlarında müthiş bir fizik güç kazanmıştı. Klasıyla gücünü birleştirip seyirciyi de yanında bulunca, klasik taktiğini hemen uyguladı. Starta birlikte öne geçti. 10 metre, yirmi metre, elli metre... Farkı giderek arttırırken, ilk 400’ü, 48 saniyede geçti. İkinci turunu 1.54’de tamamladı. Üçüncü tura girerken rakipleriyle arasındaki farkı 100 metreye çıkardı. Ötekilerin zaten Süreyya’yı yakalamak gibi bir niyetleri yoktu. Hiçbiri onunla rekabet edecek düzeyde değildi. Süreyya, seyircinin de büyük desteğini alarak yarışı 4.06.63’de bitirdi. Finiş çizgisini geçerken, farkı neredeyse 200 metreye çıkarıyordu. 
     Adını geçen yıl peş peşe kazandığı Avrupa Şampiyonluğu, Dünya Kupası birinciliği ve Grand Prix zaferleriyle "Rüzgarın Kızı"na çıkaran Süreyya Ayhan, kendisini bekleyen zorlu sezona seyircine şov yaparak" merhaba" dedi. 
     Rüzgarın kızı durmuyor. Durmaya hiç niyeti yok. Hedef Dünya Şampiyonası ve ardından Atina Olimpiyat Oyunları’nda altın madalya... 
     Dileyelim, bu rüzgar hiç dinmesin 
     
Aynı taktik      AVRUPA Milletler Kupası İkinci Lig B Grubu yarışlarının ikinci ve son gününde piste çıkan şampiyon atletimiz Süreyya Ayhan, Bayanlar 1500 metrede yine rüzgar gibi esti ve en yakın rakibine 200 metrelik fark atarak birinci oldu. Yarışa klasik taktiğiyle başlayan yıldız atletimiz, startla birlikte hemen 12 kişilik grubun önüne geçti ve temposunu yarış sonuna kadar koruyarak 4.06.63’lük derecesiyle finişi ilk sırada gördü. 
     
Hedef büyük      YARIŞ sonrası tribünleri dolduran yaklaşık 20 bin seyircinin sevgi gösterilerine heyecanla karşılık veren Ayhan, "Mutluluğumu anlatacak kelime bulamıyorum. Avrupa Şampiyonası’nda bile bu kadar heyecanlanmadım. En büyük hayallerimden biri kendi ülkemde böyle coşkulu bir kalabalığın önünde koşmaktı. Şimdi bu moralle Dünya Şampiyonası’na gideceğim ve oradan da büyük bir aksilik olmazsa altın madalya ile döneceğim" dedi. 
     
Bayanlar mutlu      14 ülkeden 450 sporcunun yarıştığı kupada 203 puan toplayan Bayan Milli Takımımız, 212.5 puanlı Estonya’nın ardından ikinci sırayı alarak Avrupa 1.Ligi’ne çıktı. Son gün bayanlarda 1500’de Süreyya Ayhan, 5000’de Elvan Abeylegesse ve güllede Filiz Kadoğan birinci olurken, erkeklerde tek birinciliği 3 bin engellide Halil Akkaş aldı. Erkek Mili Takımımız 175.5 puanla, 1.Lig’e çıkan Romanya ve Hırvatistan’ın ardından üçüncü oldu. 
     
NOTLAR      Forma yetişmedi 
     SÜREYYA Ayhan’ın piste, göğsünde Ay-Yıldız bulunmayan mayoyla çıkması polemik yarattı. Ayhan, sponsor firması Nike’ın mayoyu yetiştirmekte zorlandığını belirterek, "Bu yüzden göğsüme Ay - Yıldız yapıştırmak zorunda kaldım. Ancak ter nedeniyle start öncesi düştü" dedi. Ayhan’ın Vestel reklamını sırtına denk getirmesinin de tepki topladığı bildirildi. 
     
     Doğan’dan destek 
     SÜREYYA Ayhan’a verdiği maddi - manevi destekle dikkat çeken Gaziantep Büyükşehir Belediye Başkanı Celal Doğan, yıldız atleti Paris’te yapılacak Dünya Şampiyonası’nda da yalnız bırakmayacağını söyledi. Doğan yarış sonrası kendisini protokol tribününde ziyaret eden Ayhan’ı kutladı. 
     
     Başbakan gelemedi 
     MİLLETLER Kupası’nda Süreyya Ayhan’ı izlemek üzere stada gelmesi beklenen Başbakan Recep Tayyip Erdoğan, AKP İl Kongresi nedeniyle yarışa yetişemedi. Erdoğan’ın helikopterle geleceği bilgisi üzerine stadın yanına bir pist hazırlandı. 
     
     EAA’dan övgü 
     AVRUPA Milletler Kupası İkinci Lig organizasyonunu başarıyla tamamlayan Türkiye’ye Avrupa Atletizm Birliği EAA ’dan övgü geldi. Yarışın EAA Direktörü Anny Schmitz, "Süper Lig’de bile böylesine büyük ilgi görmedik. Organizasyon da gayet başarılı idi" dedi. 
     
     Coşkulu eğlence 
     MİLLETLER Kupası’ndaki yarışlarda terleyen atletler ve yöneticileri dün akşam Yenikapı Gar Gazinosu’nda düzenlenen bankette stres attı. Gecenin geç saatlerine kadar eğlenen sporcular, unutulmaz bir eğlence yaşadılar. 
     
     
     
     
     
     

</TEXT>
</DOC>
