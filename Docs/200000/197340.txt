<DOC>
<DOCNO> 197340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/guncel/gun02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşları bir 'Melek' için aktı 
</HEADLINE>
<TEXT>

   Patlamada hayatını kaybeden Konsolosluk kafesinin işletmecisi Nadide Demirbozan Kuru'nun eşi Ergun Kuru, fotoğrafını son kez öperken ayakta duramıyordu 
      SEMRA KARDEŞOĞLU İstanbul 
   
   Sıcak bir temmuz günü doğmuştu 27 yıl önce... İlker - Naciye Kuru çiftinin ilk çocuklarıydı Nadide. Doğduğunda sevinçten ağlamıştı anne babası. Dünse, bir sonbahar günüydü. Tophane'deki Kılıç Ali Paşa Camii'nin bahçesindeki yapraklar bu genç ölünün tabutunun üzerine düştü. Gözyaşları bu kez 'O bir melekti' dedikleri Nadide'nin ardından sel olup aktı. 
   İngiliz Başkonsolosluğu'na düzenlenen saldırıda hayatını kaybeden konsolosluk kafesinin işletmecisi Nadide Demirbozan Kuru için düzenlenen cenaze namazına gelenler onun fotoğrafını yakalarına taktılar. Kimileri ise 'Bozulmasın, fotoğrafı hatırası kalsın' dediler, iğneyi fotoğrafına batırmaktan çekindiler. 
   
   Zeynep'ini bana bıraktı 
   Anne Naciye Kuru, sık sık kızının Türk bayrağına sarılı tabutuna sarılarak ağlarken, "Üç yaşındaki yavrusu Zeynep'i bana bıraktı, kendi gitti. Yavrum ben bu acıya nasıl dayanayım. Ana yüreği nasıl dayansın" diyordu. Kıbrıs gazisi baba İlker Kuru ise "Gencecik yavrumu elimden aldınız. Buna ne hakkınız vardı Yüreğimi yaktınız" diye bağırıyordu. Nadide Demirbozan Kuru'nun eşi Ergun Kuru ise sık sık fenalık geçirerek arkadaşlarının yardımı ile ayakta durabildi. Cenaze namazını kıldıran caminin imamı "Nereden gelirse gelsin terör kabullenilemez. Sadece yakınlarını kaybedenlerin değil hepimizin yüreği yandı. Aynı acıyı hepimiz yaşıyoruz" dedi. İmamın "Merhumeyi nasıl bilirdiniz " sorusuna törene katılanların birçoğunun, "Melek bilirdik" diye seslendikleri duyuldu. 
   
   Geride boş takı tezg hı kaldı    BURCUM DEVREZ İstanbul 
   Ortaköy'de, gümüş ve takı satarak geçimini sağlayan Candan Toros Avosavan'ı 41 terör, Beyoğlu'ndaki İngiltere Başkonsolosluğu önünde yakaladı. Kitap meraklısı olduğundan sık sık sahafları gezen Avosavan'ın takı tezg hı, boş kaldı. Avosavan için dün Yehova'nın Şahitlerinin Cemaat Mezarlığı'nda tören düzenlendi. Üç yıl önce annesini kanser nedeniyle kaybeden Avosavan'ın kardeşleri Mary ve Can Avosavan güçlükle ayakta durabiliyordu. 
   
   
</TEXT>
</DOC>
