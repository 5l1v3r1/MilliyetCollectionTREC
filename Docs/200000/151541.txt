<DOC>
<DOCNO> 151541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yazar/dundar.html </URL>
<DATE> 2003/04/22/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
TRT'de karar günü 
</HEADLINE>
<TEXT>

     Bir tartışma programı yapmamı istiyorlardı. 
     Dizide, filmde, sporda rakipleriyle yarışıyorlardı. Ama TRT - 1'de hiç haber ve tartışma programı yoktu. Bu boşluğu doldurmak istiyorlardı. 
     TRT'nin bünyesinin böyle bir programı kaldıramayacağını, Genel Müdür Yücel Yener'in de bu hükümetle fazla çalışamayacağını söyledim. 
     Ancak teklifi getirenler iyi niyetle üsteleyince önce Genel Müdür'le, sonra üst düzey TRT yöneticileriyle saatler süren bir toplantı yaptık. İstisnasız hepsi, kurumun cesur bir atak yapmasından yanaydı. 
     Ben televizyonculuğa TRT'de Ali Kırca ile yaptığımız "Açık Oturum"la başlamıştım. O yüzden böyle netameli yapımların TRT'de başa ne işler açtığını biliyordum. Buna ne yasalar müsaitti, ne de - daha beteri - kafalar... 
     
     Ama böyle devasa bir kurumun, daha fazla başını kuma gömemeyeceğini herkes görüyordu. Nitekim Haber Dairesi'nde başkanlığa muhabirlikten yetişme Aydoğan Kılınç'ın getirilmesiyle gençleştirme operasyonunun fitili ateşlenmişti. 
     Ama tartışma başka işti. Samimiyetle "Keşke olabilse" diye düşünerek işin zorluğunu anlatmaya çalıştım 
     Mesela Kıbrıs'ta Denktaş'ınki dışında bir görüşü ekrana çıkarmaya, savaşta Kuzey Iraklı Kürt liderleri TRT'de ağırlamaya, başörtüsü gündeme gelse, konunun taraflarını stüdyoya çağırmaya hazırlar mıydı 
     Ali Kırca ile bunları yapmıştık ama bu, Kırca'nın koltuğuna mal olmuştu. 
     Örneklerle birlikte yüzlerdeki endişeler de arttı. "Nasıl olur"cularla, "Neden olmasın"cılar tartıştı. İşe mevzuat hazretleri karıştı. TRT, sabrının sınırına dayandı. Toplantıdan "İnşallah bir gün" diye üzgün ayrıldık. 
     
     Birkaç ay sonra toplantıdakilerden en üst düzeydeki ikisi Genel Müdür Yücel Yener ve onun sağ kolu, deneyimli yayıncı Bülent Varol peş peşe ayrıldı. 
     Haber Dairesi'nin genç Başkanı Aydoğan Kılınç ise halen Genel Müdür adayı. 
     RTÜK, bu "iğneli fıçı"ya aday olan 103 kişiden 3'ünü seçecek bugün... 
     Cumhurbaşkanı da onlardan birini atayacak. 
     Ama TRT'nin derdi bitmeyecek. Çünkü onun için önce yasaları değiştirmek lazım, sonra kafaları... 
     "Özerk bir TRT"ye her zamankinden fazla ihtiyaç var lakin hiçbir hükümet elindeki bu köhne silahtan vazgeçmeye yanaşmıyor. 
     "Kafalar"a gelince... 
     Özel kanalların "Müşteri her zaman haklıdır" anlayışıyla tamamen ticari yapımlara kilitlendiği şu dönemde, TRT'nin, onların ihmal ettiği alanlarda kamusal yayıncılığın bayrağını taşıması kaliteye yatırım yapması, seyirciye alternatif bir örnek sunması gerekiyor. Oysa TRT, enerjisini, özel kanallardan daha iyi yarışma, daha iyi dizi çekmeye, daha çok reklam almaya harcıyor. 
     Genel müdürlere ise, haber sıralamasında yerini beğenmeyen bakan telefonlarına cevap yetiştirmek ya da onuruyla istifa etmek kalıyor. 
     Oysa özel kanallara bakıldığında görülüyor ki, yayıncılık alanının - iyisiyle kötüsüyle - en önde gelen isimleri TRT çıkışlı... Kurum, piyasaya adam yetiştiriyor, ama kendisi tutamıyor. 
     İşte o yüzden vergilerimizle var olan bu kurumun başına hükümetin emir eri olacak birini değil, kurumu ve yayıncılığı iyi bilen, TRT'yi müdahalelere karşı koruyabilecek, yayıncılara üretme heyecanı ve cesareti verebilecek, kamu adına hizmet yapabilecek dinamik bir isim atanmasını bekliyoruz. 
     
     







</TEXT>
</DOC>
