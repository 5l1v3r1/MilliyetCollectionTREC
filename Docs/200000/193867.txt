<DOC>
<DOCNO> 193867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur35.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Ağar, Trabzon'da 
</HEADLINE>
<TEXT>

     DYP Genel Başkanı Mehmet Ağar, yıllarca rant ekonomisini kaldıracağım diyenlerin bu ekonomiye sıkı sıkıya sarılmış durumda olduklarını söyledi. Ağar, Trabzon Gazeteceler Cemiyeti'nde TGC düzenlediği basın toplantısında, AK Parti Hükümeti'nin, 57. Hükümet'in ekonomik programını uyguladığını, bunun dışında herhangi bir programı bulunmadığını iddia etti. Ağar, ''Madem ki 57. Hükümet'in ekonomik programını sadakatle uygulayacaktınız, niye iktidara talip oldunuz. Bence o programın devamı konusunda gerekli desteği verirdiniz, hükümette yoluna devam ederdi'' diye konuştu. 
     Hükümetin yeni bir programı olmadığının 2004 yılı bütçesinden anlaşıldığını ifade eden Ağar, şunları söyledi 
     ''Yeni vergiler, yeni zamların hepsinin kapıda olduğu aşikardır. Bu bütçe içinde emekli, işçi, çiftçi yoktur ama rantiye vardır. Hükümet faizcilerden bir türlü uzaklaşamamıştır. Yıllarca rant ekonomisini kaldıracağım diyenler, bu ekonomiye sıkı sıkıya sarılmış durumdadır. Fukaranın hükümeti olacağım diyenler, baskı ve menfaat gruplarının taleplerini öne almak suretiyle onları halletmeye çalışmaktadırlar.'' 
     
     DIŞ POLİTİKA 
     Türk dış politikasının yönlendirilen, tesir altında kalan, adeta kendisi ile ilgili hiçbir planı projesi olmayan, öne çıkamayan bir görüntü sergilediğini ileri süren Ağar, ''Türk Dış Politikası'nda karar, tavır, kendi iradesiyle olayları belirleme, inisiyatif alma gibi özellikler kaybolmuştur. Baskılara direnemeyen bir yapı vardır'' dedi. 
     Hükümetin Irak krizini iyi okuyamadığını, gelinen noktanın herkesi endişelendirdiğini anlatan Ağar, ''Hükümet Kıbrıs meselesini de iyi okuyamamıştır. Bugün gelinen nokta ortadadır. Türkiye dış politika meselelerinde açmazdadır'' diye konuştu. 
     
     DYP-ANAP BİRLEŞMESİ 
     Önümüzdeki yerel seçimlerde DYP-ANAP birleşmesinin söz konusu olup olmayacağının sorulması üzerine Ağar, özellikle 1980'den bu yana partilerin merkez yönetimleri vasıtası ile yaptığı anlaşmaların olumlu sonuçlar vermediğini söyledi. 
     Siyasetin kendi tabii sürecinden sağlıklı sonuçlar çıktığını belirten Ağar, şöyle devam etti 
     ''1980 sonrası ortaya çıkan merkez sağ dediğimiz bir büyük kesimin suni sebeplerle birbirinden ayrılmasına yol açan bütün olaylar geride kalmıştır. Bugünün ihtiyacı, bu suni ayrılıkların bütünleşmeye dönme sürecidir. Bu bütünleşme tabanda da kendi kendine olmaktadır. Anadolu'nun dört tarafında bu bütünleşmenin işaretlerini görüyoruz. Biraz daha zaman tanıyalım bütünleşmenin kendi kendine olacağını hepimiz göreceğiz'' 
     
</TEXT>
</DOC>
