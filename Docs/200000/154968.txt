<DOC>
<DOCNO> 154968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/guncel/gun10.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Komando yüzbaşı tinerci kurbanı... 
</HEADLINE>
<TEXT>

Deniz SAT Yüzbaşı Zeki Şen, eğlenmek için gittiği Taksim'de 4 tinercinin saldırısına uğradı. Kalbinden bıçaklanan Şen ölürken, saldırganlar yakalandı 
     DİNÇER ŞEREF, ELVAN EZBER, M. AKİF ERDEM İstanbul 

     Arkadaşlarıyla eğlenmek için gittiği Taksim'de tinercilerin saldırısına uğrayan Deniz SAT Yüzbaşı Zeki Şen 33 , kalbinden bıçaklanarak öldürüldü. 
     Gürcistan'daki BM Barış Gücü'nde görev yapan Şen, dış görevini tamamladıktan sonra İstanbul'a tayin oldu. Yeni görevine başlamayan ve izinli olan Şen, arkadaşlarıyla eğlenmek için Taksim'e gitti. Dün saat 03.00'te McDonald's önünde taksi bekleyen Şen ve arkadaşlarının yanına yaklaşan dört tinerci genç, ısrarla sigara ve para istedi. Çıkan tartışma üzerine M.G. 16 , cebinden çıkardığı sustalı bıçağı Şen'in kalbine sapladı. Taksim Eğitim ve Araştırma Hastanesi'ne kaldırılan Şen, tüm müdahalelere rağmen kurtarılamadı. 
     Şen'e saldıran M.G. ile H.Ü. 17 , Y.T. 16 ve İlhan Özcan 24 ise, kısa sürede yakalandı. 
     Öldürdükleri kişinin asker olduğunu bilmediklerini belirten zanlıların, sigara ve para istedikleri Şen'i kendilerini tersleyip dövmesi üzerine bıçakladıklarını söyledikleri öğrenildi. Şen'den çorba parası istediğini belirten M.G. ise, "Hakaret etti ve sırtıma vurdu. İki hap atıp tiner çektim. Sonrasını hatırlamıyorum" dedi. 
     
     Biri serbest, üçü tutuklandı 
     Sorgularının ardından Beyoğlu Adliyesi'ne sevk edilen 4 zanlıdan, İlhan Özcan serbest bırakılırken, diğerleri tutuklanarak Bakırköy Çocuk ve Kadın Tutukevi'ne gönderildi. 
     

</TEXT>
</DOC>
