<DOC>
<DOCNO> 161620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yasam/yas04.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sharon Clinton 
</HEADLINE>
<TEXT>

Hillary Clinton'ın hayatını anlatacak filmde 'esas kızı' büyük olasılık Sharon Stone oynayacak. Yapımcılar şimdi bir 'Monica' ve bir 'Bill' arıyor... 
     Piyasaya pazartesi günü çıkacak "Yaşayan Tarih" adlı anı kitabıyla dikkatleri üzerine çeken eski ABD Başkanı Bill Clinton'ın eşi, New York Senatörü Hillary Clinton'ın hayatı film oluyor. 
     İki saatlik filmin gelecek yılın başında gösterime gireceği ve adının büyük olasılıkla "Hillary'nin Seçimi" olacağı belirtildi. Filmde kimin hangi rolü üstleneceği henüz kesinleşmemekle birlikte projeye yakın kaynaklar Hillary rolünü Sharon Stone'un oynamasının çok güçlü bir olasılık olduğunu bildiriyor. Monica Lewinsky ve Billi Clinton rolünü ise kimin üstleneceği henüz bilinmiyor. 
     Verilen bilgiye göre film, Bill Clinton'un başkan olmasıyla başlayacak ve özellikle Hillary'nin umut ve ihtiraslarını gerçekleştirmeye çalışırken karşılaştığı aşağılanmalar ve hayal kırıklıklarını ön plana çıkaracak. Film Hillary Clinton'ın senato seçimini kazanarak yeni bir hayata atılmasıyla sona erecek. 
     

</TEXT>
</DOC>
