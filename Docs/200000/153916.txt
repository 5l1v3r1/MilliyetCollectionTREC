<DOC>
<DOCNO> 153916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/spor/spo06.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde güldük 
</HEADLINE>
<TEXT>

Avrupa Erkekler ve Bayanlar Serbest Güreş Şampiyonası dün Letonya'da başladı. İlk gün mindere çıkan beş sporcumuz 7 galibiyet, 2 mağlubiyet aldı 
     AVRUPA 46.Erkekler ve 10. Bayanlar Serbest Güreş Şampiyonası, Letonya'nın başkenti Riga'da dün start aldı. Şampiyonanın ilk gününde, güreşçilerimiz başarılı bir performans gösterdi. 55 kiloda 4'lü grupta yer alan Ramazan Demir, sabah seansında Moldovalı Vitali Raielan'ı 3 - 0 , akşam ise Ermeni Martis Berberyan'ı 3 -2 yenip tur için avantaj sağladı. 66 Kiloda Ömer Çubukçu, ilk seansta Finli Marko Kaarto'yu, akşam seansında ise Polonya'lı Lusian Gralak'ı aynı sonuçla 6 - 0 mağlup edip 2. tura çıktı. 
     120 kiloda mindere çıkan Avrupa Şampiyonu Aydın Polatçı Ermeni rakibi Aren Ghumasyan karşısında adeta şov yaptı, rakibini 4 dakika 50 saniyede teknik üstünlükle yendi. Akşam da İsviçre'li Mirko Silian'ı 9 - 0 yenerek ikinci turu garantiledi. Erkeklerde tek mağlubiyeti hakem hatasıyla Ermeni Mamed Agaev'e 4 - 3 yenilen 84 kilo güreşcimiz Serhat Balcı aldı. Bayanlarda 55 kiloda güreşen Zeynep Yıldırım önce Alman Oertli'ye 4 - 2 ile teslim oldu, ardından Avusturya'lı Brigitte Stem'i 5 - 1 yendi. 
     
     FILA'ya davet 
     ULUSLARARASI Güreş Federasyonu'nun FILA 2003 yılı değerlendirme toplantısının 19 - 23 Haziran tarihleri arasında Antalya'da yapılacağı açıkladı. FILA Üyesi Ahmet Ayık, davet edilen 50 üyenin tüm masraflarını kendisinin karşılayacağını açıkladı. Ayık, FILA'ya daha fazla Türk üye girebilmesi için gereken kulis çalışmalarını da yapacağını bildirdi. 
     


SPOR 


























</TEXT>
</DOC>
