<DOC>
<DOCNO> 157794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun19.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Babamın köyünü yerle bir etmişler" 
</HEADLINE>
<TEXT>

     KKTC Cumhurbaşkanı Rauf Denktaş'a, şimdi Kıbrıs Rum kesimi sınırları içinde olan, 27 Ocak 1924'te Baf'ta doğduğu evin fotoğrafları takdim edildi. 
     KKTC Sosyal-İş Sendikası heyeti, bir süre önce Kıbrıs Rum kesimini ziyareti sırasında Denktaş'ın Baf'ta doğduğu evin fotoğraflarını çekti ve bunları bugün Denktaş'a takdim etti. 
     Fotoğraflara bakarken duygulandığı gözlenen Denktaş, Baf'la ilgili fotoğrafları incelerken, ''Babamın köyünü yerle bir etmişler'' dedi. 
     Sendikanın sorunlarını da dinleyen Denktaş, Kıbrıs Rum yönetiminin, Kıbrıslı Türklere sağlık hizmeti vereceği ve bunun için Kıbrıslı Türk doktorlarla işbirliği yapacağının hatırlatılması üzerine, BM'nin yıllardır Kıbrıs adına ayırdığı bütün parayı Rumların aldığını ve KKTC'ye ayrıca pay verilmemesi için Rum yönetiminin bu yola başvurduğunu söyledi. 
     Bu paradan KKTC'ye pay verilmemesi için Rum yönetiminin sözde cömertçe davrandığını ve Kıbrıs Türklerine kendi cebinden hizmet veriyormuş gibi göründüğünü kaydeden Denktaş, ''Bize kendi hakkımızı kaç yıldır vermediler Gasp ettiler, aldılar ve şimdi kapılar açılınca bu 'cömertliği' yapacaklarını söylediler. Para kesilmesin kendilerine diye. Biz ayrı istemeyelim diye. Mesele budur'' diye konuştu. 
     
</TEXT>
</DOC>
