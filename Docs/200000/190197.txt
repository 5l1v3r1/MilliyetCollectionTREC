<DOC>
<DOCNO> 190197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo06.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Avrupa'da 91. sınavına çıkıyor 
</HEADLINE>
<TEXT>

     Beşiktaş, Çek Cumhuriyeti'nin Sparta Prag takımıyla yarın yapacağı Avrupa Şampiyonlar Ligi G Grubu 3. maçıyla, Avrupa kupalarındaki 91. karşılaşmasına çıkacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Avrupa Şampiyon Kulüpler, 7 kez Avrupa Kupa Galipleri, 6 kez de UEFA Kupası'nda temsil etti. 
     ''Kara Kartallar'', bugüne dek Avrupa'da yaptığı 90 maçta, 26 galibiyet, 44 yenilgi, 20 de beraberlik aldı. 
     Siyah-beyazlılar, 3 kupada toplam 97 gol atarken, kalesinde 142 gol gördü. 
     Beşiktaş, Avrupa Şampiyon Kulüpler Kupası'nda 1958-59 sezonunda Yunanistan'ın Pire Olympiakos, 1986-87 sezonunda da Kıbrıs Rum Kesimi'nin Apoel Lefkoşa takımlarının sahaya çıkmamaları üzerine hükmen galip ilan edilerek tur atlamıştı. Not Bu karşılaşmalar değerlendirmeye alınmamıştır. 
     
     ŞAMPİYONLAR LİGİ'NDE 3. KEZ 
     Beşiktaş, Avrupa Şampiyonlar Ligi'nde tarihinde 3. kez mücadele ediyor. 
     Daha önce 2 kez katıldığı ligde 1. tur grubunu geçemeyen siyah-beyazlılar, bu sezon oynadıkları Lazio ve Chelsea maçlarıyla birlikte yaptıkları 14 maçın 4'ünü kazanırken, 1 beraberlik, 9 da yenilgi aldı. 
     Siyah-beyazlılar, grup maçlarında toplam 12 gol atıp, 28 gol yedi. 
     
     EN FARKLI SKORLU GALİBİYETLER 
     Beşiktaş, Avrupa kupalarında en farklı skorlu galibiyetini 5-0'lık skorla 2002-03 sezonunda aldı. 
     Siyah-beyazlılar, UEFA Kupası 1. tur rövanş maçında deplasmanda Bosna Hersek'in FK Sarajevo takımını 5-0 yenerek, Türk takımlarının da şimdiye dek deplasmanlarda elde ettiği en farklı skorlu galibiyeti elde etmiş oldu. 
     
     EN FARKLI SKORLU YENİLGİLER 
     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde aldı. 
     Bu sezonda Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. 
     Beşiktaş ayrıca, aynı sezonda FC Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Avrupa Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     
     EN GOLCÜSÜ OKTAY DERELİOĞLU 
     Beşiktaş'ın Avrupa kupalarındaki en golcü futbolcusu, Oktay Derelioğlu. 
     Siyah-beyazlı formayı giydiği dönemlerde, Avrupa'da takımına toplam 14 gol kazandıran Oktay'ı, 7 golle Mehmet Özdilek, 6'şar golle de Feyyaz Uçar ve Metin Tekin izliyor. 
     Bu sezon forma giyecek futbolcular içinde Ahmet Dursun ve Tayfur Havutçu da Beşiktaş'a Avrupa kupalarında 5'er gol kazandırarak, halen futbol yaşamını sürdüren en golcü futbolcular olarak dikkat çekiyor. Sergen Yalçın da, Chelsea'ye attığı 2 golle siyah-beyazlı formayla Avrupa kupalarında 4 gole ulaştı. 
     Bu arada, siyah-beyazlıların geçen sezon başında transfer ettiği Daniel Gabriel Pancu da 1 sezonda attığı 4 golle, Beşiktaş'ın Avrupa kupalarındaki en golcü yabancı futbolcusu unvanını elinde bulunduruyor. 
     
</TEXT>
</DOC>
