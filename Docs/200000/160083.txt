<DOC>
<DOCNO> 160083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/guncel/gun06.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, başarıdan başarıya koşuyor 
</HEADLINE>
<TEXT>
'Hasta Adam' artık başarılı 
     İngiltere'de yayımlanan The Times gazetesi, bir zamanlar Avrupa'nın "hasta adamı" olarak tanımlanan Türkiye'nin, müzik, spor, sinema gibi birçok alanda dünya çapında büyük başarılar elde ettiğini yazdı. Gazetenin kültür ve magazin ekinde yayımlanan yazıda, Türkiye'nin, Letonya'da düzenlenen 48. Eurovision Şarkı Yarışması'nda birinciliği elde ettiği hatırlatıldı ve kazanan şarkının sözlerini yazan ve Sertab Erener ile birlikte besteleyen Demir Demirkan'ın "çok sayıda Türk pop şarkıcısının Avrupa'ya açılmak için sırada beklediği" sözlerine yer verildi. Yazıda, Türkiye'nin yalnızca müzik alanında değil, Cannes Film Festivali'nde, Dünya Futbol Şampiyonası'nda ve atletizmde de önemli başarılara imza attığı kaydedildi. Yazıda, Sezen Aksu'ya da özel bir yer ayrıldı. 
     

</TEXT>
</DOC>
