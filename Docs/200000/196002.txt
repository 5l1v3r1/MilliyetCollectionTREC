<DOC>
<DOCNO> 196002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/siyaset/siy01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes "Türküm" andı içmemeli... 
</HEADLINE>
<TEXT>

   Bakan Hüseyin Çelik, "Yabancıların her sabah 'Türküm' diye ant içmesi yanlış. Öğrenci Türk değilse 'Türküm' demesi yalan" dedi 
   Kayserİ DHA 

   
   Milli Eğitim Bakanı Hüseyin Çelik, her sabah öğrencilere and içirmenin doğru olmadığını belirterek, "Yabancıların da her sabah 'Türküm' diye ant içmesi yanlış. Öğrenci Türk değilse 'Türküm' demesi yalan. Arkasından 'doğruyum' diyor. Bir önceki yalanından dolayı ikincisi de yalan oluyor" dedi. 
   AKP Kayseri il örgütünün Danışma Meclisi toplantısına katılan Çelik, yabancıların okullarda "Türküm" diye başlayan andı içmek zorunda olmadığını savundu. Çelik, "Düşünün ki, bir Alman sıraya geçip andı söylemeye başlıyor. Biz insanlara yalan söyletmek zorunda değiliz. Bir öğrenci Türk değilse, 'Türküm' demesi yalan" açıklamasını yaptı. 
   
   'İpini koparmış dana' 
   Bazı öğretmenlerin kendisine gelerek, "Derslere giremiyoruz. Bunlar çocuk değil, adeta ipini koparmış dana" diyerek şikayet ettiğini savunan Çelik şöyle konuştu 
   "15 yaş çocukların kanının kaynadığı bir dönemdir. Böyle durumlarda disiplin uygulamaları uygulanmalı. Ancak disiplin cezayı çağrıştırıyor. Biz bunu değiştirip öğrenci değerlendirme merkezleri kurduk. Haşarı öğrenciyle sözleşme imzaladık. Çocuklar kereste değil. Bunlar birey." 
   Akademik çevrelerden büyük tepki gören YÖK yasa tasarısına da değinen Çelik, "Yerel yönetim reformuyla biz yetkilerimizi valililer ve belediye başkanlarına devrederken, YÖK'tekiler de yetkilerini rektörlere devretmelidir. İnsanlar yanlışlara alışmış. Tartışmalar sırasında bana 'çok gürültü çıkıyor' dediler. Ben de 'paslı çivileri sökerken gacır gucur ses çıkıyor' dedim. İçinizden paslı çivi kalsın diyecek bir Allah'ın kulu var mı" dedi. 
   
   Bir musluklar akmıyor 
   Kasılan bir bakan olmadığını, sürekli dolaşarak okullardaki eksikleri saptadığını anlatan Hüseyin Çelik, "Taşları yerine oturtmaya çalışıyoruz. Nereye elimizi atsak elimizde kalıyor. Musluklardan başka her yer akıyor. Hırsızlıklar, yolsuzluklar kılcal damarlarımıza bile yansımış" dedi. 
   
   
   
   
</TEXT>
</DOC>
