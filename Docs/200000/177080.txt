<DOC>
<DOCNO> 177080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/guncel/agun.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Dün Çankırı'daydı 
</HEADLINE>
<TEXT>
   'Yolumuz yapılsa şehir kurtulur' 
   SİZE GELİYORUZ 

   
      
      
   
   
   Çankırı'nın adı bile sert tınlıyor    AHMET TULGAR 

      Bir kez 'Çankırı' deyin, lütfen. Adı bile sert tınlıyor, değil mi Evet, Çankırı'nın acilen yumuşaması gerekiyor. Kim nasıl, ne zaman bu kadar sertleştirmiş bu şehri 
   Milliyet TIR'ının önüne birikmiş Çankırılılar'ın yüzümde tokat gibi patlayan argümanlarıyla merdivene çöküyorum. Kapalı fabrikalar, yüzde beşi faaliyette olan organize sanayi sitesi, turizmi Kastamonu'ya kaptırılmış Ilgaz Dağı, işsizlik, sonra bu çağda susuzluk, ağaçsızlık. Ve her sağanağın ardından sitem mi, övünme mi, babalanma mı olduğu anlaşılamayan o aynı cümle 'Çankırılı her zaman devletine en bağlı şehir olmuştur.' 
   
   ÖĞRENCİYE 'KIZ' DAYAĞI 
   Buradan şuralara gidileceği belli, gidiliyor da zaten 'Biz en çok şehit veren şehirlerdeniz. Doğulular gibi askere silah çekseydik buraya yatırım yapacak sanayicilere de aynı teşvik primleri verilirdi. Gençlerimiz işsiz, ama onlar şimdi affettikleri teröristleri topluma kazandırmak için onlara iş de verecekler.' 
   Çankırı ötekileştirmeye dünden hazır zaten. Birçok Çankırılı'nın ağzında aynı talep 'Ankara Üniversitesi'nin bazı fakülteleri buraya taşınsın. Taşınsın ki, ticaret hareketlensin.' Halbuki daha önce burada fakülte açılmış. Ancak başka şehirlerden gelen öğrenciler kızlara baktılar diye defalarca dayak yiyince fakülte geri gitmiş. Hatta şaşılacak şey ama astsubay okulu da aynı nedenle gitmiş Çankırı'dan. 
   Çankırılılar'ın, hatta kentteki az sayıdaki solcunun da sevdiği Vali Halil Ulusoy şimdi konferanslar düzenleyip halkı, kentlerinde üniversite istiyorlarsa hoşgörülü olmaya çağırıyormuş. 
   
   AÇIK KONUŞURSAK... 
   Çankırı'nın yumuşaması için fabrika, istihdam kadar, belki daha da fazla bir kültür hayatı gerekiyor. 24 tane erkeğin bir odada toplanıp türkü söylediği, geleneksel 'yarenlik' faaliyetiyle olacak iş değil bu. Kadınlar sokaktaki hayatın yeteri kadar uzağında zaten. Sinemalar kapalı, opera için orkestra çukuru bile olan tiyatro salonunda çıt çıkmıyor. 
   Bozkırdan, doğanın mizaca etkisinden dem vurup geçiştirebiliriz konuyu istesek. Ama açık konuşacaksak, kente yıllarca hakim olmuş aşırı sağ iktidarlar, örgütlenmeler bu hale getirmiş Çankırı'yı. Öyle anlaşılıyor. 
   
   Bermuda şeytan dörtgeni içinde...    İSMET BADEM 

      Vali Halil Ulusoy, Belediye Başkanı Namık Kemal Eryılmaz, Milli Eğitim Müdürü Sami Zeybek, Gençlik Spor İl Müdürü Arif Uztürk... Çankırı halkı için görevde bulunan kare as, tam bir şeytan dörtgeni... Hepsi halkı seviyor, hizmet için ellerinden geleni yapıyor... Ama hepsi farklı siyasi eğilimlerden geldikleri için işleri zor... Hele hele, çalışmalarını yakından izlediğim Türkiye'nin en yakışıklı Valisi Halil Ulusoy'un yöreden kovulması için çalışan kelle avcıları varmış... Halk için çalışanların kaderi bu mu olmalı 
   
   'PANELE KATILDIM' 
   Bu çekişme spora da yansıyor. Basketbol İl Temsilcisi Yaşar Kavak, "Lise ve ortaokullar arası erkekler arası maçlar oynanmadı, yıllardır bayanlarda bir tek maç yapılmadı. Bunun sorumlusu Ankara yani Milli Eğitim Bakanlığı okullarda spor istemiyor. Bu nedenle Milli Eğitim Müdürü Sami Zeybek ödenek vermiyor ve okullararası maçlar yapılmıyor" dedi... 
   Gençlik Spor İl Müdürü Arif Uztürk spor yaptırmak için öyle çok prosedür öne sürüyormuş ki, insanlar canından bezmiş. 
   Bu arada Vali bey, Taraftar Derneği Başkan Yardımcısı Dr. Şahin Eraslan ve Belediye Başkan Yardımcısı, "futbolda şiddet ve oyun kuralları" konulu panelde benim de konuşmamı istedi. Konuklara kulüp, belediye, halk ve valinin Avrupa'da nasıl bütünleştiğine dair örnekler verdim. Bolca spor öyküsü anlattım. 
   
   KISIR DÖNGÜ 
   Futbol İkinci Ligi'nde çok kuvvetli bir takımları var... O kadar... Şehirde görevli 30 beden eğitimi hocasına basketbol semineri verilmesi gerekli. 1999'dan beri basketbol hakemlerine bakan olmamış. Vali Halil Ulusoy'un yaptığı futbol sahasını hediye ettiği belediye burun kıvırıyormuş. Kısaca Bermuda şeytan dörtgeni ve şehrin ileri gelen parti yetkililerinin sonu belli olmayan kavgaları öyle boyuta varmış ki, halkın dertleri bir kenarda aynen devam ediyor. 
   
   'Ne tadımız kaldı ne tuzumuz'    MUSTAFA BAKACAK 

   Size Geliyoruz sloganıyla 17 Ağustos'ta İstanbul'dan yola çıkan Milliyet TIR'ının dördüncü durağı Çankırı oldu. Marmara depreminin yıldönümünde Yalova ve Sakarya'ya uğrayan Milliyet TIR'ı, buradan Bartın'a, ardından da 829 kilometre yolu geride bırakarak Çankırı'ya ulaştı. Karatekin Parkı'nda gerçekleşen buluşmada Milliyet yazarları, coşkulu bir kalabalık tarafından çiçeklerle karşılandı. Sorunlar, istekler anlatıldı, çözüm önerileri tartışıldı. Söze, "Yarenler şehrinin tadı tuzu yok" diye başladılar. AKP milletvekili İsmail Ericekli'nin de Milliyet TIR'ını ziyaret etmesiyle sohbetimiz açık oturuma dönüştü. 
   Her ailede bir memurun bulunduğu Çankırı'nın en büyük sorunu diğer illerde de olduğu gibi işsizlik. Umutlar üniversite açılmasına bağlanmış. 
   
   ACEMİ BİRLİĞİ GELSİN 
   Doğal yapısı nedeniyle sanayiye uygun olmayan, hayvancılığın zayıf kaldığı Çankırı, başkente yakın olmanın avantajını kullanmak istiyor. Bunun yolunun da kültür kenti olmaktan geçtiğine inanılıyor. Üniversitenin dışında acemi birliği de isteniyor. Sanayinin gelmesi, yatırım yapılması da istekler arasında. "Kaya tuzumuz var" diyorlar, ama maliyeti pahalı olduğundan rekabete dayanamıyor. 
   Kalabalık arasından bir ses yükseliyor "Başkente bu kadar yakın, bir o kadar da uzağız." Milletvekili Ericekli, "Çözüm duble yolda. Yol gelince üniversite ve sanayii de gelir" diye teselli ediyor... 
   
   BUGÜN 
   Hasan Cemal, Meral Tamer, Yavuz Baydar ve Halil Özer saat 13.00'te, Tokat Cumhuriyet Meydanı'nda sizlerle buluşacak... 
   
   YARIN 
   Çorum-Amasya izlenimleri 
   
   
</TEXT>
</DOC>
