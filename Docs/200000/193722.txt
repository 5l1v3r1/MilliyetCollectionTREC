<DOC>
<DOCNO> 193722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun21.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda mafya için lojistik cennet... 
</HEADLINE>
<TEXT>

     Hollanda polisi, ülkenin mafya şeklinde örgütlenen suç şebekeleri için lojistik açısından bir cennet olduğunu düşünüyor. 
     Emniyet teşkilatı bünyesindeki Ulusal Soruşturma Dairesi Başkanı Johan van Kastel, katıldığı bir televizyon programında, mafyanın kara, demiryolu, deniz ve hava ulaşım olanaklarından çok iyi yararlandığını, suç şebekeleri için Hollanda'nın lojistik destek cenneti olduğunu belirtti. 
     Ülkeye sokulan uyuşturucu ve diğer yasadışı malların yüzde 80-90'ının başka ülkelere aktarılması amacıyla getirildiğini belirten van Kastel, bu noktada Rotterdam Limanı ve Schiphol Havaalanı'nın çok önemli bir işlev gördüğünü belirtti. 
     Van Kastel, Rotterdam Limanı'nı Almanya'ya bağlayacak ''Betuwelijn'' olarak bilinen yeni demiryolu hattının tamamlanmasıyla, mafya için aktarma olanaklarının daha da genişleyeceğini ileri sürdü. 
     Polisin ve gümrük görevlilerinin mafyanın bu faaliyetlerine karşı çalışmalarını titiz bir şekilde sürdürdüğünü kaydeden emniyet yetkilisi, ancak personel sayısına bağlı olarak kontrol yetersizliği yüzünden söz konusu faaliyetlerin önlenemediğini belirtti. 
     Ulusal Soruşturma Dairesi Başkanı van Kastel, ''taşımacılık ülkesi'' olarak bilinen Hollanda'nın bu sorunların kağıt üzerine döktüklerini ve hükümetin ilgili birimlerinin alınabilecek yeni önlemler konusunda çalışmalarını sürdürdüğünü kaydetti. 
     Hollanda'da, başta uyuşturucu olmak üzere yasadışı faaliyet gösteren 400 dolayında mafya türü örgüt bulunduğu tahmin ediliyor. 
     Adalet Bakanı Piet Hein Donner de kısa bir süre önce yaptığı açıklamada, Avrupa'da yılda tüketilen ortalama 100 ton dolayındaki uyuşturucunun yüzde 60'ının Schiphol Havalimanı'ndan ülkeye sokulduğu tahminini dile getirmişti. 
     
</TEXT>
</DOC>
