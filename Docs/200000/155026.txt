<DOC>
<DOCNO> 155026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yazar/tamer.html </URL>
<DATE> 2003/05/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Katıl ve kendi geleceğini yarat projeleri 
</HEADLINE>
<TEXT>

     Arı Hareketi'nin Genel Sekreteri Emine Çağan, Genç Arı Direktörü Emre Ergun ve Karakülah, 1 ay önce bu köşeden haberini verdiğim 4. GençNet Konferansı'na davet etmek ve bilgi vermek için gelmişlerdi. Türkiye'nin dört bir yanından üniversite öğrencisi 1100 genç, Arı Hareketi'nin organizasyonuyla bu hafta sonu İstanbul'da biraraya gelecekler. İnternet üzerinden kendi oylarıyla belirledikleri konuşmacıları dinleyecekler, kendi öncelik verdikleri konularda uzman kişilerce bilgilendirilecekler. 
     
     Yerel kalkınma 
     "Katıl ve kendi geleceğini yarat" sloganıyla gençlerin bu yılki toplantı için belirledikleri 2 konudan "Yerel kalkınma ve katılımcılık" diğeri yüksek eğitim ve öğretim benim fevkalade ilgimi çekti. Nedenini, bu köşenin sürekli okurları artık ezbere biliyorlar 
     Milliyet TIR'ıyla geçen yıl Kars dahil Anadolu'da 15 ili dolaştıktan ve yoksulluğun akıl almaz boyutlarını "yerinde" gördükten sonra ben, büyük laflar ve Kars'tan Ardahan'a ülke çapında "kapsamlı çözüm" adı altındaki havanda su dövmeler yerine çıkış yolunun iyi düşünülmüş, maddi açıdan fevkalade mütevazi, yörenin becerilerini kullanarak yerel düzeyde devreye sokulabilecek küçük yerel çözümlerde olduğuna kanaat getirdim. Karakülah'ın anlattıklarını da bu nedenle gözyaşları içinde dinledim 
     
     Gönüllü Arı'lar 
     Karakülah, 25 yaşında genç bir avukat. Türkiye çapındaki 300 gönüllü Genç Arı'dan biri. Her hafta sonu bir ile giderek GençNet üyesi üniversitelilerle biraraya gelip projeler geliştiriyorlarmış. Bu yılın başından beri 4 ayda 20 ile gitmişler. Örneğin martta bir hafta sonunu Kars'ta Kafkas Üniversitesi öğrencileriyle birlikte geçirmişler. Öğrenciler, 2 öncelikli sorun ortaya koymuş Birincisi üniversiteye ulaşım, ikincisi de kentin su sıkıntısı. 
     Belediye otobüsünün durağı hem kampüse çok uzakmış, hem de içkili eğlence yerlerinin göbeğinde olduğu için kız öğrenciler açısından sıkıntı yaratıyormuş. Üniversiteye minibüs ise sadece gündüzleri varmış. 
     
     Kars'taki başarı 
     GençNet'liler önce minibüslerin üniversite güzerg hında gece de çalışmasını sağlamaya yönelmişler. Kars Şoförler Odası Başkanı ve ardından da Kars Belediye Başkanı Naif Alibeyoğlu ile görüşerek sorunu çözmüşler. Başardıklarını görünce bu kez "olmaz" diye baktıkları otobüs durağı sorununu projelendirmişler ve Belediye Başkanı'nın da destek olması sonucu kampüse daha yakın yeni bir otobüs durağı konmuş. Hatta durak inşa edilip faaliyet geçmiş bile... 
     1.5 ay önce hayal bile edemeyecekleri bu başarı, Kafkas Üniversitesi öğrencilerini cesaretlendirmiş. Şimdi kentin su sıkıntısını gidermek ve kentteki su kaynaklarının kısmen yeni güzerg hla halkın kullanımına sunulmasına katkıda bulunmak üzere proje geliştiriyorlarmış. Belirleyici unsurlardan biri de, hiç kuşkusuz Belediye Başkanı'nın işbirliği arzusu... 
     
     Muğla'dan ÖSS'ye 
     Muğla Üniversitesi'nde ise yine GençNet projesi çerçevesinde Eğitim Fakültesi öğrencileri, yoksul öğrencilere üniversite hazırlık kursu vermişler. Geçmişte öğrencilerden gelen bazı önerilere soğuk bakan üniversite yetkilileri ise anfileri açmaktan servis araçlarından yararlandırmaya kadar üniversitenin bütün olanaklarını bu projeye seferber etmişler. Bu arada bir pastane, hafta sonu verilen kurslar için bedava poğaçalar göndermiş. Bir kırtasiyeci yoksul öğrencilerin kalem - defter - silgi ihtiyacını karşılamış. Hatta kentteki üniversite hazırlık dershaneleri, yoksul çocukları kendilerine rakip görmedikleri için üniversiteye hazırlık kitaplarını bedava vermişler. 
     Ve öğretmen niteliği olmayan gençlerin gözyaşartıcı başarısı 105 yoksul öğrenciden 84'ü üniversiteyi kazanmış. 
     
     

</TEXT>
</DOC>
