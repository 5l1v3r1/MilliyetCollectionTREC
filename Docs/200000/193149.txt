<DOC>
<DOCNO> 193149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/guncel/gun05.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamına yargıdan darbe 
</HEADLINE>
<TEXT>

   GÖKÇER TAHİNCİOĞLU Ankara 
   
   İzinli olduğu dönemde ABD'de kalp krizi geçirmesi nedeniyle ameliyat edilen bilim adamına bir darbe de yargıdan geldi. Danıştay, geçen yıl yaşamını yitiren Hacettepe Üniversitesi eski Kadın Doğum Anabilim Dalı Başkanı Prof. Dr. Kemal Üstay'ın Türkiye'deki ameliyat fiyatının üzerindeki masraflarının, ailesine geri ödenemeyeceğini kararlaştırdı. 
   Üstay, ABD'de 1996'da kalp krizi geçirdikten sonra ameliyat olmuş ve 35 bin 642 dolar tutan masrafları cebinden ödeyip dönmüş ve devletten masraflarının ödenmesini talep etmişti. 
   Hacettepe Üniversitesi, Türkiye'de aynı operasyonun 500 milyon liraya yapılabileceğini belirterek, Üstay'a sadece 4 bin dolar ödemiş ve konu mahkemelik olmuştu. 
   Emsal niteliğindeki karara göre, Türkiye dışında rahatsızlanan devlet memurları, ameliyatları acil olsa bile masraflarının yüksek olmamasına dikkat etmek zorunda kalacak. 
   
   
   
</TEXT>
</DOC>
