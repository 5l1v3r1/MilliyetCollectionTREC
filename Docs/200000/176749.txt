<DOC>
<DOCNO> 176749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko35.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 6 ayda 4 milyar dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak-Haziran döneminde, 4 milyar 1 milyon dolar açık verdi. 
     Cari işlemler dengesi, geçen yılın aynı döneminde 1 milyar 373 milyon dolar açık vermişti. 
     Merkez Bankası'nın açıkladığı 2003 yılı Ocak-Haziran dönemi ödemeler dengesi verilerine göre, yılın altı ayında cari işlemlere etkisi olan kalemlerden dış ticaret açığı, yüzde 73.1 oranında artarak 5 milyar 452 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 32.1 artmasına rağmen, bavul ticaretinin yüzde 7,6 azalması ve ithalat harcamalarının CIF yüzde 34,4 oranında artması'' olarak gösterildi. 
     2003 yılı Ocak-Haziran döneminde, hizmetler, yatırım gelirleri ve cari transferlerden elde edilen net gelirler yüzde 18.3 oranında azalarak 1 milyar 451 milyon dolar oldu. 
     
     DIŞ TİCARET 
     Geçen yıl Ocak-Haziran döneminde 16 milyar 423 milyon dolar olarak gerçekleşen ihracat FOB gelirleri, 2003 yılının aynı döneminde yüzde 32.1'lik artışla 21 milyar 699 milyon dolar olarak gerçekleşti. 
     Yine 2002 yılı Ocak-Haziran döneminde 22 milyar 794 milyon dolar olan altın dahil ithalat CIF harcamaları ise yüzde 34,4 oranında artışla 30 milyar 628 milyon dolara çıktı. 
     Bir önceki yıl Ocak-Haziran döneminde 1 milyar 852 milyon dolar olan bavul ticareti, bu yılın aynı döneminde yüzde 7.6 oranında azalarak 1 milyar 711 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak-Haziran döneminde net olarak 5 milyar 793 milyon dolar olarak gerçekleşti. 
     Bu miktarın, net 92 milyon dolar tutarındaki kısmını yurtdışında işlem gören malların ihracı, net 5 milyar 701 milyon dolar tutarındaki kısmını ise yurtiçinde işlem gören malların ihracı oluşturdu. 
     Bu gelişmeler sonucunda, 2002 yılı Ocak-Haziran döneminde 3 milyar 150 milyon dolar olan dış ticaret açığı, 2003 yılının aynı döneminde yüzde 73.1 oranında artışla, 5 milyar 452 milyon dolar olarak gerçekleşti. 
     
     HİZMETLER 
     Turizm gelirleri, bir önceki yılın aynı dönemine göre yüzde 10.7 oranında, giderlerinin de yüzde 1.7 oranında azalması nedeniyle, net turizm gelirleri yüzde 14.9 oranında azalarak 1 milyar 726 milyon dolar olarak gerçekleşti. 
     Taşımacılık gelirleri de 2002 yılının aynı dönemine göre, yüzde 22.4 oranında, giderlerinin de yüzde 26.5 oranında artması nedeniyle net taşımacılık gelirleri 2003 yılı Ocak-Haziran döneminde yüzde 12.6 oranında artarak 401 milyon dolar oldu. 
     Geçen yıl ilk 6 ayda 1 milyar 618 milyon dolar olan cari transferler, bu yılın aynı döneminde 1 milyar 622 milyon dolar olarak gerçekleşirken, bu kalem içinde önemli yer tutan işçi gelirleri, bu yıl Ocak-Haziran döneminde 977 milyon dolar olarak belirlendi. 
     2002 yılı Ocak-Haziran döneminde 794 milyon dolar net çıkış gösteren portföy yatırımları, 2003 yılının aynı döneminde 1 milyar 12 milyon dolar net girişle sonuçlandı. 
     
</TEXT>
</DOC>
