<DOC>
<DOCNO> 175951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Bursaspor'a İnönü'de 8 maçtır yenilmiyor... 
</HEADLINE>
<TEXT>

     Beşiktaş ile Bursaspor, yarın yapacakları maçla birlikte, Birinci Süper Futbol Ligi'nde 73. kez karşı karşıya gelecek. 
     2 takım arasında bugüne dek yapılan 72 lig maçından 28'ini Beşiktaş, 12'sini Bursaspor kazanırken, 32 maç da berabere sonuçlandı. 
     Siyah-beyazlıların toplam 94 golüne, yeşil-beyazlılar 63 golle karşılık verdi. 
     Geçen sezon ligin ilk haftasında 2 takım arasında Bursa'da yapılan maç 2-2 berabere sonuçlanmış, 18. haftada İstanbul'daki karşılaşmayı ise Beşiktaş 1-0 kazanmıştı. 
     
     BEŞİKTAŞ, 8 MAÇTIR İSTANBUL'DA MAÇ YİTİRMİYOR 
     Beşiktaş, son 9 yıldır Bursaspor karşısında evinde maç yitirmedi. 
     En son 1994-95 sezonunun ilk yarısında İstanbul'da yapılan maçta rakibine 2-1 yenilen siyah-beyazlılar, daha sonra evinde yaptığı 8 karşılaşmada rakibine boyun eğmedi. Bu 8 karşılaşmanın 5'ini kazanan Beşiktaş, 3'ünde ise berabere kaldı. 
     ''Kara Kartallar'', rakiplerini İstanbul'da son 4 sezonda da yenmeyi başardı. 
     
     İSTANBUL'DAKİ MAÇLAR 
     Beşiktaş, kendi sahasında yaptığı lig maçlarında, Bursaspor'a karşı üstünlük kurdu. 
     2 takım arasında İstanbul'da yapılan 36 maçın 19'unu Beşiktaş, 2'sini Bursaspor kazandı, 15 maç da berabere sonuçlandı. 
     BJK İnönü Stadı'nda Beşiktaş 61, Bursaspor ise 27 gol attı. 
     
     BURSASPOR, TARİHİ HEZİMET YAŞATTI 
     Beşiktaş, Birinci Lig tarihinde şimdiye kadarki en farklı skorlu yenilgisini Bursaspor karşısında aldı. 
     1980-81 sezonunda Bursa'da yapılan maçı 5-0 kazanan Bursaspor, Beşiktaş'a tarihi hezimeti yaşatmıştı. 
     
</TEXT>
</DOC>
