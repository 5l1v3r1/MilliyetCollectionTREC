<DOC>
<DOCNO> 151747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/guncel/gun00.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dağdan indirme' yasası geliyor... 
</HEADLINE>
<TEXT>

PKK-KADEK üyelerinin dağdan indirilip topluma kazandırılması için hazırlanan pişmanlık yasasıyla teröristler kısa süre hapiste yatıp yeni bir hayata başlayacak 
     SERPİL ÇEVİKCAN 

     Zaman zaman pişmanlık yasası uygulamalarıyla PKK'nın çözülme sürecini hızlandırmayı amaçlayan Ankara, geçmiş uygulamadan beklediği sonucu alamayınca daha etkin bir yasal düzenleme ile teröristlerin dağdan indirilmesi için en büyük adımı atıyor. Devletin zirvesinde de yapılan değerlendirmeler ışığında terörün ve kaynaklarının tümüyle ortadan kaldırılması ve toplumsal barışa katkıda bulunulması amacıyla hazırlanan genişletilmiş pişmanlık düzenlemesi, İçişleri ve Adalet Bakanlığı'nın ortak çalışmasıyla sonuçlandırılma aşamasına geldi. Proje Milli Güvenlik Kurulu'nda da değerlendirildi. 
     
     ŞİMDİ DAHA ETKİLİ OLUR 
     Irak savaşı sonrasında Kuzey Irak'ta oluşacak ortam ve siyasi yapının bu tür bir düzenlemeyi daha etkili kılacağı yolunda güvenlik değerlendirmeleri yapıldı. Kaotik ortamın giderilmesinin ardından bölgede otorite boşluğunun kısa sürede doldurulacak olmasının da PKK - KADEK mensuplarının yasadan yararlanması için itici güç olabileceği kaydedildi. Yetkililer, konuyla ilgili şunları söyledi 
     
     'İLKİ İŞE YARAMADI' 
     "Daha önce uygulanan pişmanlık yasasının fonksiyonel olmadığı tespiti yapıldı. Bu uygulamayla arzu edilen sonuç alınamadı. Bunun nedenleri incelendiğinde daha önceki düzenlemenin çok dar kapsamlı olduğu, bu yasadan yararlanmak için istenilen koşulların uygulamayı zorlaştırdığı anlaşıldı. Yasadaki suça hiç bulaşmamış, eli silaha hiç değmemiş gibi kriterler cazibesini azalttı. O kadar ki helikopterlerle dağlardaki teröristlere binlerce mesaj atılmasına rağmen bu çağrılara icabet edenlerin sayısı çok az oldu." 
     
Yasa nasıl uygulanacak      Yasadan sol örgütlerin merkez komite, başkanlık konseyi, sağ örgütlerin ş ra olarak bilinen yönetici lider kadrosu dışındaki yöneticileri de yararlanabilecek. Yasadan faydalanmak isteyenlere, durumlarına göre kademeli af getirilecek. Örgüt bünyesinde bulunmasına karşın, hakkında cezai soruşturma ya da yakalanma kararı bulunmayan kişiler, çok az süre hapis yatarak yeni bir hayata başlayabilecek. Haklarında bu tür karar bulunanlar ise normal sürelerden çok daha az hapis yatacak. Düzenlemenin 'genel af' niteliği taşımayacağı vurgulanırken teslim olanların gerek duyulursa kademeli olarak yeni bir kimlikle hayata başlamalarının sağlanacağı belirtildi. 
     


GÜNCEL 




















</TEXT>
</DOC>
