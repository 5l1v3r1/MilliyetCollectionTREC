<DOC>
<DOCNO> 184055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/kohen.html </URL>
<DATE> 2003/09/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
BM'nin hali... ve meşruiyet 
</HEADLINE>
<TEXT>

   
   Irak konusunda BM'nin "meşruiyeti"nin arandığı ve BM'ye daha aktif bir rol verilmesinin istendiği bir sırada, bizzat dünya örgütünün geleceği gündeme geliyor. 
   191 üyeli BM Genel Kurulu'nun yeni çalışma döneminde ele alacağı konular arasında Genel Sekreter Kofi Annan'ın örgütün yeniden yapılanmasını öneren bir raporu da yer alıyor. 
   Son Irak krizi, BM'nin Annan'ın deyişi ile 21. yüzyılın realitelerine ayak uydurması ve bu bağlamda bazı "radikal reformlar"ın gerçekleştirilmesi lüzumunu ortaya koydu. 
   Genel Sekreter'in raporundan da anlaşıldığı gibi 58 yıllık bir geçmişi olan dünya teşkilatının bugünkü yapısı ve sistemi, zamanımızın sorunlarına çözüm sağlayacak durumda değil. 
   Kofi Annan örnek olarak Güvenlik Konseyi'ni alıyor ve öncelikle BM'nin bir nevi karar mercii olan bu organının yeniden yapılanmasını öneriyor. 
   
   BM İkinci Dünya Savaşı'nın sonunda kurulduğunda 51 üyesi vardı. Güvenlik Konseyi'nde temsil edilen 15 ülkeden beşinin "Beş Büyükler"in veto hakkı vardı. 
   Bugün BM'nin 191 üyesi var. Güvenlik Konseyi'nin üye sayısı gene 15 ve veto hakkına sahip "devamlı üyeler" de gene sadece beş... 
   Genel Sekreter Konsey'in üye sayısı ile birlikte veto hakkına sahip ülke sayısının da artırılmasını öneriyor. 
   Annan haklı. BM'de köklü reform şart. Irak krizi bu ihtiyacı daha da hissettirdi. Dünya örgütü günümüzün dertlerine ve ihtiyaçlarına göre kendisine yeni bir çekidüzen vermek zorunda. Aksi halde hem meşruiyetini, hem etkinliğini kaybedecek... 
   Ne var ki, BM'nin kendisini yeniden yapılandırması için de özellikle "büyük devletler" arasında bir konsensüs lazım. Oysa halen daha çok "Birleşmemiş Milletler" durumundaki dünya teşkilatında bunun sağlanması oldukça zor. Örneğin ABD, Rusya, Çin, İngiltere ve Fransa hep birlikte genişletilmiş bir Güvenlik Konseyi'nde başkalarına da veto hakkının verilmesine razı olurlar mı 
   
   Irak krizinin BM'yi de krize soktuğu söyleniyor. Oysa daha öne başka sorunlar da dünya örgütünü krize - hatta komaya - sokmuştu. Soğuk Savaş yıllarında BM'nin içine düştüğü kritik durumları Berlin krizinden Küba bunalımına kadar hatırlayalım. Soğuk Savaş'ın sona ermesi BM platformunda iki blok arasındaki sürtüşmelere de son verdi, ama yerel veya bölgesel uyuşmazlıklar ve çatışmalar, gene BM'yi böldü ve aciz hallere soktu. 
   Irak krizinde ABD'nin BM'yi ekarte ederek kendi başına hareket etmesi şimdi Washington'un dünya örgütünden destek aramasına rağmen , gerçekten köklü bir "BM reformu"na ihtiyaç olduğunu ortaya koyuyor. 
   Ancak "Washington Post"un yazdığı gibi, BM'de reformdan söz etmek çok yararlı, ama BM'nin gerçek meşru bir "dünya hükümeti" gibi hareket edeceğini beklemek de hayal... 
   BM, her biri kendi çıkarlarını gözeten bir bağımsız uluslar topluluğudur. Burada kararlar çoğu zaman "yüksek değerlere" göre değil, bencil çıkarlara göre alınır. Bazen karar alınamaz, bazen de alınan karar uygulanmaz. Her kararın da adil olduğu veya çözüm getirdiği de söylenemez. Türkiye'nin Kıbrıs'la ilgili tecrübelerini anımsayalım ... 
   Bu durumda bugün BM'ye uluslararası anlaşmazlıklarda tek "meşruiyet" kaynağı olarak bakmanın ne kadar doğru olduğu da sorulmaya değer. 
   
      
   
</TEXT>
</DOC>
