<DOC>
<DOCNO> 162405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/pulur.html </URL>
<DATE> 2003/06/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Siyaset Rasim" huzurlarınızda... 
</HEADLINE>
<TEXT>

     "Siyaset Rasim"le dostluğumuz "12 Eylül" döneminde başlar, siyasetin yasak olduğu günlerde "Siyaset Rasim" sık sık köşemizi ziyarete gelir, içinden geleni söylerdi. 
     Orta boylu, şişmanca, gözlüklü, sinirlenince bıyıklarını çekiştirip, kemiren, çay düşkünü, o tarihlerde sigara da içerdi, şimdi bırakmış, "sessiz çoğunluk" denilen kesimin sanki sağduyusuydu. 
     
     "12 Eylül" dönemi bitip, demokrasiye geçilince "artık siyaseti siyasetçiler yapmalı" deyip "Siyaset Rasim"i köşesinde anılarıyla baş başa bıraktık. 
     
     DEVİR o devir olmasa bile, sanırız "Siyaset Rasim"in görüşlerine yine ihtiyaç var. 
     Mesela şu Avrupa işi nedir 
     Duyar duymaz kestirip attı 
     "Avrupalı olmalıyız, ama..." 
     Hemen araya girdik 
     "Aması filan yok diyorlar, öyle şart, şurt yok diyorlar." 
     Bıyıklarıyla oynamaya başladı 
     "O zaman Ulusal Program'ı da, uyum yasalarını da Avrupalılar hazırlasın, biz kabul edelim, olsun bitsin " 
     
     GELELİM hassas konulara 
     "Şu Terörle Mücadele Yasası'nın 8. maddesi ile özel televizyonların Kürtçe yayınına ne diyorsun Askerler buna karşıymış." 
     "Sadece askerler mi Toplumun başka kesimlerinde onlar gibi düşünenler yok mu Hani düşünce özgürlüğü, düşündüğünü söyleme özgürlüğü Askerler ve onlar gibi düşünenler, bu yapılırsa terör yine azar, 30 bin insanın canına mal olanlar, tekrar yaşanır diyorlar. Bunu söylediler diye niye kıyamet kopuyor Hem sen siyasi iktidarsın hem de son yılların parmak hesabıyla en güçlü iktidarısın, çıkar yasayı olsun bitsin. Asker istemiyor diye lafı, niye eveleyip geveliyorsun " 
     
     "SİYASET Rasim"i biraz daha deşelim dedik 
     "Yani sen, demokrasiyi savunanların, aslında buna inanmadıklarını demeye getiriyorsun..." 
     "Hem de nasıl Eğer askerlerin bu konularda görüş açıklamalarını istemiyorsan, değiştirirsin Anayasa'yı, kaldırırsın Milli Güvenlik Kurulu'nu, askerler de, tavsiye niteliğinde bile konuşamazlar. Aynı şey sizinkiler için de söylenebilir. Demokrasi, özgürlük, düşünceyi koruma denilince mangalda kül bırakmayan erbab - ı kalem hele, onların söylediklerinin tersini yaz, bakın nasıl saldırıya geçiyorlar. Hem de geçmişlerine hiç bakmadan " 
     
     "SİYASET Rasim" bu, kaçın kurası Tek partiden çok parti devrine, askeri müdahalelere, koalisyonlara, Anayasa'yı bir kere de biz delsek ne olur diyen Özal'dan, "Verdimse ben verdim " diyen Demirel'e kadar, kimleri görmemiş ki, şimdi de "Demokrasi bizim için amaç değil araçtır" diyen Tayyip Erdoğan'ı seyrediyor, hele hele "erbab - ı kalem" dedikleri... 
     Neyse, oduncu ile ağaç hikayesini bilirsiniz, eğer bilmiyorsanız, günü gelirse tekrar yazarız. 
     
     "SİYASET Rasim"in biraz damarına basalım dedik 
     "Atatürk'ü, Kemalistlerden korumak, diye bir laf dolaşıyor ortalıkta, ne diyorsun " 
     "Hay hay, kolay Nasıl olsa mevcut bir kanun var, Atatürk'ü Koruma Kanunu, ben bu kanuna da karşıyım ama, işte bu kanuna bir ek yapılır, olur, Atatürk'ü Kemalistlerden Koruma Kanunu " 
     Sonra hınzır hınzır güldü 
     "Onlar ki verir dünyaya laf ile nizamat 
     Bin türlü teseyyüp bulunur hanelerinde." 
     
     BİR münasip günde buluşmak üzere vedalaştık... 
     İnşallah o münasip gün, bizi çok bekletmez. 
     
     

</TEXT>
</DOC>
