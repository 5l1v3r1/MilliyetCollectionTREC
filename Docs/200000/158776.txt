<DOC>
<DOCNO> 158776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/siyaset/siy01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye ambargoyu kaldıracak AB formülü 
</HEADLINE>
<TEXT>

Avrupa Birliği, KKTC'de üretilen malların birliğe satışına izin verecek düzenleme için bir ünite kuracak 
     UTKU ÇAKIRÖZER, ABDULLAH KARAKUŞ Ankara 

     Dışişleri Bakanı Abdullah Gül, AB'nin KKTC için açıklayacağı pakette, bu ülkede üretilen malların birliğe satışına izin verecek bir düzenleme yer alacağını açıkladı. Gül, AB'nin bu düzenleme için KKTC'ye bir "ünite" kuracağını kaydetti. AB'nin Genişlemeden Sorumlu Komiseri Günter Verheugen'le konuyu iki kez konuştuğunu kaydeden Gül, "Bizim 'ambargoların kalkması' dediğimiz şeyi onlar 'ticaret sınırlamasının kalkması' diye tanımlıyor. Bu yönde önemli adım atacaklar. AB, Türk tarafında bir ünite kuracak ve mallarının Avrupa'ya ihraç izni bu ünitede görevli AB yetkililerince onaylanacak" dedi. 
     Öncelikle AB'nin bu adımını bekleyeceklerini vurgulayan Gül, şöyle konuştu "Biz de karşılığında yeni açılımlara hazırız. Güney Kıbrıs bandıralı gemilerin Türk limanlarına yanaşmasını engelleyen ambargoyu da, ancak onların adımlarını gördükten sonra kaldırabiliriz." 
     Başbakan Erdoğan'ın Rumlara yönelik ticari ambargonun kalkmasından yana olduğu, ancak AB ve Rumların atacağı adımları beklediği kaydedildi. 
     
     5000 Güney Kıbrıslı Türkiye'ye geldi 
     Vizesiz giriş uygulamasının devreye girmesiyle de ilk 48 saatte 5000 Rum'un Türkiye'ye geldiğini açıklayan Gül, "Adımlarımıza yanıt almak istiyoruz" diye konuştu. 
     
Son gece Türk usulü eğlendiler      ŞÜKRAN PAKKAN İstanbul 

     Türkiye'ye gelen 266 kişilik Güney Kıbrıslı doktor ve hemşire grubu, dün adaya döndü. Turizm acentesi yetkilileriyle yemeklerin geç gelmesi ve alışveriş nedeniyle yaşanan gerginlik, Türk usulü bir gecede dansözlü eğlenceyle giderildi. Önceki gün Fener - Rum Patrikhanesi ve Ayasofya'yı ziyaret eden Rumlar ile Güney Kıbrıslı turizm acentesi "24 Hours" arasındaki gerginlik, Büyükada turu sırasında başladı. 10.30-15.30 arası kullanılmak üzere kiralandığı belirtilen tekne 14.30'da hareket etti. Bu nedenle Büyükada'da rezervasyon yapılan restorana geç gidildi. 16.30'da masaya oturan Rumlarla acente yetkilileri arasında tartışma çıktı. Gerginlik, Aya Yorgi'ye gidilmeyeceğinin açıklanmasıyla devam ederken, Rumların ada turu öğle yemeğiyle kaldı. Sabah saatlerinde iki grup halinde İstanbul'dan ayrılan grup Kapalıçarşı'da alışveriş yapmak istedi. Ancak Kapalıçarşı'ya geç gelen Rumlar, sadece birkaç mağazayı gezmekle yetindi. Rum grup, stresi ise gece geç saatlerde akşam yemeği için gittiği Kervansaray Gazinosu'nda attı. Rumlar dansözlü gecede gönüllerince eğlendi. 
     

</TEXT>
</DOC>
