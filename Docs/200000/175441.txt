<DOC>
<DOCNO> 175441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun17.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ülkelerinde 1 milyon 237 bin Türk çalışıyor... 
</HEADLINE>
<TEXT>

     AB ülkelerinde, yaklaşık 1 milyon 237 bin Türk'ün çalıştığı bildirildi. 
     Merkezi Almanya'nın Essen kentinde bulunan Türkiye Araştırmalar Merkezi TAM Vakfı tarafından yürütülen ''AB Ülkelerindeki Türk Hane ve Girişimcilerinin Ekonomik Gücü'' konulu araştırmaya göre, 2002 yılı sonu itibarıyla AB ülkelerinde yaşayan yaklaşık 3 milyon 800 bin Türk'ün 1 milyon 237 bini çalışıyor. 
     Türkler arasındaki çalışabilir nüfusun oranının yüzde 33 olduğu kaydedilerek, AB ülkelerinde çalışan Türk nüfusunun 2001 yılında AB Gayrı Safi Milli Hasılası'na katkısının da 68 milyar 900 milyon euro olarak gerçekleştiği hatırlatıldı. 
     TAM Direktörü Faruk Şen, konuyla ilgili açıklamasında, ''Avrupalı Türkler''de çalışabilir nüfus oranının, yüzde 40'ın üzerindeki AB ortalamasının gerisinde olmasına rağmen, bunun zamanla dengeleneceğini söyledi. 
     Çalışanların oranının düşük olmasının nedeninin, Türk nüfusunun yaş ortalamasının düşük ve çalışan kadın oranının da AB ülkelerinin gerisinde olmasından kaynaklandığını ifade eden Şen, 60'lı yıllarda sadece erkeklerden oluşan Avrupa'daki Türk nüfusunun içindeki kadın oranının 70'li yıllarda başlayan aile birleşimleriyle birlikte arttığına dikkati çekti. 
     Şen ayrıca, AB ülkelerinde çalışan Türklerin 1 milyon 154 bin 700'ünün bağlı çalışanlardan oluştuğunu, 82 bin 300'ünün ise girişimci kategorisinde yer aldığını söyledi. 
     
</TEXT>
</DOC>
