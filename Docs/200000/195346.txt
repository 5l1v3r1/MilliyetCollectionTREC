<DOC>
<DOCNO> 195346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur09.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkta sözleşmeli personel kuraları çekiliyor... 
</HEADLINE>
<TEXT>

     hekimlerinin kuraları, 10 Aralık'ta çekilecek. 
     4924 sayılı Kanun çerçevesinde, eleman temininde güçlük çekilen yerlerde çalıştırılmak üzere 15 bin sözleşmeli sağlık personelinden, 940 uzman hekim, 2545 pratisyen hekim, 160 diş hekimi ve 100 eczacı olmak üzere toplam 3745'ine sınavsız ve kura yoluyla atama yapılacak. 
     Kura, 10 Aralık 2003 Çarşamba günü saat 11.00'de Ankara'da Sağlık Bakanlığı'nca daha sonra ilan edilecek bir yerde adayların katılımına açık olarak yapılacak. 
     Kuraya, uzman tabip, tabip, diş tabibi ve eczacı unvanlı sözleşmeli personel pozisyonlarına atanmak üzere kamu hizmetlerine ilk defa atanacaklar ile halen ve daha önce devlet memuru olarak çalışanlar başvurabilecek. 
     
     KURA İÇİN SON BAŞVURU 19 KASIM 
     Kura için başvuru süresi, 10-19 Kasım 2003 tarihleri arasında yapılacak. ''Aday Müracaat Formları'', il sağlık müdürlüklerinden temin edilecek. 
     Adaylar, yerleştirilmek üzere en fazla üç tercihte bulunabilecek ve kura sonucunda yaptıkları tercihler doğrultusunda yerleştirmeye tabi tutulacaklar. Yerleştirme işlemleri, Bakanlık Bilgi İşlem Daire Başkanlığı tarafından bilgisayar ortamında yapılacak. 
     Kura sonucu yerleştirmeye ilişkin listeler, en geç 12 Aralık 2003'Te il sağlık müdürlüklerinde asılacak ve atanmak için son başvuru günü olan 22 Aralık'a kadar askıda kalacak. 
     Görev yerleri kura ile belirlenen personelden, kura sonuçlarının ilanından itibaren bir hafta içinde Merkez Sınav ve Kura Komisyonu'na birlikte başvurarak yer değiştirme talebinde bulunanların yerleri, talepleri doğrultusunda değiştirilecek. 
     
     SÖZLEŞMELİ PERSONEL STATÜSÜ 
     Sözleşmeli personel, hizmet akdi ile sözleşmeli olarak istihdam edilecek ve işçi sayılmayan sağlık personel olacak. 
     Sözleşmeli personel, kazanç getirici başka bir iş yapamayacak, resmi veya özel herhangi bir müessesede maaşlı, ücretli veya sözleşmeli olarak görev alamayacak, serbest olarak sanat ve mesleklerini icra edemeyecek. 
     Sözleşmeli personel, iki ay önceden yazılı ihbarda bulunmak şartıyla, sözleşmeyi tek taraflı olarak her zaman feshedebilecek. 
     Bakanlık, hizmet sözleşmesinde belirtilen koşullara uymaması nedeniyle sicil veya disiplin amirleri tarafından yazılı olarak ikaz edilenlerden, koşullara uymama halinin tekrarı ile norm pozisyon sayısında değişiklik olması, sözleşmeli personel pozisyonlarının vizelendiği birimlerin kapatılması veya bu birimlerde sözleşmeli personel istihdam edilmesinden vazgeçilmesi hallerinde, sözleşmeli personelin sözleşmesini 1 ay önceden yazılı ihbarda bulunmak şartıyla feshedebilecek. Bakanlık sözleşmeyi sona erdirmek istediği takdirde, gerekçesini karşı tarafa bildirmek zorunda olacak. 
     Devlet memuru olarak çalışmaktayken sözleşmeli personel statüsüne geçenler, sözleşmelerinin bitiminde istekleri halinde 657 sayılı Kanunun ilgili hükümlerine göre devlet memurluğu kadrolarına naklen atanabilecek. 
     
     ÜCRETLER 
     Ücretler, Devlet Planlama Teşkilatı Müsteşarlığı tarafından hazırlanan ''İlçelerin Sosyo-Ekonomik Gelişmişlik Sıralaması''nda yer alan ilçe grupları dikkate alınarak tespit edilecek. Buna göre, sosyo-ekonomik gelişmişlik düzeyi daha az olan yerde çalışanlar, daha fazla ücret alacak. 
     Çalıştırıldıkları il merkezinde oluşturulacak komisyon ile sicil ve disiplin amirleri tarafından yapılacak başarı değerlendirmesi sonucunda emsallerine göre başarılı görev yaptıkları tespit edilen sözleşmeli personele, unvanlar itibariyle belirlenen bir aylık ücret tutarında ve bir mali yılda iki defayı geçmemek üzere ödül verilebilecek. Sözleşmeli personele, aylık sözleşme ücreti dışında görev yaptıkları birimde bulunan döner sermayeden ilgili mevzuatı dahilinde ödeme yapılabilecek. 
     Sözleşmeli personelin, sözleşme süresince istihdam edildikleri hizmet birimlerinin bulunduğu yerleşim merkezlerinde ikamet etmeleri esas olacak. 
     Sözleşmeli personel atamalarında eş, öğrenim, sağlık durumu ve diğer hususlar göz önüne alınmayacak. 
     
</TEXT>
</DOC>
