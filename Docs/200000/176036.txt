<DOC>
<DOCNO> 176036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko06.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'i almasak da 100 yıl Türkiye'deyiz 
</HEADLINE>
<TEXT>

   Tekel'in özelleştirilmesiyle ilgilenen BAT'ın Türkiye Genel Müdürü Paul Helderman,'Tekel'i alsak da almasak da Türkiye'deki yatırımlarımız sürecek' dedi 
      EKONOMİ SERVİSİ 
   
   British American Tobacco BAT Türkiye Genel Müdürü Paul Helderman, Türkiye'de yatırımlarını sürdürmeye kararlı olduklarını belirterek, "Tekel'i alalım ya da almayalım Türkiye'deki yatırımlarımız devam edecek. Biz Türkiye'ye güveniyoruz. Zaten güvenmeseydik Türkiye'de yatırıma başlamazdık" dedi. 
   Macaristan, Rusya, Meksika, Tayland, Sırbistan ve İtalya'da özelleştirme deneyimlerinin olduğunu söyleyen Helderman Tekel'in özelleştirilmesi için de niyet mektubunu aldıklarını söyledi. Japan Tobacco International'in Tekel'le ilgili verdiği 1.6 milyar dolarlık rakama ilişkin soru üzerine Helderman, "Benim şu anda fiyat söylemem mümkün değil. Çalışmalar devam ediyor ve bilmiyorum. Bilsem de söylememin doğru olduğunu düşünmüyorum" diye konuştu. 
   
   İzmirli Pall Mall 
   BAT'in üçüncü markası Pall Mall'ın tanıtım toplantısına katılan Helderman, yüzde 50 - 60 pazar payı olan Tekel'i alan firmanın da yine sektörde 'tekel' yaratıp yaratmayacağı hakkındaki soru üzerine "Mutlaka yaratacaktır ancak bu alandaki rekabet her zaman devam edecek" dedi. 
   Helderman, BAT'ın İzmir Tire'deki fabrikasında üretilen Pall Mall markası ile beş yıl içinde hedeflenen yüzde 10'luk pazar payı hedefini bir iki yıl içinde yakalayacaklarını da belirtti. İlk olarak 14 Temmuz'da İzmir'de piyasaya sunulan Pall Mall 2 milyon 100 bin liradan satılıyor. 
   
   FT Tekel'in fiyatı 4 milyar dolara çıkabilir    İngiliz Financial Times FT gazetesinde Özelleştirilmesi için ilan verilen Tekel'in sigara bölümüne, aralarında British American Tobacco ve Philip Morris'in de bulunduğu altı uluslararası tütün devinin talip olduğu belirtildi. Haberde ayrıca, şirketin yüzde 61'lik payı için verilecek teklifin, 4 milyar dolara kadar çıkabileceği doğrultusunda tahminler yapıldığı da aktarıldı. 
   Financial Times gazetesinde yer alan habere göre, British American Tobacco ve Philip Morris'in yanı sıra Japan Tobacco, Imperial Tobacco, Altadis, Korean Tobacco ve Ginseng firmaları da Tekel'in sigara bölümüne teklif vermeye hazırlanıyor. 
   
   
</TEXT>
</DOC>
