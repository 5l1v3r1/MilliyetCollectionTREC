<DOC>
<DOCNO> 160035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur07.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şov dünyasının en savurgan 12 ünlüsü... Neler almışlar neler... 
</HEADLINE>
<TEXT>

     Hollywood'un tanınmış çifti Brad Pitt ile Jennifer Aniston, şov dünyasının en müsrif ünlüleri seçildi. 
     Internetteki ''eonline'' sitesi, adeta mali polis gibi ünlülerin harcamalarını inceleyerek en müsrif 12 ismi seçti. 
     Sitenin araştırmasına göre, ''Zenginin malı, züğürdün çenesini yorar'' sözü adeta Pitt-Aniston çifti için söylenmiş gibi. Saatlerce anlatılsa masrafları bitmeyen ikili müsriflikte birbirini aratmıyor. 
     Dolar denizinde yüzen çiftin sadece aylık bakım masrafı bile 1 milyon 600 bin dolar yaklaşık olarak 23 milyar 200 milyon lira . Kuaför için ayda 1600 dolar yaklaşık 2 milyar 300 milyon lira harcayan çift, 17 milyon dolara yaklaşık 24 trilyon 650 milyar lira aldıkları ''saray yavrusu'' evle de dikkatleri üzerine çekti. 
     Pembe dizi figüranı William Bradley Pitt ve küçük kasaba kızı Jennifer Linn Anastassakis oldukları günleri unutarak milyonlarca dolarla oynamaya başlayan çiftin harcamaları, ''sonradan görme bir aile'' imajını pekiştiriyor. Çiftin sadece bir gece gezmesinde bile 20 bin dolar yaklaşık olarak 29 milyar lira harcaması duyanları çileden çıkarıyor. 
     
     NE PARTİYMİŞ... 

     Sinema ve müziğin ''lüks düşkünü kraliçesi'' Jennifer Lopez'in eski nişanlısı Puff Diddy Combs ile yollarının ayrılması ise çok şaşırtıcı... 
     Evinde verdiği 29. yaşgünü partisinde 1200 kişiyi ağırlayan Combs, 500 bin doları yaklaşık olarak 725 milyar lira bu parti için harcadı. 
     ''Charlie'nin Melekleri'', ''Evimiz Hollywood'da'' gibi dizilere imza atan ünlü yapımcı Aaron Spelling ise 123 odalı eviyle müsrifler listesine girmeye hak kazandı. Los Angeles'taki şatosu, buz pateni ve bovling sahası, iki olimpik havuzuyla adeta bir tatil köyü. Bir oyuncak müzesinin de yer aldığı Spelling'in şatosu 48 milyon dolar değerinde 69 trilyon 600 milyar lira . 
     
     KASABAN MI VAR, DERDİN VAR 

     Ünlü aktris Kim Basinger'ın ise durumu tam bir klinik vaka. Georgia Jackson County'deki Braselton adlı kasabaya bir gün ''Kim Basinger Kasabası'' levhası takılırsa şaşırmamak lazım, çünkü tapusu güzel yıldızda... 
     1206 nüfuslu kasabayı bir yardım grubuyla beraber satın alan ''güzel ağanın'' maddi sıkıntıda olduğu için burayı satabileceği konuşuluyor. 
     Sinema dünyasının ''Baba'sı'' Marlon Brando ise filmdekine yakın bir hayat sürüyor. Bir adayı 99 yıllığına kiralayan ünlü aktör, burada geceliği 300 dolarlık odaları bulunan bir otel işletiyor. 
     Sinemanın ''harika çocuğu'' Steven Spielberg ise ünlülerin eşyalarını biriktirmek adına varını yoğunu ortaya döküyor. 
     Yaklaşık 50 bin dolara ''Yurttaş Kane'' filminde görünen bir kızağı satına alan ünlü yönetmen, açık artırmalarda 180 ve 578 bin dolara Bette Davis'in iki ayrı Oscar ödülünü satın aldı. 
     Listedeki diğer ünlüler de şato tarzı bir evde yaşayan Oprah Winfrey, düğününde paraları sokağa saçan Liza Minnelli, Frank Sinatra, otomobil satın alır gibi uçak alan John Travolta, Frankie Muniz ve parasını ünlü güzellerle harcamayı seven Charlie Sheen oldu. 
     

     
</TEXT>
</DOC>
