<DOC>
<DOCNO> 179203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur13.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaktan bunaldılar, pis su kanalında serinliyorlar.. 
</HEADLINE>
<TEXT>

     Iğdır'da sıcaktan bunalan çocuklar, tarlalardaki sulama kanallarında yüzerek serinliyorlar. 
     Doğu Anadolu Bölgesi'nin Çukurovası olarak bilinen Iğdır'da, sıcak geçen yaz mevsimi nedeniyle çocuklar pis su kanallarında yüzerek serinliyorlar. 
     Çamur rengindeki su kanallarında yüzen çocuklar, sudaki çöplere aldırış etmeden serinlemenin keyfini çıkarıyorlar. 
     Iğdır Devlet Hastanesi Çocuk Doktoru Güven Çece, akıntısı fazla olmayan su kanallarında boğulma riskinin çok az olduğunu ancak, suyun aşırı kirli oluşu nedeniyle çocukların çeşitli hastalıklara yakalanabileceklerini söyledi. 
     Çece, kanallarda yüzen çocukların özellikle bağırsak enfeksiyonu ve ishal gibi hastalıkların yanı sıra, sudaki aşırı mikroplar nedeniyle birçok hastalığa yakalanabileceklerini belirterek, çocukların bu tür sularda yıkanmalarının önlenmesi gerektiğine dikkat çekti. 
     
</TEXT>
</DOC>
