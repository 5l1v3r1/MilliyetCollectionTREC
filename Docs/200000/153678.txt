<DOC>
<DOCNO> 153678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yazar/cemal.html </URL>
<DATE> 2003/05/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kendi insanına güvenmek 
</HEADLINE>
<TEXT>

     Bin yıldır konuşulur, bin yıldır değişen bir şey olmaz. Bin yıldır "Türkiye Ankara'dan yönetilemez hale geldi" denir, bin yıldır gereken yapılmaz. 
     Niçin 
     2001 yılı Ağustos ayı. 
     ANAP Büyük Kongresi'ni izlemek için Ankara'dayım. Parti genel merkezinde, yerel yönetimlerden sorumlu Genel Başkan Yardımcısı Cengiz Altınkaya'yla sohbet ediyorum. 
     Konu, yerel yönetim reformu. 
     Reformun koalisyon protokolünde yer aldığını, ilk yıl içinde çıkmasının planlandığını, ama üçüncü yıla girilmesine rağmen TBMM'den çıkaramadıklarını söyledikten sonra ekliyor 
     "İçişleri Bakanı'ydı Sadettin Tantan. Bir gün biz yerel yönetimler konusunda çalışırken uğramış, 'Boşuna uğraşmayın, çıkaramazsınız' demişti. Neden deyince, 'asker'e işaret etmişti." 
     Aradan beş altı ay geçti. 
     2001'in Kasım ayı sonları. 
     ANAP lideri ve Başbakan Yardımcısı Mesut Yılmaz'la bir grup gazeteci Çırağan Oteli'nde yemek yiyoruz. Konu, yerel yönetimlerden açılıyor. 
     Yılmaz uzun uzun bu reformun öneminden söz ediyor. Yerel yönetimlere yetki devri yapılmadan Türkiye'nin doğru dürüst idare edilemeyeceğini belirtiyor. Herkesin çözümü Ankara'dan beklemesinin işleri içinden çıkılmaz hale getirdiğini söylüyor. 
     Ne kadar yerelleşebilirse, demokrasinin o kadar ete kemiğe bürünebileceğini anlatıyor. Çağdaş sisteme geçiş için de, Türkiye'nin AB üyeliği için de bu reformun şart olduğunu anlatıyor. 
     Haklı, makul gerekçeleri var. 
     Peki, reform neden gecikmişti 
     Yılmaz'ın yanıtı 
     "Askere göre, yerel yönetimlere yetki devri ayrılıkçılığı güçlendirir." 
     Başbakan Yardımcısı Yılmaz, son olarak, reform tasarısının hala komisyonlar arasında gidip geldiğini, ama en geç 2002 yılı Ocak ayından sonra yasanın çıkacağını sözlerine eklemişti. 
     Aradan bir buçuk yıl daha geçti. 
     Reform bu kez Başbakan Tayyip Erdoğan'ın kucağında. 
     Çıkabilecek mi 
     Bu soruyu yanıtlamadan önce tasarıdan söz edelim. 
     Değişik ayakları var 
     Birinci ayakta, kamu yönetiminde reform yer alıyor. Milli eğitim, sağlık, adalet, içişleri, milli savunma dışında kalan birçok alanda yetkiler valiliklere, belediyelere dağıtılıyor. 
     İkinci ayakta, belediyelerin güçlendirilmesi ve yetkilerinin artırılması var. 
     Üçüncü ayakta, köy hizmetlerinin Ankara'dan kurtarılması yer alıyor. 
     Şimdi yine gelelim o soruya 
     Çıkacak mı bu reform 
     Yoksa yılan hikayesi sürecek mi 
     Hükümet şimdilik kararlı gözüküyor. Hem yurttaşları yönetime katmanın, yani demokrasinin, hem Türkiye'nin AB üyeliğinin gereği olan bu reforma hiç kuşkusuz ihtiyaç var. 
     Çünkü Türkiye çoktandır Ankara'dan yönetilemez hale geldi. Yerel yönetimlerin güçlendirilmesi, yalnız insanımızın kendi kendinden daha çok sorumlu olmasını, yalnız demokrasimizin gelişmesini değil, aynı zamanda bu ülkede kaynakların daha az israf edilmesini ve daha verimli kullanılmasını sağlayacaktır. 
     Altını çizin 
     Yerel yönetimlerin güçlendirilmesi bu ülkenin yararına. Reform ilke olarak doğrudur, tasarının şu ya da bu yanı tabii tartışılabilir. 
     Ama merak etmeyin, yerel yönetimler güçlenirse Türkiye bölünmez 
     
     





</TEXT>
</DOC>
