<DOC>
<DOCNO> 165747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/siy05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Anayasa izin veriyor 
</HEADLINE>
<TEXT>

     Dışişleri Bakanı Abdullah Gül dün, üslerin açılmasına ilişkin soruları yanıtlarken, "Hükümetimiz daha geniş bir izin düzenlemişti. Ardından süre konması uygun bulundu" dedi. Gül izin kararını şu ifadelerle anlattı "Güvenlik Konseyi kararının iyi okunması lazım. İnsani yardım ve güvene katkı söz konusu olduğundan, bu çerçeve içinde yetki aldık. Anayasa da buna müsaade ediyor. Herhangi bir muharip gücün geçişi söz konusu değil. İnsani yardımlara katkı, istikrar ve güvenin sağlanması söz konusudur. Genelkurmay Başkanlığı, Dışişleri Bakanlığı ve Başbakanlık Kanunlar Kararlar Genel Müdürlüğü uzun uzun inceledi." Gül'ün, "Muharip güç geçişi olmayacak diyorsunuz. Ama asker ve mühimmat sevkiyatı olacağı belirtilmişti" sorusuna verdiği, "İstikrar ve güvenliğe katkı söz konusudur. Bunlar savaşmaya gitmeyecek, güvenliği sağlayacak. Anarşi, kaos ortamı oraya çıkabilir" yanıtı dikkat çekti. 
     
     Asker - sivil ilişkileri düzenlenecek 
     Komisyona 7. Uyum Paketi'nin 4 temel konuda değişiklik getireceği bilgisini veren Gül, "Asker - sivil ilişkileri düzenlenecek, özgürlükler artacak, kamuda çalışanların hesap verebilmesi sağlanacak ve örgütlenme özgürlüğü önündeki engeller ortadan kaldırılacak" dedi. 
     

</TEXT>
</DOC>
