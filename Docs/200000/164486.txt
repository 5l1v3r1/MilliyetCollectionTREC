<DOC>
<DOCNO> 164486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/dunya/dun01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taslakta neler var... 
</HEADLINE>
<TEXT>
Birliğin de bir başkanı olacak 
     
     AB'nin dünyadaki "yüzü" olacak olan başkan üye ülkelerin devlet ve hükümet başkanları tarafından ağırlıklı oy sistemiyle seçilecek. Görev süresi iki buçuk yıl olacak ve bir dönem olmak şartıyla görev süresi uzatılabilecek. AB'nin dış temsilinden sorumlu olacak olan başkan, şu an yürütülmekte olan ve altı ayda bir değişen dönem başkanlıklarının da sona ermesi anlamı taşıyor. 
     Süper dışişleri bakanı geliyor 
     Başkanlık makamının yanı sıra bir başka yeniliği de AB Dışişleri Bakanı oluşturuyor. Bu makam da şu an Yüksek Temsilci Javier Solana ve Komisyon'un dış ilişkilerinden sorumlu üyesi Chris Patten tarafından yürütülen görevin karışımı olan bir görev üstlenecek. 
     Komisyon'da radikal değişiklik 
     Büyük ülkeler Komisyon'daki ikinci koltuklarını terk edecekler. Her üye bir sandalyeye sahip olacak. Ancak oy yetkisi olan komiser sayısı 15 olacak. Geri kalanlar ortak üye olacaklar. Eşitlik sağlanması amacıyla her beş yılda bir oy yetkisi olan komiserler rotasyona tabi tutulacak. Komisyon'un yapısındaki değişiklik 2009'da gerçekleştirilecek. 
     Çifte nitelikli oy sistemi 
     Karar alma mekanizmasında oybirliği sistemi vergi ve dış politika gibi alanlarda korunurken, diğer alanlarda yeni bir oy sistemine geçiliyor Çifte nitelikli oy. Buna göre bir kararın alınabilmesi için, verilen oyun üye ülkelerin yarısından fazlasını ve Birlik nüfusunun yüzde 60'ını temsil etmesi şartı getiriliyor. 
     Ortak dış politika 
     Irak savaşından ağzı yanan AB, "gerçek anlamda" ortak dış politika uygulama niyetini taslakta ortaya koyuyor. Taslak bu politikanın tüm üye ülkeler tarafından aktif bir biçimde ve koşulsuz olarak desteklenmesini öngörüyor. 
     

</TEXT>
</DOC>
