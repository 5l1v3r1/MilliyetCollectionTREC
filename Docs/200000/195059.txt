<DOC>
<DOCNO> 195059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko31.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunlu cep telefonlarına hacker tuzağı... 
</HEADLINE>
<TEXT>

     Nokia yetkilileri, N-Gage model cep telefonu oyunlarının güvenlik şifrelerinin ''hacker''lar tarafından kırıldığını doğruladı. 
     Nokia'nın özellikle ateri tarzı oyunları sevenlere yönelik piyasaya çıkardığı N-Gage model telefonların oyunlarının kopyalanması, dağıtılması ve diğer Nokia cep telefonlarına uyarlanmasını engelleyen güvenlik şifreleri, kişilerin şahsi bilgisayarlarına veya çeşitli kuruluşların bilgisayar ağlarına izinsiz giren hackerlar tarafından kırıldı. 
     Böyle bir şeyin başlarına gelmesini beklediklerini belirten firma yetkilileri, fikri mülki hakların korunduğuna da dikkat çektiler. 
     Şifrelerin kırılması çeşitli internet sitelerinden oyunların yüklenmesine olanak sağlarken, yetkililer buna yönelik sert önlemler alacaklarını ifade ederek, daha güçlü ve gelişmiş bir koruma mekanizması üzerinde çalışacaklarını kaydettiler. 
     Video oyunların ''online'' olarak, mobil ortamda ve çoklu oyuncu katılımı ile oynanmasına olanak sağlayan N-Gage model telefonlar, MP3 ve FM radyo, tri-band ve Bluetooth kablosuz ağ bağlantısı gibi üstün teknolojik özelliklerine sahip bulunuyor. 
     
</TEXT>
</DOC>
