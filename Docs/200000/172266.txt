<DOC>
<DOCNO> 172266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çuvalcı albaya Türkler rakip 
</HEADLINE>
<TEXT>

   Atağa kalkan ABD'deki Türk dondurmacılar, New York'ta Kahramanmaraş dondurması satmaya niyetli Süleymaniye baskını komutanına meydan okudu 'Çuvalcı geç kaldı' 
      CAN KAMİLOĞLU New York DHA 
   
   Süleymaniye baskını komutanı ABD'li Albay William Mayville'nin "İki yıl sonra emekli olup New York'ta Maraş dondurması satacağım" açıklamasına, New York'taki Türk dondurmacılar yanıt verdi. 
   Sektörde başarılı olmak isteyen Türk dondurmacıların en büyük hedeflerinden biri Kahramanmaraş dondurmasını New York'a getirmek olunca, ilginç bir hesaplaşma gündeme geldi. Kuzey Irak'ta görevli Türk askerlerini kafalarına çuval geçirerek rehin alan ve günler sonra serbest bırakan ABD kuvvetlerine komuta eden Albay Mayville'nin, Edo Dondurma Genel Koordinatörü Sadullah Kavak'a anlattığı emeklilik projesini hatırlatan Türk dondurmacılar, "Biz de bu konuda bir araya gelip Maraş dondurmasını ABD'lilere tanıtacak bir şirket kurmak üzereyiz. Çuvalcı albay geç kaldı" diye konuştu. 
   
   Yoğunluk Brooklyn'de 
   New York'un, özellikle Brooklyn bölgesinde mobil dondurma araçlarında çalışanların çoğu Türk. 
   Kentin beş bölgesine kamyonetle dondurma servisi yapan Mister Softe şirketinin Brooklyn'deki kamyonetlerinde, yaklaşık 80 Türk çalışıyor. Diğer firmaların da arabalarını Türk dondurmacılara kiralamak istemesi, Türklerin dondurma satmadaki başarısını ortaya koyuyor. Günlük 800 - 900 dolar ciro yapan Türklere bu işten yaklaşık 500 dolar kalıyor. Şirkete garaj için 200 dolar haftalık ödeyen dondurmacılar, isim hakkı için de haftalık 140 dolar veriyor. 
   
   Herkes yollarını gözlüyor...    New York'un özellikle ünlü Brooklyn bölgesinde mobil araçlarda dondurma satan Türkler öylesine başarılı ki, rakip şirketler de dondurma arabalarını onlara vermeye çalışıyor. Ama New Yorklu dondurmacı Türkler, kendi şirketlerini kurup daha da büyümeye hazırlanıyor. 
   
   
</TEXT>
</DOC>
