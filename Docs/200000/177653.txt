<DOC>
<DOCNO> 177653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sondun08.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt'e "yeni zevce"... 
</HEADLINE>
<TEXT>

     Ünlü aktör Brad Pitt'in aylar süren ''eş arayışı'' sona erdi. ''Mr. and Mrs. Smith'' filminde eşini oynayacak Nicole Kidman'ın vazgeçmesi üzerine ortada kalan Pitt'in imdadına ünlü aktris Angelina Jolie yetişti. 
     Internetteki ''peoplenews'' ve ''eonline'' sitelerinin haberine göre, Nicole Kidman ile Brad Pitt'i biraraya getirerek ''efsane çift'' projesi yaratmaya heveslenen yapımcılar, Kidman'ın son anda yoğun programını öne sürerek vazgeçmesi üzerine kara kara düşünmeye başladı. 
     Projeden Brad Pitt'in de çekilmesinin gündeme gelmesi üzerine arayışlarına hız veren yapımcılar, sonunda Catherine Zeta-Jones ile ''Lara Croft'' filminin Oscarlı güzel yıldızı Jolie'yi rol için uygun buldu. Jolie ile Pitt'in bağlı olduğu ajansların iki yıldızın film çalışmalarını içeren takvimin uygun olduğunu belirtmesi üzerine Angelina Jolie'nin filmde rol almasında karar kılındı. 
     Brad Pitt, Truva Savaşı'nı konu alan ''Troy'' adlı filmin çekimlerinin ardından film çalışması bulunmadığı için ''Mr. and Mrs. Smith'' isimli yapıma zaman ayırabilecek. Ünlü aktör, daha sonra da ''Ocean's 12'' filminin çekimlerine başlayacak. 
     Oliver Stone'un yönettiği ''Alexander'' adlı filmde Leonardo DiCaprio ile başrolü paylaşan güzel yıldız Jolie ise, bu yapımın Aralık'ta sona eren çekimlerinin ardından Pitt ile rol alacağı filme başlayabilecek. 
     Daha önce Nicole Kidman ile eşinin birlikte rol almasına karşı çıkan ''kıskanç eş'' Jennifer Aniston ise yine görev başında. Güzel oyuncunun filmden ayrılmasından duyduğu mutluluk yarım kalan Aniston, Jolie'nin filme katılmasına da soğuk bakıyor. 
     Yüksek bir bütçeyle çevrilmesi planlanan yapım, sıkıcı bir yaşam sürerken aniden birbirlerini öldürmek için kiralanan suikastçiler olduklarını fark eden Bay ve Bayan Smith'in hikayesini anlatıyor. Simon Kinberg'in senaryosunu kaleme aldığı ''Mr. and Mrs. Smith'' filminin yönetmenliğini Doug Liman üstlenecek. 
     
</TEXT>
</DOC>
