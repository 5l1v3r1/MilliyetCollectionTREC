<DOC>
<DOCNO> 190885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy05.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otobüsler de kamusal alan' 
</HEADLINE>
<TEXT>

   Sezer'in 29 Ekim resepsiyonunda türbana geçit vermeyen tutumunu eleştiren Arınç Köşk kamusal alan olarak kabul edilirse sokağa çıkmak mümkün olmaz 
      ANKARA Milliyet 

   
   TBMM Başkanı Bülent Arınç, Cumhurbaşkanı Ahmet Necdet Sezer'in 29 Ekim'de vereceği resepsiyonun davetiyelerinde türbana geçit vermeyen bir düzenlemeye gitmesini eleştirerek, Köşk'ün kamusal alan kabul edilmesi halinde sokağa çıkmanın mümkün olamayacağını söyledi. Arınç, bu durumda belediye otobüsü ve devlet hastanesinin de kamusal alan olacağını kaydetti. Arınç, "Ben hukukçuyum, keman sanatçısı değilim. Sayın Sezer ile arasında sadece sekiz yıl fark olan bir hukuk mezunuyum. Bir kural hukuk devletinde varsa önce Anayasa'ya, sonra kanunlara, sonra tüzüklere, yönetmeliklere bakılır. Anayasa Mahkemesi'nin kararları Anayasa'ya göre yasa koyucu olamaz. Bana Anayasa, kanun maddesi gösterin ki kamusal alanın tarifi yapılmış ve burada birilerini başörtülü olarak bulunamayacağı yazılı olsun" diye konuştu. Arınç, Sezer ile iletişimsizliği gidermek için atılacak adımın Sezer'den gelmesi gerektiğini belirtti. 
   
   Şener'den eleştiri 
   Başbakan Yardımcısı Abdüllatif Şener de, Sezer'i isim vermeden eleştirerek, bayramı herkesin birlikte kutlaması gerektiğini söyledi. 
   Cumhuriyet Kadınları Derneği Genel Başkanı Şenal Sarıhan ise, kamusal alanda türban kullanmakta gösterilen ısrarın laikliği ihlal edeceğini, bu ısrarın TBMM üyelerince sürdürülmesinin vahim bir durum olduğunu söyledi. 
   
   
</TEXT>
</DOC>
