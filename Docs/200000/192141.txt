<DOC>
<DOCNO> 192141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/spor/ykoksaldi.html </URL>
<DATE> 2003/10/30/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Yol yakınken 
</HEADLINE>
<TEXT>

   
   EURO 2004 eleme gruplarında son maçların oynanmasına 2 gün kala Stuttgart'ın hocası Felix Magath, "Euro 2004'e katılamamak Almanya için daha iyi olabilir" dedi. Gerekçesi ise böyle bir yıkımın, Alman futbolunda yapılması gereken köklü değişikliklerin özellikle altyapı politikası önünü açacağı idi. 
   Türkiye, kaynaklar açısından endişelenmeyi gerektirecek bir konumda değil. Yeni nesil futbolcular ağabeyleri gibi kaybetmeye alışmış, tekniğin arkasına sığınan yerel kahramanlar olmamaya çalışıyor. Gelişebilmek ve değişebilmek için büyük fırsatlarımız var. Avrupa'ya dönük yüzümüz bunu söylüyor. Ama yabancı futbol otoritelerinin bilmediği birçok kötü yüzümüz de var ve bu yerel futbolumuzda bir hortlak gibi her köşeden fırlıyor. 
   "Futbolumuz ilerliyor" lafını kullanabilmemiz için milli takımın başarıları kadar, futbol standartlarımızı ne kadar yükselttiğimizi tartışmalıyız. Mesela son 15 yılda altyapı, teknik ve futbolcu profillerinde değişim yaşanırken, medya kanadı futbola bakış ve yorumlama açısını düzeltemedi. Neredeyse tamamen tabloidleşti. Haftada 5 gün, onlarca kanalda onlarca insan konuşuyor, ama elimizde bilgi ve futbol adına kalan fazla bir şey yok. 
   Her ülkede zirveyi tutan 4-5 kulübün yarattığı futbol aristokratlığı, Türkiye'de keskin ve üç ile sınırlı. Bundan şikayetimiz var, diğer kulüplerin de. Ama buna karşı mücadele ediyorlar mı, ediyorlar da naklen yayın geliri hatırına herkes köşesine mi çekiliyor Gerçekten kendi kulüplerinin yeni bir rekabetçi güç veya şampiyon olmasını istiyorlar mı Kulüpler Birliği elinde bu kadar imkan varken kendileri öyle söylüyor , sistem üzerinde radikal değişikliklerin merkezi olamıyorsa istekli ve samimi değiller demektir. Çizdikleri isyankar Anadolu kulübü başkanı portresi sadece taraftarın gönlünü okşamak olsa gerek. 
   Temiz bir ligi kim istemez Onu kirletenler mi Bülent Uzun, Fenerbahçe - Adanaspor maçında o pankartı indirterek bu soruyu kafalara kazıdı. MHK kendi kendine hareket edebilen bir organ değil Türkiye'de. Hakemleriyle beraber Federasyon Başkanı önünde el pençe, divan duran Bülent Yavuz, kararları tek başına alabilir mi 
   Dengesiz, ikiyüzlü, içine kapanık ve güzel oyun ile rekabetten hızla uzaklaşan bir futbol toplumuyuz. Herkes için ana motivasyon ve başarı standardı milli takımın aldığı sonuçlar ve Avrupa Kupaları. Bunlara ulaşmak için tüm kaynaklar sadece belirli bir kesime kanalize edilecek ve futbol sadece oynayanların kalitesi ile ölçülecekse bizim de yakında bir Magath'ımız olur. 
   
      
</TEXT>
</DOC>
