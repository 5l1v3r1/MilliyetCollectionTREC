<DOC>
<DOCNO> 187357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur32.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent'e bu kez de "dolandırıcılık" davası... 
</HEADLINE>
<TEXT>

     Verdiği 2 senede yanlış adres yazarak ''dolandırıcılık yaptığı'' öne sürülen sanatçı Haluk Levent Haluk Acil hakkında, 5.5 yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, müşteki Sami Özbekler ile Haluk Levent'in kardeşi Berkant Acil arasında, taşınmaz kiralama nedeniyle hukuki ilişki bulunduğu belirtildi. 
     Haluk Levent'in, Acil Prodüksiyon Menajerlik ve Organizasyon Şirketi adına kardeşine kefil olduğu öne sürülen iddianamede, Levent'in, bu nedenle imzaladığı 2 senede, Taksim Recep Paşa Caddesi numara 17 19 adresini yazdığı anlatıldı. 
     Levent'in kefil olarak borcu ödemediği, şirketin de verilen adreste bulunamaması nedeniyle icra takibi yapılamadığı belirtilen iddianamede, Levent'in, ''Ticari senede yanlış adres yazarak dolandırıcılık yapmak'' suçunu işlediği öne sürüldü. 
     İddianamede, bu nedenle Haluk Levent'in, eylemine uyan TCK'nın ilgili maddeleri uyarınca 2.5 ile 5.5 yıl arasında hapis cezasına çarptırılması talep edildi. 
     Levent'in yargılanmasına, önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
