<DOC>
<DOCNO> 153866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/dunya/dun03.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

Türkmenlere Latin alfabeli Türkçe kursu      Irak'ın kuzeyindeki Kerkük kentinde Türkmenler için Latin alfabesiyle Türkçe okuma yazma kursu açıldı. Türkmenlerin yoğun olarak yaşadığı Yenitisin Mahallesi'ndeki Rabi El Adaviye İlkokulu'nda açılan kursa, değişik yaş gruplarından 200 kişi katılıyor. Irak Türkmen Cephesi ITC tarafından açılan kursun sorumlusu olan ITC Güvenlik Dairesi'nden Adil Nazım, öğretmenlerin tamamının, üniversite eğitimlerini Türkiye'de almış Türkmenler olduğunu söyledi. Nazım, dil kursunda ilerleme sağlandıktan sonra Türkmen ve Türk tarihi derslerinin de verileceğini bildirdi. 
     
Felluce'de 7 ABD askeri yaralandı      Hafta başından bu yana Iraklı 18 göstericinin ABD birliklerince öldürüldüğü Bağdat'ın 50 km. batısındaki Felluce kentinde dün de 2 kişinin Amerikan askerlerine el bombasıyla düzenlediği saldırıda, 7 askerin yaralandığı bildirildi. 
     82. Hava İndirme Tümeni'nden Yüzbaşı Frank Rosenblatt, askerlerin bulunduğu, eskiden Baas Partisi'ne ait bir büro olan binaya, gece yarısı kimliği belirlenemeyen iki kişinin el bombası atması sonucu yedi askerin yaralandığını duyurdu. Ezici bir üstünlükle Sünnilerin kontrolünde bulunan ve nüfusunun büyük bölümü devrik lider Saddam Hüseyin'e bağlı olan Felluce'de halk, Amerikan askerlerinin en azından kent sınırlarına kadar çekilmesini istiyor. 
     
Saddam'ın BM elçisi El Duri sunucu oluyor      Irak'ın Birleşmiş Milletler'deki BM eski Büyükelçisi Muhammed El Duri, merkezi Dubai'de bulunan El Arabiye Televizyonu'nda politika programı sunacak. 
     Televizyon yönetimi tarafından yapılan açıklamada, El Duri'nin "Irak'ın Siyasi ve Yasal Görünüşü" adlı programı sunacağı kaydedildi. Siyaset Bilimi doktorası yapan El Duri, daha önce Bağdat Üniversitesi Hukuk Fakültesi Dekanlığı görevinde de bulundu. Ria Novosti haber ajansının bildirdiğine göre, El Arabiye Televizyonu, Irak'ın eski Enformasyon Bakanı Muhammed Said El Sahaf'a da program yaptırmayı planlıyor. 
     
'Yağmayı bırakıp işinize dönün'      Amerikan kara birliklerinin komutanı Korgeneral David McKiernan, Iraklılara ülkenin ilerlemesine yardımcı olmaları için yağmayı bırakıp işlerine dönmeleri çağrısında bulundu. Korgeneral McKiernan, koalisyonun Irak çapında yayın yapan radyosu Information Radio'dan, bir spiker tarafından Arapça olarak okunan açıklamasında, koalisyon güçlerinin güvenliğin sağlanmasına ve savaşta hasar gören altyapıyı en kısa sürede inşa etmeye kararlı olduğunu belirterek, "Sizinle Irak halkı birlikte, biz koalisyon güçleri, uluslararası toplumda başarının örneği olacak yaşanabilir bir vatanın yeniden kurulmasına çalışacağız" dedi. 
     


DÜNYA 











</TEXT>
</DOC>
