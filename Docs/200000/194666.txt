<DOC>
<DOCNO> 194666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/ekonomi/eko02.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefleri içkide kaliteyi artırmak 
</HEADLINE>
<TEXT>

   Tekel'in alkollü içkiler bölümüne en yüksek teklifi veren ortak girişim grubundan Limak Yönetim Kurulu Başkanı Nihat Özdemir, Türk halkına daha kaliteli ürün sunacaklarını söyledi 
      
   İhale Komisyonu, Tekel'in bağlı ortaklığı olan Alkollü İçkiler Sanayii ve Ticaret AŞ'nin özelleştirilmesine ilişkin ihalede 292 milyon dolar teklif eden Nurol - Limak - Özaltın - Tekel Ürünleri Toptan Satıcıları Birliği TÜTSAB Ortak Girişim Grubu'nun kazanan firma olarak Özelleştirme Yüksek Kurulu'na ÖYK bildirecek. 
   Konsorsiyum Üyesi ve Limak Yönetim Kurulu Başkanı Nihat Özdemir, yeni rekabet ortamında Türk halkına daha kaliteli ürünler sunacaklarını söyledi. Özdemir, Nurol ve Limak'ın Tekel için 6 fabrika kurup, bir süre işletmesini yaptığını hatırlatarak, alkollü içki konusunda tecrübeli olduklarını kaydetti. 
   
   ÖYK onayı bekleniyor 
   Özdemir, daha geniş açıklamayı ÖYK kararından sonra yapacaklarını söyledi. Maliye Bakanlığı'ndan yapılan açıklamada ise İhale Komisyonu'nun gerekli değerlendirmeyi yaparak, en yüksek teklifi veren Nurol - Limak - Özaltın - TÜTSAB Ortak Girişim Grubu'nun kazanan firma olarak ÖYK bildirilmesine karar verdiği bildirildi. Söz konusu kararın, Rekabet Kurulu'nun görüşleri alındıktan sonra ÖYK'ya sunulacağı belirtildi. 
   Alkollü İçkiler Sanayi'nin yüzde 100 oranındaki kamu hisselerinin özelleştirilmesi için açılan ihalede, ilk teklifler 24 Ekim, son teklifler ise 5 Kasım'da alınmıştı. 
   
   Rakıda promosyon 
   Ortak girişim grubunda yer alan TÜTSAB Yönetim Kurulu Başkanı Mehmet Ali Susam da alkol piyasasında rakının hak ettiği yeri alması için ellerinden geleni yapacaklarını söyledi. Susam, rakının tanıtımı için de kanunların el verdiği ölçüler içinde yapabilecekleri tüm promosyon çalışmalarını gerçekleştirmeyi düşündüklerini söyledi. Rakıda ihracata önem vereceklerini kaydeden Susam, "Rakıda 2 milyon litre olan ihracatı, 10 milyon litreye çıkarmayı hedefliyoruz" dedi. 
   İhalenin sonuçlanmasıyla 17 içki fabrikasını devralacak olan ortak girişim grubu, İstanbul - Şarköy - Tekirdağ veya İzmir - Alaşehir gibi fabrikaları birleştirmeyi düşünüyor. 
   
      
</TEXT>
</DOC>
