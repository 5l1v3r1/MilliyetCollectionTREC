<DOC>
<DOCNO> 190994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko17.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan rekor peşinde... 
</HEADLINE>
<TEXT>

     Otomotiv pazarındaki canlanma nedeniyle hedeflerini büyüten Ford Otosan, yıl sonunda 110 bin adedin üzerinde üretimle kendi rekorunu kırmayı planlıyor. 
     Ford Otosan Genel Müdürü Turgay Durak, şirketin 9 aylık faaliyetlerine ilişkin düzenlediği sohbet toplantısında, ekonomideki olumlu gelişmelerin iç pazar talebi üzerindeki olumlu etkileri sonucunda hareketli bir yıl yaşandığını kaydetti. 
     2003'ün, Ford Otosan'ın, geçmiş yıllarda zorlu ekonomik koşullara rağmen gerçekleştirdiği toplam 1 milyar Euro'luk yatırımının karşılığını almaya başladığı bir yıl olduğunu dile getiren Durak, 9 ayda, perakende satışlarının geçen yılın aynı dönemine oranla yüzde 138 artarak 32 bin 734 adet olarak gerçekleştiğini söyledi. 
     Durak, bu performansla 2002 sonunda yüzde 13.7 olan pazar paylarını, yüzde 15.7'ye yükselttiklerini ve 9 aylık dönemde otomotiv pazarındaki liderliklerini devam ettirdiklerini belirterek, bu dönemde en yakın rakiplerinden 3 bin 346 adet daha fazla araç sattıklarını dile getirdi. 
     Şirket satışlarında Transit modelinin 13 bin 692 adet ile lokomotif olduğunu bildiren Durak, diğer satışların 8 bin 81 adedinin Transit Connect, 8 bin 641 adedinin otomobil, bin 507 adedinin Cargo kamyon, 813 adedinin Ranger pikap olarak gerçekleştiğini ifade etti. 
     9 aylık döneminde ihracat performanslarının giderek arttığını vurgulayan Durak, Avrupa'ya satılan 43 bin 816 adet Transit Connect ve 9 bin 730 adet Transit modelinin yanı sıra, Vietnam'daki Ford Fabrikası'na montajı yapılmak üzere gönderilen CKD Transit'lerle birlikte toplam 54 bin 205 adet araç ihraç ettiklerini, ihracat cirosunun da yüzde 237 artışla 556 milyon Euro'ya yükseldiğini söyledi. 
     
     9 AYDA 1 MİLYAR 150 MİLYON EURO CİRO 
     Ford Otosan'ın Ocak-Eylül arasındaki toplam üretiminin 78 bin 171 adet, toplam satışının 88 bin 101 adet olduğunu kaydeden Durak, toplam cironun da yüzde 176 artışla 1 milyar 150 milyon Euro olarak gerçekleştiğini bildirdi. 
     Durak, beklentilerinin otomotiv pazarındaki canlanmanın mevsimselliğin de etkisiyle yılın sonuna kadar artarak devam etmesi olduğunu dile getirerek, şunları söyledi 
     ''Buna göre sene sonuna ilişkin hedeflerimizi de artırdık. Hedeflerimiz iç pazarda yaklaşık 58 bin araç satarak 2002 yılında elde ettiğimiz pazar liderliğini 2003 sene sonunda da devam ettirmek. 110 bin adedin üzerinde üretim gerçekleştirerek, Ford Otosan'ın bugüne kadarki en yüksek üretim adedine ulaşmak. Bu üretimin yaklaşık yüzde 70'ini ihraç ederek, yaklaşık 750 milyon Euro ihracat cirosu elde etmek. Toplamda 133 bin araç satarak, yaklaşık 1.5 milyar euro ciro elde etmek.'' Durak, yılsonuna kadar Transit Journey ve yeni Focus C-Max'ı pazara sunacaklarını da belirtti. 
     
     FORD OTOSAN TEKNOLOJİ YARIŞINDA 
     Ford Otosan'da yeni teknolojileri kullanarak yeni araç ve motor projeleri gerçekleştirdiklerini anımsatan Durak, bu sayede yeni ürünlere sahip olarak, uzun vadede kalıcı ihracat siparişleri almakta olduklarını vurguladı. 
     TÜBİTAK, TTGV ve TÜSİAD'ın tarafından düzenlenen Teknoloji Ödülleri yarışmasında bu yıl Transit Connect ve yeni Cargo kamyonlarında kullanılan dizel motor ecotorq projeleriyle büyük ödül kategorisinde finale kaldıklarını belirten Durak, bundan büyük onur duyduklarını söyledi. 
     Durak, Kocaeli fabrikasının Transit ve Transit Connect üretimi ile Ford Avrupa'nın ticari araç merkezi olma yolunda emin adımlarla ilerlediğini kaydederek, bu konumu korumak için sadece üstün kalitede üretim yeteneği ve maliyet avantajı sağlamanın yeterli olmadığını vurguladı. 
     Uzun vadede ticari araç merkezi olarak devam etmek için yeni araçları geliştirecek teknolojiye sahip olmanın gerektiğine dikkat çeken Durak, bu nedenle teknoloji büyük ödülüne aday olmanın kendileri açısından büyük önem taşıdığını bildirdi. 
     Durak, ülke ekonomisindeki iniş çıkışlara rağmen hiçbir zaman araştırma ve geliştirmeye ilişkin yatırımlarını azaltmadıklarını, son 5 yılda ürün geliştirme bölümünde çalışan mühendis sayısının 48'den 282'ye ulaştığını, dizayn stüdyosu, bilgisayar destekli dizayn, ömür test laboratuvarları ve motor test dinamometreleri gibi yatırımların toplamının 10 milyon Euro'yu aştığını anlattı. 
     
</TEXT>
</DOC>
