<DOC>
<DOCNO> 168334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur12.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alemdaroğlu "Tasarı hiçbir şekilde türbanın önünü açamaz" 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, ''Bakanlar Kurulu'nda imzaya açılan Yükseköğretim Yasa Taslağı'nın gizlilik içerisinde antidemokratik yöntemlerle hazırlandığını'' öne sürdü. 
     Prof. Dr. Alemdaroğlu, Sultanahmet'teki Marmara Üniversitesi Rektörlük Binası'nda yapılan Üniversitelerarası Kurul'un olağanüstü toplantısı öncesi gazetecilerin sorularını yanıtladı. 
     ''Yükseköğretim Yasa Taslağı hakkındaki görüşleri'' sorulan Prof. Dr. Alemdaroğlu, şunları kaydetti 
     ''Taslak, gizlilik içinde antidemokratik yöntemlerle hazırlanmıştır. Ancak şimdi öğreniyoruz ki Sayın Bakan, başkalarına incelettirmiş. Üniversitelerin yetkililerinin görmediği, gizlilik içerisinde hazırlanmış, hiçbir şekilde Stalin ve Hitler dönemlerinde de yapılmamış bir uygulamayı, demokratikleşme hamlesi içinde, Sayın Bakan'ın demokratikleşme anlayışından ortaya ne çıktığı da açıkça belli...'' ''Taslağın hazırlanmasının ardından ilk defa Milli Eğitim Bakanı Hüseyin Çelik ile rektörlerin biraraya gelmesini nasıl değerlendirdiği'' sorusu üzerine Prof. Dr. Alemdaroğlu, önceki Milli Eğitim Bakanı Erkan Mumcu'nun da Üniversitelerarası Kurul toplantısına katıldığını hatırlattı. 
     ''Şimdiki Bakan'ın da yasa gereği toplantıya katılma yetkisi bulunduğunu'' vurgulayan Prof. Dr. Alemdaroğlu, ''Katıldığı zaman da biz düşüncelerimizi orada açıklarız'' dedi. 
     Prof. Dr. Kemal Alemdaroğlu, ''Kamuoyunda türbana karşı olan biri olarak tanındınız. Yeni yasa taslağı türbanın önünü açacak mı '' şeklindeki soruya ise şu karşılığı verdi 
     ''Yeni tasarı veya başka bir tasarı veya yasa, hiçbir şekilde türbanın önünü açamaz. Türban, Anayasa ve yüksek yargı organı kararlarıyla yasaklanmıştır. Avrupa İnsan Hakları Mahkemesi kararıyla yasaklanmıştır. Türban bir simgedir. Köktendinciliğin simgesidir. Bu mümkün değildir. Boşa uğraşlardan da bakan ve benzerlerinin vazgeçmelerini öneririz.'' 
     
</TEXT>
</DOC>
