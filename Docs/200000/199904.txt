<DOC>
<DOCNO> 199904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy03.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu karar çok tartışılır 
</HEADLINE>
<TEXT>

   Yargıtay 5. Ceza Dairesi, hiç tanımadığı bir kadını silahla kaçırmaya çalışan sanığı kaçırma eylemini evlilik maksadıyla yapmış saydı ve ceza indirimine gitti 
   Gökçer Tahincioğlu 

   
   Yargıtay 5. Ceza Dairesi, tanımadığı bir kadını silahla kaçırmaya çalışan sanığın cezasında "evlilik indirimi" uyguladı. Daire, sanığın kaçırmaya çalıştığı kişiyi tanımaması, kaçırma eylemini evlilik maksadıyla yapmayı amaçladığını söylememesine rağmen aldığı bu kararını, "tarafların evlenmesinin önünde teknik engel bulunmaması"na dayandırdı. 
   Tecavüzcülerin mağdurlarıyla evlenmeleri halinde ceza almaktan kurtulmasına yönelik düzenlemeye ilişkin tartışmalar sürerken, Yargıtay çok tartışılacak bir içtihada imza atarak, "evlenme indiriminin" uygulanacağı hallerin sınırını genişletti. 
   Yargıtay 5. Ceza Dairesi, içtihat niteliğindeki kararını Üsküdar 2. Ağır Ceza Mahkemesi'nden gelen bir davayı inceledikten sonra verdi. İstanbul'da köpeğini gezdirmek için yürüyüşe çıkan kadına yaklaşan sanık, köpeği severek cinsini ısırıp ısırmadığını sordu. Sanık, daha sonra kadınla annesini tanıdığını söyleyerek konuşmaya başladı. Ardından tabanca çeken sanık, kadını arabasına doğru yürümeye zorladı. Bu sırada tabancanın gerçek olmadığından kuşkulanan kadın, sanıktan kaçmayı başardı. Olay sonrası sanık hakkında TCK'nın 429. maddesinden dava açıldı. Sanık savunmasında, kaçırmaya çalıştığı kadını hiç tanımadığını itiraf etti. Üsküdar Ağır Ceza Mahkemesi de sanığı bu madde uyarınca cezalandırdı. Mahkeme, kaçırma eyleminin teşebbüs aşamasında kalması nedeniyle sanığın cezasında indirim yaptı ve bir yıl hapse karar verdi. 
   
   Şehvet değilmiş 
   Ancak Yargıtay mahkemenin değerlendirmeyi yanlış yaptığını belirterek, bu kararı bozdu. Daire, sanıkla kadının evlenmelerine engel halin bulunmaması, sanığın kadına yönelik şehevi bir hareketinin olmaması nedeniyle, cezasında TCK'nın 433. maddesinde düzenlenen evlilik indirimi yapılması gerektiğini belirtti. 
   Yargıtay'ın bu kararının ardından dava Üsküdar 2. Ağır Ceza Mahkemesi'nde yeniden görülecek. 
   
   Kız kaçırana ceza indirimi    TCK'nın 429. maddesi "cebir, şiddet, tehdit" yoluyla, şehvet hissi veya evlenme maksadıyla kadın kaçıranların 3 yıldan 10 yıla kadar ağır hapisle cezalandırılmasını düzenliyor. TCK'nın 433. maddesine göre, kaçırma eylemini evlilik maksadıyla yapanların cezası 3'te 1 oranında indiriliyor. Eylem, sadece şehvet hissiyle yapılmışsa, cezada herhangi bir indirim uygulanmıyor. 
   
   
   
   
   
</TEXT>
</DOC>
