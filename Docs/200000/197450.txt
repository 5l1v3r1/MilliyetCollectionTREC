<DOC>
<DOCNO> 197450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/soneko05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Bombalar ekonomiyi olumsuz etkilemez... 
</HEADLINE>
<TEXT>

     Başbakan Yardımcısı Abdüllatif Şener, Türkiye'de krizlere ve çeşitli sıkıntılara karşı daha dayanıklı bir ekonomik yapı ve ortam ortaya çıktığını belirterek, İstanbul'da birbiri ardına meydana gelen terör olaylarının Türkiye ekonomisine olumsuz etkisi olmayacağını söyledi. 
     Bakan Şener, CNN Türk'teki Cafe Siyaset Programında İstanbul'daki terör olaylarını değerlendirdi. Terör olaylarının Türkiye'nin şu ana kadar izlediği kararlı politikalarda hiçbir değişiklik yapmayacağını söyleyen Şener, bu tip olaylar sonrasında bazı politika, eğilim ve reflekslerde kırılmalar meydana gelmesi durumunda terörün amacına ulaştığından söz edilmeye başlanabileceğini, ancak bunun son derece yanlış olduğunu, bunun terörist grupları özendirici nitelik taşıdığını kaydetti. Olaylar sonrasında döviz fiyatlarında ve faizde herhangi bir hareketlilik meydana gelmediğini, borsanın kapandığını ve bayramdan sonra açılacağını, bütün bankaların açık olduğunu ve piyasalarda olağanüstü bir hareket gelişmediğini anlatan Şener, terör olaylarının Türkiye ekonomisi üzerinde kaydadeğer bir olumsuz etkisi olmayacağını söyledi. Şener, borsa bağlamında yatırımcıların Türkiye'nin karlılığını görerek ilgi duyduklarını belirterek, "Türkiye'nin bu karlılık atmosferi mevcutken patlayan bir iki bombayla reflekslerini ve davranışlarını, kararlarını değiştirmeleri mümkün değil" dedi. 
     Türkiye'de önemli ekonomik değişiklikler yapıldığını, yapısal açıdan bir iki yıl öncesine göre farklılıklar meydana geldiğini anlatan Şener, piyasaların güveni algıladığını ve Türkiye'de krizlere ve birtakım sıkıntılara karşı daha dayanıklı bir ekonomik yapı ve ortam bulunduğunu kaydetti. Şener, "Bu haliyle bu tip münferit olayların ekonomimiz üzerinde bir olumsuz etki oluşturacağını düşünmüyorum" dedi. 
     
     DIŞ POLİTİKADA DEĞİŞİKLİK YOK 

     İstanbul'da meydana gelen olaylar sonrasında Türkiye'nin dış politikasında AB'den, ABD-İsrail eksenine doğru bir kayma olup olmayacağı yönünde bir düşünce bulunduğunu kaydeden Şener, "Türkiye'nin izlemiş olduğu dış politikalarda da ve kararlılığında da hiçbir değişiklik olmayacağını belirtmek istiyorum" dedi. Terörist bir eylemle olayların bir tarafa yönlendirmeye çalışılabileceğini, ancak bunun tam tersine bir hareket de meydana getirebileceğini vurgulayan Şener, "Türkiye'nin konumuna baktığımızda Türkiye'nin AB'ye yönelik yüzü daha aydınlık ve tam üyeliğe ilişkin kararlılığı devam etmektedir" dedi. Şener, bu olayın Türkiye'yi AB'den uzaklaştırmanın tam tersi bir refleks ve yakınlaşma ortaya çıkardığını, önemli olanın Türkiye'nin kararlılığı ve siyasi kriterleri yerine getirmesi olduğunu kaydetti. 
     
     ORTADOĞU'DA GÜVENLİK VE İSTİKRAR SAĞLANSIN 

     Bakan Şener, onuru kırılmış, yoksulluk ve çaresizlik içinde ulusal ve uluslararası hukuk sistemi içinde bununla mücadele edemeyen ve kamusal otoritenin zaafa uğradığı bölgelerin teröristlerin yetişmesine uygun zemin hazırladığını belirterek, Irak ve Filistin'in bunun için uygun bölgeler olduğuna işaret etti. Terörle ulusal mücadelenin yanı sıra uluslararası dayanışmanın da şart olduğuna dikkat çeken Şener, terörün ortadan kaldırılmasının olmazsa olmaz şartının da Ortadoğu'da güvenliğin ve istikrarın sağlanması ve sorunların çözülmesi olduğunu söyledi. Şener, Türkiye'nin bir çatışma merkezi olmadığını, farklılıkların birbirini anlaması açısından stratejik bir alan olduğunu vurgulayarak, Batı, Doğu ve Ortadoğu ülkeleri arasında bir köprü görevi gördüğünü anlattı. 
     Terör eylemlerinde "benim teröristim, senin teröristin" gibi bir kavramın da olamayacağını, herkesin terörü kınaması ve terörle mücadele etmesi gerektiğini söyleyen Şener, terörün etnisete ve dinle bağdaştırmanın da yanlış olduğunu kaydetti. 
     Şener, Türkiye'de önemli ekonomik dönüşümler yapıldığını ve ekonominin yapısal özelliklerinde bir iki sene öncesine göre önemli farklılıklar ortaya çıktığını söyledi. Piyasaların artık güveni algıladığını belirten Şener, ''Dolayısıyla, Türkiye'nin bu karlılık atmosferi mevcutken, patlayan bir iki bombayla, reflekslerini, davranışlarını, kararlarını değiştirmeleri ekonomik faktörlerin mümkün değil zaten'' diye konuştu. 
     Türkiye'de krizlere ve bir takım sıkıntılara karşı daha dayanıklı bir ekonomik yapı ve ortam ortaya çıktığına işaret eden Şener, bu tip münferit olayların ekonomi üzerinde olumsuz etki yaratacağını düşünmediğini sözlerine ekledi. 
     Bakan Şener, terör olaylarına Türkiye'de yaşayan bütün vatandaşların tepki gösterdiğini belirtirken, bu olayın sosyal kesimler arasında da bir ayrışmaya neden olmayacağını, demokratikleşme çabalarını etkilemeyeceğini de vurguladı. 
     
     ''DIŞ POLİTİKADA DEĞİŞİKLİK YOK'' 

     Saldırılardan sonra, Türkiye'nin dış politikasında değişiklik olacağı, AB'den İsrail eksenine doğru politikalarda kayma olabileceği yorumlarının olduğunu hatırlatan Bakan Şener, Türkiye'nin izlemiş olduğu dış politikada ve kararlığında hiç bir değişiklik olmayacağını vurguladı. 
     Şener, ''Özellikle bu tip hadiseler zaman zaman beklenildiğinden ters etkiler de verebilir. Dolayısıyla amaç, mesaj neydi, bunlar ayrı konular'' dedi. 
     Türkiye'nin AB'ye tam üyelilik konusunda kararlığının devam ettiğini belirten Şener, ''Bu olay Türkiye'yi AB'den uzaklaştıracak mı derken, tam tersi bir refleks ve tam tersi bir yakınlaşmayı ve bakışı ortaya çıkarmıştır'' diye konuştu. Bakan Şener, Türkiye'nin AB'ye girişinin Türkiye'den daha fazla AB ülkelerine katkı sağlayacağını, yaşlanan, uluslararası rekabet gücü zayıflayan AB'nin, Türkiye'nin genç dinamik nüfusu ile birlikte hareket etmesi halinde yeni bir ivme kazanacağını ifade etti. 
     
     ''TERÖRÜN ORTAK BİR TANIMI YOK'' 

     Terörün ortak bir tanımı olmadığına ve çok karmaşık bir olay olduğuna işaret eden Bakan Abdüllatif Şener, ''Bu işin de bir arz-talebi'' olduğunu belirtirken, ''Bir yerlerde çatışmalar olacak, bir yerlerde terörist saldırılar olacak. Diğer taraftan teröristlerin ihtiyaç duyduğu silahlar talebi oluşturacak. Bir taraftan da bu saldırılar sonucunda güvenlik konusu, savunma ihtiyacı ortaya çıkacak'' dedi. 
     
     ''IRAK'TAKİ DURUM, BÖLGEYİ ETKİLİYOR'' 

     Irak'ta yıllardır devam eden ve son aylardaki sorunun bölgeyi etkilediğini, İstanbul'da meydana gelen olaylarda bunu da düşünmek gerektiğini ifade eden Bakan Şener, şunları kaydetti 
     ''Terörü daha müsait hale getiren ortamlar, uluslararası terörün ivme kazanmasına yol açıyor. Eğer dünyada bazı bölgelerde insanlar onurlarını kırılmış hissederlerse, yoksullar çaresizliğe mahkum edilmişse ve haksızlığa uğradıklarına kesin bir şekilde kanaat getirirlerse, uluslararası hukuk sistemi içerisinde bununla mücadele edemeyecek güçte kendilerini hissederlerse, bir de geçerli kamusal otorite zaafa uğrarsa, buralar teröristlerin yetişmesine uygun zeminler hazırlar. Bu bağlamda, bölgemize yakın olduğu için İstanbul'da meydana gelen hadiseler nedeniyle, Irak'ta son aylarda ortaya çıkan yeni durum, yıllardır devam eden sorunun bunu etkilediğini de düşünmemiz lazım. Terör ile mücadelenin olmazsa olmaz şartı. Orta Doğu'da güvenli ve istikrara kavuşmuş bir yapıyı en kısa zamanda uluslararası camianın gerçekleştirmesi lazım.'' 
     
     ''BENİM TERÖRİSTİM AYRIMI OLMAZ'' 

     ''Benim teröristim, senin teröristin'' yaklaşımının yanlış olduğuna işaret eden Bakan Şener, şöyle konuştu 
     ''Ne zaman bazı uluslar, devletler, bu benim teröristim diye teröriste kol kanat germişlerse, sonunda o teröristlerin kendi başlarına büyük işler açtıklarını görmüşlerdir. Terörizm, uluslararası insanlık suçudur, ahlak dışı bir eylemdir. Herkes tarafından kınanmalıdır. Hiç kimse kendisine yakın veya uzak terörist ayrımına gitmesin, herkes teröristi terörist olarak kabul etsin, mücadeleyi de gereklilik olarak görsün. Bunda hiç bir kaygı yok.'' Bakan Şener, orijini nereden kaynaklanırsa kaynaklansın, hangi dine mensup olursa olsun, terör ile mücadele edilmesi gerektiğini vurgularken, ''Terörist gruplar, Hıristiyan, Müslüman, dinci gibi nitelendirilmemeli. Bana kalırsa, teröristler, kendilerine ne isim veriyorsa o isimle anmak lazım, El Kaide, IRA gibi. İslam kelimesi eklenince, Müslüman insanları rencide ediyorsunuz'' dedi. 
     ''Medeniyetler savaşı başladığı, Türkiye bu çatışmada tam ortada kaldığı'' tezlerinin hatırlatılması üzerine, Bakan Şener, Samuel Huntington'un medeniyetler çatışması tezine fazla prim verilmemesi gerektiğini, kendisinin bunu reddettiğini söyledi. 
     Şener, şöyle devam etti 
     ''Dünyayı yeni bir çatışma kategorisine, alanına ayırmak, iki farklı dünyadan söz etmek, bunun önümüzdeki süreçte çatışma alanı olacağı yönünde tezler geliştirmek, hatta bazı yetkilileri buna yönlendirmek çok yanlış. Üzerinde durulmaması gereken, elinin tersi ile itilmesi gereken bir hadisedir. Aslında dünya çok büyük değil. Evrende gidebilecek yer de yok. Yerkürede insanlar, renk, ırk, devlet, cinsiyet farklılıklarına rağmen bir arada, birbirlerini anlayarak, birbirinin hukukuna saygı duyarak yaşamak zorunda. Bunu bozacak bir takım kavramlar, yaklaşım tarzları ile yeryüzünü felakete çevirirsiniz. O felaketin de kime vuracağı belli olmaz. En güçlü zannettiğiniz, ortaya çıkan o felaketten en fazla zararı görebilir. Ben bu medeniyetler çatışması tezini tamamen reddediyorum. Bir tarafa atacağız, bir arada yaşamanın yolunu bulacağız.'' Farklı kültürlerin, insanların bir zenginliği olarak görülmesi gerektiğini vurgulayan Bakan Şener, Türkiye'nin, farklı kültürlerden, dinlerden insanların birbirini anlaması için bir avantaja sahip olduğunu da kaydetti. 
     
</TEXT>
</DOC>
