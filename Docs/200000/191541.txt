<DOC>
<DOCNO> 191541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun01.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
New York garında 450 çıplak kadın.. 
</HEADLINE>
<TEXT>

     New York'un ünlü tren garı Grand Central'da yüzlerce kadın, sansasyonel fotoğrafçı Spencer Tunick'e çıplak poz vermek için soyundu. 
     Çalışmalarında sürekli çıplaklığa yer veren bu nedenle birkaç kez tutuklanan fotoğraf sanatçısı Tunick'in son çalışması için 450 gönüllü çıplak kadın, Grand Central'ın buz gibi mermer zeminine uzanarak poz verdi. 
     Sabaha karşı 3'te halka kapalı yapılan çekimlerde, tartışmalı New Yorklu sanatçı Tunick elinde megafonla, çıplak kadınlara mermer zeminde üçgenler ve kareler oluşturmaları için talimatlar verdi. Gönüllü kadınlardan 30 yaşındaki emlak komisyoncusu Anna Springer, ''Tunick'in sanatını seviyorum, harika şeyler yaratıyor, değişik ve yeni şeyler'' diye konuştu. 
     Spencer Tunick, son çalışması için ilk başta New York Halk Kütüphanesi ve Amerikan Doğa Tarihi Müzesi'nden izin istemiş, ancak reddedilmişti. 
     Tunick, ''Çıplak Dünya'' adlı çalışması için birçok ülkede çekimler yaparak, 35 binden fazla çıplak insanı karelerinde toplamayı planlıyor. 
     Tunick, New York'ta 1994 ve 1996'da yaptığı çekimlerde, kendisine poz veren bazı çıplak mankenlerle tutuklanmış, ancak sonradan hakkında dava açılmamıştı. 
     
</TEXT>
</DOC>
