<DOC>
<DOCNO> 189889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko20.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'2003 hedeflerine ulaşmamız, düzlüğe çıktığımız anlamına gelmiyor' 
</HEADLINE>
<TEXT>

     Maliye Bakanı Kemal Unakıtan, 2003 yılının başarılı bir şekilde atlatılmasında kilit unsurun, benimsedikleri ve uygulanması sırasında taviz vermedikleri ''mali disiplin'' anlayışı olduğunu bildirerek, ''kuşkusuz, 2003 yılı hedeflerine ulaşmada başarılı olmamız, herşeyin güllük gülistanlık olduğu ve düzlüğe çıktığımız anlamına gelmemektedir'' dedi. 
     Bakan Unakıtan, düzenlediği basın toplantısında, 2003 yılının hükümetleri ve ülke açısından oldukça hassas bir dönemeç olduğunu bildirerek, ''kazasız belasız atlatılması bizim için hayati bir önem taşımaktadır'' dedi. Unakıtan, içinde bulunan kısıtlar nedeniyle kaynak sıkıntısı çeken bir bütçe yapısı, ulusal ve uluslararası piyasalardaki belirsizliklere, dış siyasi ve askeri gerginliklere rağmen hedeflerde belirgin bir sapma ile karşılaşmaksızın 2003 yılını atlatmayı başaracaklarını, uluslararası mali kuruluşlar dahil hiç bir kimsenin bu konuda herhangi bir şüphesi kalmadığını kaydetti. 
     Bütçe uygulamaları açısından zorlu bir yıl olan 2003 yılının başarılı bir şekilde atlatılmasında kilit unsurun, benimsedikleri ve uygulanması sırasında taviz vermedikleri ''mali disiplin'' anlayışı olduğunu Bakan Unakıtan, şöyle devam etti 
     ''Bu anlayışın kamu kurum ve kuruluşlarına yerleştirilmesi için az çaba sarf etmedik. Bu amaçla, harcamalarda tasarruf ve verimliliğin sağlanması için birçok tedbir aldık. Hedeflerden taviz vermeyerek ve tedbirlerin uygulanmasında kararlı davranarak ulusal ve uluslararası piyasalardaki bütün tereddütleri ortadan kaldırdık. 
     Kuşkusuz, 2003 yılı hedeflerine ulaşmada başarılı olmamız, herşeyin güllük gülistanlık olduğu ve düzlüğe çıktığımız anlamına gelmemektedir. Bunun bilincindeyiz. Başta kamu kurum ve kuruluşları olmak üzere herkesin bu hususu gözden uzak tutmaması gerekir. Mali disiplin anlayışı, 2004 yılında da temel önceliğimiz olacaktır. Bu konuda kararlıyız ve kararlı olmaya da devam edeceğiz. Bütün kamu kurum ve kuruluşların 2003 yılında olduğu gibi 2004 yılında da, sunmak zorunda oldukları temel kamu hizmetlerinin kalite ve miktarında herhangi bir düşüşe meydan vermeksizin kendilerine verilen ödenekleri hizmet önceliklerine uygun olarak ve fayda-maliyet analizi yapmak suretiyle kullanacaklarına dair olan inancımız tamdır.'' 2003 yılı bütçesinin hazırlıkları sırasında fazla hareket serbestileri olmadığını, ancak bu sene bütçe hazırlıklarının tamamlanmasının çok daha kolay olduğunu bildiren Unakıtan, bu esnekliğin, 2003 yılında gösterdikleri fedakarlık ve çabaların sonucu olduğunu söyledi. 
     
     ANALİTİK BÜTÇE SINIFLANDIRMASINA GEÇİLİYOR 

     2004 bütçesinin Türk bütçe tarihinde yeni bir anlayışın uygulamaya konulacağı bütçe olacağını, fonksiyonel sınıflandırmaya dayanan ve birkaç yıldır pilot uygulamaları yapılan ''analitik bütçe sınıflandırması''nın 2004 bütçesi ile hayata geçirildiğini belirten Unakıtan, şunları kaydetti 
     ''Artık biz de her yerde 'uluslararası standartlara ve Avrupa Birliği normlarına uygun bir kod yapısına sahip bir bütçe sistemimiz var' diyebileceğiz. Bu yeni bütçe sınıflandırmasının en önemli özelliği kamu harcamalarının ekonomik faaliyetler üzerindeki etkilerinin analizine uygun olması ve uluslararası karşılaştırmalar yapılmasını mümkün kılabilmesidir. Nitekim, analitik bütçe sınıflandırmasına geçiş, 2003 yılı katılım ortaklığı belgesi ile Ulusal Program'da kısa vadeli öncelikler arasında yer almaktadır. 
     Yeni sistemin uygulamaya konulması ile birlikte, bütçe giderleri ile gelirlerinin izlenme ve sunum şekli de büyük oranda değişecektir. Şimdiye kadar gider kalemi olarak yer alan 'ihracatta vergi iadeleri' ve 'reddiyat' artık gelir kalemi olarak dikkate alınacak, ancak gelir tarafında gelir azaltıcı kalem olarak işlem görecektir. Şu anki sisteme göre 2004 mali yılı konsolide bütçe gideri toplamı 160 katrilyon 938 trilyon lira olarak gösterilirken, yeni bütçe sınıflandırmasında, ihracatta vergi iadesi ile reddiyat toplamı olan 10 katrilyon 430 trilyon liranın düşülmesi sonucunda konsolide bütçe gideri 150 katrilyon 508 trilyon lira olarak görünecektir. Aynı şekilde bu iki iade rakamı gelir performansı ile ilgili olduğundan bütçe gelirlerinden de düşülecek ve toplam bütçe geliri şu anki sistemde 114 katrilyon 9 trilyon lira olarak görünürken, yeni sistemde 104 katrilyon 109 trilyon lira olarak gösterilecektir.'' 
     
</TEXT>
</DOC>
