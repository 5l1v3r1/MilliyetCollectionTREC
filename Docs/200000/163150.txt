<DOC>
<DOCNO> 163150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/sazak.html </URL>
<DATE> 2003/06/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Önleyici hukuk 
</HEADLINE>
<TEXT>

     Geçmişte Susurluk Komisyonu'nda, Faili Meçhul Cinayetleri Aydınlatma Komisyonu'nda 'iyi niyetli' çabalar 'suç duyurusu'nun ötesine geçemedi. 
     Meclis soruşturması daha işlevseldir. Bakanlar ve başbakanlar hakkında TBMM'de soruşturma açılabilir ve gerek görülürse görev sırasında işledikleri suçlardan ötürü bu kişiler Yüce Divan'da Anayasa Mahkemesi yargılanabilir. 
     Ancak yakın geçmişte bu yöntem de yozlaştırıldı. Yüce Divan önergeleriyle hükümetler kuruldu. Liderler rehin alındı, seçime beş kala aklamalar yaşandı. Dokunulmazlıklar yargıyı engelledi. Dosyalar zaman aşımına uğradı. 
     2002 seçimleriyle oluşan TBMM'deki iki parti AKP ve CHP, Türkiye'nin 1990'lı yıllarına damgasını vuran 'yolsuzluk ekonomisi'yle ilgili geniş kapsamlı bir araştırma yürüyor. Batan bankaların arka planındaki siyasi ilişkileri irdelemeye çalışıyor. 
     Eski bakanlar ve başbakanlar komisyonda dinleniyor. 
     Ancak bu yetmez. Gerçekten bir dönemin 'hesaplaşması' olacaksa yargı yolunu açmak gerekiyor. Bunun da yöntemi geçmişte dokunulmazlık zırhına sığınılan konularda yargıya başvurmaktır. 
     28 Şubat döneminde görevini kötüye kullanan, devlet bankalarını mafyaya pazarlayan, özelleştirme ihalelerini siyasi güçlenme aracı haline getiren kadrolar bunun bedelini seçimde ödediler. Partileri sıfırlandı ama tıpkı batık bankaların sahipleri gibi parti liderleri de kişisel olarak bunun hesabını vermediler. 
     Meclis şimdi bunun yasal zeminini oluşturabilir. 
     Yolsuzluk bataklığının kurutulması için geleceğe dönük yasal önlemler de TBMM Araştırma Komisyonu tarafından hazırlanabilir. 
     İçişleri eski Bakanı Sadettin Tantan'ın 'önleyici hukuk' diye tanımladığı ve ABD'de olduğu gibi 'ticari ahlaksızlığı' en büyük suç sayan yaklaşımla salt polisiye önlemlerin dışında, sivil hukukun altyapısı hazırlanırsa 'temiz toplum' yolu açılabilir. Bunun için öncelikle siyaset ile ticaret arasındaki bağı kesmek gerekiyor. 
     Uzanlar'a ait Çukurova Elektrik'e Enerji Bakanlığı'nda el konulması 'devletle işim yok' diyen Genç Parti'nin siyasetteki konumu açısından yeni bir 'içtihat' oluşturacak. 
     Yolsuzluklar önlenmeden yoksulluk döngüsü kırılamaz. 
     
     

</TEXT>
</DOC>
