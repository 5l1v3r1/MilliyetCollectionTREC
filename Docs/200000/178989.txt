<DOC>
<DOCNO> 178989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo23.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde transfer fırtınası sürüyor... 
</HEADLINE>
<TEXT>

     Ankaragücü, geçen sezon Japonya'nın Gamba Osaka takımında oynayan Brezilyalı Marcos Aurelio Galeano ile 1 yıllık sözleşme imzaladı. 
     Gökçe Tesisleri'nde yapılan imza töreninde konuşan Ankaragücü Kulübü Yönetim Kurulu Üyesi Salim Türker, oynadığı takımlarda 8 kez şampiyonluk yaşamış başarılı bir orta alan oyuncusu alarak daha da güçlendiklerini belirterek, ''2 sene önce de almak istiyorduk. Bonservisi yüksek gelmişti. Ama şimdi aldık. Orta sahamız daha güçlendi. Galeano'ya İtalya'dan Cenova Kulübü de talipti. Kendisi bizi tercih etti'' dedi. 
     Transfer görüşmeleri sırasında kendilerine eski futbolcuları Simao'nun da çok yardımcı olduğuna değinen Türker, ''Simao, Galeano'ya Ankaragücü için çok iyi referans verdi. Bu transferle gücümüze güç katarken, transferin son günlerinde 1 oyuncuyu daha renklerimize bağlamayı düşünüyoruz'' diye konuştu. 
     Brezilya'nın Palmeiras takımında 13 yıl oynayan 31 yaşındaki savunmaya dönük orta alan oyuncusu Gleano, Ankaragücü'ne gelmekten dolayı mutlu olduğunu ifade ederek, ''Burada olmaktan çok mutluyum. Ben zaferlere alışmış bir oyuncuyum. Ankaragücü için elimden geleni yapacağım'' diye konuştu. 
     Öte yandan yeni transfer Galeano, bu sezon sarı-lacivertli ekipte 25 numaralı formayı giyecek. 
     
</TEXT>
</DOC>
