<DOC>
<DOCNO> 181677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da işsizlik sigortası Türk memurların maaşından fazla 
</HEADLINE>
<TEXT>

     Bazı Avrupa ülkelerinde, işsizlerin aldıkları aylık işsizlik sigortasının Türkiye'deki memurların aylık maaşından fazla olduğu belirtildi. 
     Türkiye Kamu Çalışanları Konfederasyonu Kamu-Sen tarafından yapılan araştırmaya göre, Türkiye'de bir devlet memurunun ortalama maaşı 610 milyon lira yani yaklaşık 441 dolar iken Belçika'da işsizlere herhangi bir süre sınırlaması olmaksızın aylık 843 dolar ödeniyor. Danimarka'da ise bir kişi, işsiz kaldığı 60 ay boyunca aylık 1403 dolar alıyor. 
     Araştırmaya göre, Norveç'te bir işsize 3 yıl boyunca her ay 1542 dolar, Hollanda'da ise 5 yıl boyunca her ay 2375 dolar ödeniyor. 
     Almanya'da bir işsize, işsiz kaldığı 12 ay boyunca toplam 30 bin 890 dolar, Fransa'da 60 ay boyunca toplam 60 bin 184 dolar, Lüksemburg'da 12 ay boyunca toplam 34 bin 658 dolar ödeniyor. 
     Bu ülkelerde, ayrıca, işsizlik sigortası ödenekleri kesilenlere, "işsizlik yardımı" adı altında ayrı bir ödeme yapılıyor. 
     
</TEXT>
</DOC>
