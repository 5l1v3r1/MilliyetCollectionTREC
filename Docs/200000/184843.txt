<DOC>
<DOCNO> 184843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur22.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Tuğba Özay'a polise hakaretten dava açıldı... 
</HEADLINE>
<TEXT>

     Manken Tuğba Özay hakkında İzmir Adnan Menderes Havalimanı'nda ''polislere hakaret ettiği'' iddiasıyla dava açıldı. 
     İzmir Cumhuriyet Savcısı Arif Hikmet Oruç tarafından hazırlanan iddianamede, İç Hatlar Salonu'nda üst arama noktasından geçerken, dedektörün çalması üzerine polislerin uyarısına sinirlenen Tuğba Özay'ın, görevlilerle tartışmaya başladığı belirtildi. 
     İddianamede, mankenin, duruma müdahale eden Başkomiser Tibet Kurtulan ve polis memurları Müge Hepözcan, Hüseyin Umut ve Suha Canpolat'a ''hakaret ettiği'' iddiasıyla, 3 aydan 2 yıla kadar hapis cezasıyla yargılanıp, cezalandırılması talep edildi. 
     Özay, Asliye Ceza Mahkemesi'nde hakim karşısına çıkacak. 
     Katıldığı bir tanıtımdan dönen Tuğba Özay, havalimanında üst arama noktasından geçerken, dedektörün çalması üzerine polislerin, ''Üzerinizdeki metal kemer ses çıkartmış olabilir. Bir de kemerinizi çıkartıp geçer misiniz '' demesine, ''Siz benim kim olduğumu bilmiyor musunuz'' karşılığını vermiş ve tartışmaya başlamıştı. 
     Polislerin şikayeti üzerine manken gözaltına alınmış, karakoldaki işlemlerinin ardından parmak izi alınmak üzere Bozyaka'da Emniyet Hizmet Binası'na götürüldüğü sırada, İzmir Cumhuriyet Başsavcısı İlhan Mesutoğlu'nun talimatıyla serbest bırakılmıştı. 
     
</TEXT>
</DOC>
