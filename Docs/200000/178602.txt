<DOC>
<DOCNO> 178602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/spo01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın acelesi var 
</HEADLINE>
<TEXT>

   Beşiktaş'ta Serdar Bilgili, Yıldırım Demirören ve Lucescu'nun katıldığı kritik zirvede gelecek yılların planlaması yapıldı, transferde izlenecek yollar saptandı 
   ORHAN YILDIRIM 

   
   Program belirlendi 
   BEŞİKTAŞ'TA önceki gün yapılan kritik zirvede birbirinden önemli kararların alındığı öğrenildi. Başkan Serdar Bilgili, Yıldırım Demirören ve Mircea Lucescu'nun katıldığı toplantıda Siyah-Beyazlılar'ın transfer politikası ve gelecek sezon uygulayacağı program belirlendi. Lucescu'nun yeni sezonda gidecek isimleri devre arasında netleştirmesi kararlaştırıldı. 
   
   Yeni bir model 
   YABANCI arayışlarına nokta koyulurken, sözleşmesi sona erecek oyunculara sezon içerisinde imza attırılması da karara bağlandı. Tecrübeli hocanın takımı sürekli diri ve heyecanlı tutabilmek için bir dizi tedbirler alacağını söylediği de öğrenildi. Gençlere kapıların açılması ve gelecek sezon beş genç oyuncunun transfer edilmesi de gündeme geldi. 
   
      İlhan'dan destek    KARTAL'IN yıldızı İlhan Mansız, zihinsel engelli çocuklar yaranına düzenlenen bir organizasyona katıldı. Yıldız futbolcu, Zeytinburnu Olivium Outlet Center'da, taraftarlara ve hayranlarına Siyah - Beyazlı forma imzaladı. Elde edilen gelir Zihinsel Engelliler Derneği'ne bağışlandı. Fotoğraflar Cengiz Malgır 
   
   Değişim hazırlığı    TEKNİK Direktör Mircea Lucescu'nun, Denizlispor karşısında sahaya süreceği ilk on bir için değişik planlar içinde olduğu bildirildi. Rumen hocanın, Ankaragücü maçında çalışkan bir görüntü sergilemesine karşın son vuruşlarda etkisiz kalan Ahmed Hassan'ı kulübeye çekmeye sıcak baktığı öğrenildi. 
   LUCESCU'NUN Ahmet Dursun'lu forveti Sergen ile desteklemeyi planladığı belirtildi. Sağ dizine dikiş atılan ve Ankaragücü maçında sahaya yedek çıkan Pancu'nun on birde oynayacağı bildirildi. Son lig maçında oyundan alınışına tepki gösteren Tümer'in durumu ise bugün belli olacak. 
   
   Manken Ahmed    MISIRLI Ahmed Hassan, sponsorluğunu üstlenen Damat Tween'in toplantısında yeni sezon ürünlerini tanıttı. Basın mensuplarının sorularını da yanıtlayan yıldız futbolcu, Şampiyonlar Ligi heyecanı yaşadığını dile getirdi. 
   
</TEXT>
</DOC>
