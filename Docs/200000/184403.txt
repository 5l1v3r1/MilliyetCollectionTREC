<DOC>
<DOCNO> 184403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur10.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt Festivali ile ilgili olarak bugün de Musa Eroğlu ifade verdi 
</HEADLINE>
<TEXT>

     Türk Halk Müziği sanatçısı Musa Eroğlu, Ankara DGM Başsavcılığı tarafından yürütülen ''Kürt Festivali'' soruşturması kapsamında DGM'ye gelerek ifade verdi. 
     Eroğlu, soruşturmayı yürüten DGM Cumhuriyet Savcısı Cengiz Köksal'a yaklaşık 1 saat süreyle ifade verdiktin sonra DGM'den ayrıldı. 
     Gözaltına alınmayan ve avukatı Veli Koluaçık ile birlikte DGM'ye gelen Eroğlu, buradan ayrılırken gazetecilere yaptığı açıklamada, ''Bu tür oluşumlarda yurtdışındaki istihbaratın bizi uyarmasını istiyoruz'' dedi. 
     Devletin güvenlik birimlerinin ve savcıların görevlerini yaptığını belirten Eroğlu, Türkiye'de ve yurtdışındaki önemli merkezlerde 14 yıldır festivallere katıldığını, daha önce böyle bir olay yaşamadığını söyledi. Eroğlu, ''Bu olayda kullanıldığımı düşünüyorum. Çünkü Türkiye'de önemli bir misyonum var. Televole mantığıyla halkın vicdanında yargılanmak üzücü'' diye konuştu. 
     Yargı organlarına ve güvenlik güçlerine yoğun eleştiri yöneltildiğini dile getiren Eroğlu, kurumların ve kişilerin birbirine yaklaşımının daha sağlıklı olması gerektiğini söyledi. 
     Eroğlu, ''Daha söyleyeceğimiz çok türkü var. Kavgayı türkülerde yapıyoruz. Çünkü daha edebi ve hoşgörülü oluyor'' dedi. 
     
</TEXT>
</DOC>
