<DOC>
<DOCNO> 181157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy06.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'den 'tehdit' 
</HEADLINE>
<TEXT>

   Zebari geri adım attı, bu kez KYB lideri saçmaladı Türkiye, Kerkük'e müdahale ederse, İskenderun konusunda Suriyeli Arapları destekleriz 
      İHSAN DÖRTKARDEŞ DHA 

   
   Kürdistan Yurtseverler Birliği KYB lideri Celal Talabani, Türkiye'nin Kuzey Irak'a müdahalesine karşı olduklarını yinelerken, İskenderun Limanı'nın Suriye'ye ait olduğunu öne sürdü. Talabani, Türkiye'nin Kerkük'e müdahalesi halinde İskenderun konusunda Suriyeli Arapları destekleyeceklerini söyledi. 
   Irak'taki geçici yönetimin Dışişleri Bakanlığı'na getirilen Hoşyar Zebari'nin "Irak'a Türkler gelmesin" açıklamasından geri adım atmasından sonra, Talabani'nin Türkiye'nin Irak'ta "Barış Gücü" olarak bulunmasına karşı çıktığı belirtildi. 
   İran'dan çeşitli dillerde yapan Sahar Televizyonu'nun Türkçe haber bülteninde Talabani'nin görüşlerini açıklayan sözcüsü Adil Murat, "Türkiye Kerkük'e müdahaleden vazgeçmezse, aslında Suriye'ye ait olan İskenderun Limanı'nın iadesi için Irak Kürtleri olarak Suriye'deki Araplarla işbirliği yaparız" dedi. 
   Önceki gün Zebari ile bir görüşme yapan Talabani de, kendisine bağlı KürdSat Televizyonu'na yaptığı açıklamada, Irak'taki geçici yönetimde Kürtler olarak temsil edildiklerini, yabancı güç çağırma konusunda tek başlarına karar veremeyeceklerini ve alınacak kararlara uyacaklarını söyledi. 
   Musul'da ABD tarafından askeri eğitimden geçirilen Talabani peşmergelerinin mezuniyet törenine ABD askerleri bandolarıyla katıldı. 
   Üç aylık eğitimden geçirilen ve kentin güvenliğini sağlayacak peşmergelerin mezuniyet töreninde milli marşlar çalındı. ABD 101. Hava İndirme Tümeni Komutanı David Petraeus, Kürtlerin Irak'ın özgürleşmesinde büyük rol oynadığını ve yeni dönemde etkili olacaklarını söyledi. 
   
   Kerkük'te Kürt bayrağı krizi    Irak'ın kuzeyindeki Kerkük kentinde Kürtler, Kürt bayraklarını indiren Amerikan askerlerine taşlarla saldırdı. 
   Amerikan askerlerinin önceki gece Kerkük'te asılı Kürt bayraklarını Arap ve Türkmenlerin isteği üzerine indirmesi, Kürtlerin protestolarına neden oldu. Protestocu Kürtler, Kerkük'ün batısındaki Zimava bölgesinde Amerikan askerlerine taşlı saldırı düzenledi. Çıkan çatışmanın ardından protestocular, indirilen bayrakları yeniden göndere çekti. 
   Kürt kaynaklar, Kerkük'teki Türkmen ve Arap topluluklarının, kentte sadece Irak bayrağı görmek istediklerini duyurdu. Yerel yetkililer, dün kentteki etnik grupların liderleriyle görüşerek gerginliğin büyümesini engelledi. 
   
   
</TEXT>
</DOC>
