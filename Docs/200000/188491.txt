<DOC>
<DOCNO> 188491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/kohen.html </URL>
<DATE> 2003/10/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şimdi de gözler Kafkasya'da 
</HEADLINE>
<TEXT>

   
   HAFTALARDAN beri özellikle Irak ve ayrıca Ortadoğu üzerinde odaklanmış bulunan dikkatler, bu hafta daha kuzeye, Kafkasya'ya da yönelecek. Bu bölgedeki olay, Irak veya Filistin'deki gibi "sıcak" değil iyi ki değil ... Gözleri Kafkasya'ya çevirecek olan olay, Azerbaycan'daki seçimler... 
   Yarın yapılacak olan cumhurbaşkanlığı seçimlerinin önemi, bir yandan Azerbaycan'daki demokrasinin geleceği, öte yandan bu ülkedeki ve dolayısı ile Kafkasya'daki istikrar için bir sınav niteliğini taşımasıdır. 
   Bu bağlamda ilginç olan husus, Haydar Aliyev'in çekilmesinden sonra Azerbaycan'ın yeni siyasi döneme "yumuşak geçiş" yapmasının tüm "ilgili" ülkelerin ortak arzusu olmasıdır. Bunu ABD kadar Rusya, Gürcistan kadar Ermenistan da istiyor. Tabii Türkiye de... 
   
   AZERBAYCAN'nın yeni cumhurbaşkanının kim olacağına Azeri halkı karar verecek. Ama şimdiden yukarıda saydığımız "ilgili" ülkelerin - resmen veya alenen değilse de - tercihlerini İlham Aliyev'in lehinde belli ettikleri görülüyor. 42 yaşındaki İlham Aliyev'in, 80 yaşındaki babasının yetenek ve deneyimine sahip olduğuna inandıkları için mi Hayır ama genç Aliyev'in iktidara gelmesinin bir hanedan görüntüsü vermesine rağmen , baba Aliyev'in izlediği politikalarda bir "süreklilik" sağlayacağı umudunu taşıdıkları için... 
   ABD, İlham Aliyev'e petrol şirketleri ile olan yakın ilişkileri ve Amerikan yanlısı duruşu nedeni ile, rakiplerinden daha çok sempati ve güven besliyor... 
   Rusya, Haydar Aliyev'in "kredi"sini oğlunun lehinde kullanıyor ve onun da babası gibi Moskova'ya yakınlığı esas alan pragmatik bir politika izleyeceğini umuyor. 
   Nihayet Azerbaycan'ın komşu ülkeleri de, İlham Aliyev'in babasının yolundan gideceğini düşünüyor ve muhalefetin kazanmasının bir belirsizlik dönemi başlatabileceğinden kaygı duyuyor... 
   
   SEÇİMLERİ kim kazanacak Aliyev gibi muhalefetin "yıldızı" sayılan İsa Kamber de kendi "zafer"lerinden emin. Ancak Azerbaycan'daki seçimler için genelde bir tahmin yapmak zor. Tarafsız ve bilimsel sayılabilecek nabız yoklamaları olmadığı gibi, "pasif" görünen veya tercihini açıklamaktan kaçınan seçmen de çok. 
   Ama son yerel anketler İlham Aliyev'in birinci ya da ikinci turda kazanacağını gösteriyor. Muhalefet ise bölünmüş durumda olduğu için oyların belli başlı adaylar İsa Kamber, İtibar Mammedov, Lale Şövket, Ali Kerimli arasında dağılması kaçınılmaz. 
   Esas önemli olan, bine yakın yabancı gözlemcinin de izleyeceği seçimlerin gerçekten demokratik, özgür ve dürüst biçimde yapılmasıdır. Ve de seçim sonrası yeni dönemin sükunet içinde başlamasıdır. Seçimde ve seçim sonrasında manipülasyonlar, zorlamalar ve sürtüşmeler olursa, ülke bundan büyük zarar göreceği gibi bölge ve dünya da yeni bir çıbanbaşı ile karşılaşmış olacaktır. 
   Ama Azerbaycan'da sağduyunun hakim olacağını ve "baba Aliyev sonrası dönem"e yumuşak geçişin sağlanacağını umuyoruz... 
   
      
   
</TEXT>
</DOC>
