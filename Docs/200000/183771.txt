<DOC>
<DOCNO> 183771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo13.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide liglerin seyirci rekoru kırıldı... 
</HEADLINE>
<TEXT>

     Galatasaray ile Fenerbahçe takımları arasında yapılan Birinci Süper Futbol Ligi'nin derbi maçında, lig tarihinin seyirci rekoru kırıldı. 
     80 bin 597 kişi kapasiteli Atatürk Olimpiyat Stadı'nda yapılan ilk derbi maçta toplam seyirci rakamı 70 bin 125 olarak açıklandı. 
     Bu rakam kayıtlara Birinci Lig maçında en fazla seyircinin izlediği karşılaşma olarak geçti. 
     
     LİGDE BUNDAN ÖNCEKİ SEYİRCİ REKORU 
     46. sezonunu geçiren Birinci Lig'de şimdiye dek rekor, yine aynı statta kırılmıştı. 
     Sarı-kırmızılı takımın bu sezonun ilk haftasında Diyarbakırspor ile Atatürk Olimpiyat Stadı'nda yaptığı maçı 62 bin 600 kişinin izlediği yetkili kişiler tarafından açıklanmıştı. Bu da kayıtlara rekor olarak geçmişti. 
     Lig tarihinde ayrıca, 1988-89 sezonunda, 30 Ocak 1989'da İzmir'de yapılan Altay-Fenerbahçe maçını biletli 62 bin 200 seyirci izlemişti. 
     
     EZELİ REKABETTE SEYİRCİ REKORU 
     Fenerbahçe ile Galatasaray arasında bundan önceki maçlardaki seyirci rekoru ise İzmir'de kırılmıştı. 
     21 Ocak 1973'te İzmir Atatürk Stadı'nda yapılan Gazeteci Hasan Tahsin Kupası maçını ise 66 bin 701 seyirci izlerken, bu rakam, bugünkü maça dek, ezeli rakipler arasındaki bir maçı izleyen seyirci sayısındaki rekor olarak tarihe geçmişti. 
     
     TOPLAMDA SEYİRCİ REKORU 
     Derbideki 70 bin kişilik rekor, lig dışında, özel maçlardaki rekora ise ulaşamadı. 
     Galatasaray ile Yunanistan'ın Olympiakos takımları arasında geçen sezon başında İstanbul Atatürk Olimpiyat Stadı'nda yapılan özel maçta satılan 79 bin bilet ise, lig maçları dışında Türkiye rekoru olarak kayıtlara geçmişti. 
     
</TEXT>
</DOC>
