<DOC>
<DOCNO> 180309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo17.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da, futbol teröristlerine ceza yağıyor... 
</HEADLINE>
<TEXT>

     Belçika Federal İçişleri Bakanlığı'nın, futbol suçlarıyla ilgili olarak geçen sezonun başından bugüne dek 459 holigana karşı dava açtığı açıklandı. 
     2 yıl önce yürürlüğe giren futbol yasası nedeniyle Belçika'da futbol teröristlerine karşı oldukça sert bir tavır takınan emniyet görevlilerinin, bu sezon holiganlara karşı daha sert tutum almaya karar verdiği belirtildi. 
     Belçika İçişleri Bakanlığı'nın bu sezon 52 holigana stada girme yasağı koyduğu ve bu kişilerin genelde Royal Anvers ve AA Gent kulüplerinin taraftarları olduğu ortaya çıktı. 
     Açılan 18 davada küçük yaşta taraftarlar ve 6 bayan holiganın da bulunduğu açıklandı. 
     Futbol yasasının yürürlüğe girmesinden bu yana verilen en yüksek cezanın 3 yıl stada giriş yasağı ve en yüksek para cezasının ise 1850 euro yaklaşık 2 milyar 750 milyon lira olduğu açıklandı. 
     Öte yandan futbol terörüyle mücadele yasasının çıkmasından bu yana 239 kişinin ceza aldığı belirtildi. 
     
</TEXT>
</DOC>
