<DOC>
<DOCNO> 157157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur24.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Bir masumun olduğu yerde 9 cahil gemiyi batıramaz 
</HEADLINE>
<TEXT>

     Milli Eğitim Bakanı Hüseyin Çelik, 2004-2005 öğretim yılından itibaren ders kitaplarının çağdaş dünyanın metodları çerçevesinde değiştirileceğini bildirdi. Milli Eğitim Bakanı meslek liseleriyle ilgili değişiklik için, "Bir masumun olduğu yerde 9 cahil gemiyi batıramaz." dedi. 
     Çelik, Ankara Sanayi Odası'nın katılımıyla TÜBİTAK'ta gerçekleştirilen Türkiye 1. Alüminyum Sanayii Sempozyumu'nun açılışında yaptığı konuşmada, ezberci eğitim anlayışını ortadan kaldırarak Türkiye'yi bilim üreten bir ülke haline getireceklerini söyledi. 
     Teknolojiyi hazır alan ülke konumundan Türkiye'yi çıkarmayı hedeflediklerini belirten Çelik, şöyle devam etti 
     ''Taşlar bile kafa kafaya vererek kubbeyi ayakta tutuyorlar. Merkezi hükümet, sivil toplum örgütleri, yerel idareler, sanayiciler, bilim çevreleri, üniversiteler kafa kafaya verirsek biz bu kubbeyi ayakta tutarız. Aksi takdirde kısır çekişmelerle enerjimizi birbirimizle uğraşarak tüketiriz.'' Öğrenci Seçme Sınavı'nın tek zararının sadece meslek okullarını mağdur etmesi olmadığını söyleyen Çelik, ''lise son sınıf fiili olarak bitmiştir. Etkin insanlar doktorlardan raporlar alıyor. Biz bu yaşta çocukları sahteciliğe teşvik ediyoruz. Ben bu çarpık sisteme çanak tutamam. Efendim, imam hatiplere destek için meslek okullarıyla ilgili değişiklik yapmak istiyorsunuz deniyor. Bir masumun olduğu yerde 9 cahil gemiyi batıramaz. Bir grup bundan faydalanacak diye bütün insanları mahrum etmenin akılcılıkla ilgisi yok'' dedi. 
     Enerji ve Tabii kaynaklar Bakanı Hilmi Güler de Seydişehir Alüminyum Fabrikası'nın modernizasyonu ve kapasite atırımı için Rusya ile görüştüklerini, Eximbank'ın alacakları karşlığında bu işlemi yapmak üzerinde durduklarını söyledi. 
     
</TEXT>
</DOC>
