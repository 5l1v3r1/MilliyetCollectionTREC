<DOC>
<DOCNO> 164901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun28.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda ordusunda 9 bin asker işten çıkarılıyor 
</HEADLINE>
<TEXT>

     Hollanda Ordusu'nda, tasarruf önlemleri çerçevesinde 9 bin dolayında kişinin işten çıkarılacağı ve bu sayının daha önce planlanandan daha fazla olduğu bildirildi. 
     Savunma Bakanı Henk Kamp'ın verdiği bilgiye göre, işten çıkarılacakların kesin sayısı, 2004 yılı bütçe tasarısının gelecek Eylül ayında meclise sunulmasına kadar netleştirilecek. 
     Personel açısından sancılı bir operasyonun zorunlu olduğunu belirten Henk Kamp, yalnızca bu alanda 380 milyon euroluk tasarruf yapılacağını söyledi. 
     Hollanda Savunma Bakanlığı, daha önce yaptığı açıklamada, ordudaki tasarruf önlemleri çerçevesinde gelecek 4 yıllık dönemde 4800 kişinin işten çıkarılacağını bildirmişti. 
     Verilen bilgiye göre, orduda bazı görevler kaldırılacak, Twenthe'de bulunan hava üssü kapatılacak, Almanya'da konuşlandırılan askerler geri çekilecek. 
     
</TEXT>
</DOC>
