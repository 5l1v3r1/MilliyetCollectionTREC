<DOC>
<DOCNO> 184923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yasam/yas00.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar depreme her zaman hazır... 
</HEADLINE>
<TEXT>

   Bir petrol tesisinde yangın çıktı, yollarda dev çatlaklar oldu, 479 kişi yaralandı. Ancak 8 şiddetindeki depremde bir tek 'dolaylı' ölüm oldu 
   DIŞ HABERLER SERVİSİ 
      
   Japonya'nın kuzeyindeki Hokkaido Adası açıklarında yerel saatle dün sabaha karşı saat 04.50'de TSİ 22.50 meydana gelen Richter ölçeğine göre 8 büyüklüğündeki depremde 479 kişi yaralandı. Merkezi, Hokkaido'nun 80 kilometre güneydoğusunda ve deniz seviyesinin 42 kilometre altında olan depremin ardından, aynı bölgede, biri 7.0 büyüklüğünde 19 artçı oldu. 41 bin kişi evinden tahliye edildi. Depremin merkezinin karaya uzaklığı ve nüfus yoğunluğunun az olduğu bölgeleri etkilemesi, hasarın düşük olmasında rol oynadı. Tek 'dolaylı' can kaybı ise sarsıntılar nedeniyle yola dökülen cam parçalarını süpüren 61 yaşındaki bir adama otomobil çarpmasıyla gerçekleşti. 
   9 yıl içinde Japonya'da yaşanan en şiddetli depremde, Tomakomai'deki bir petrol tesisinde yangın çıktı, karayollarında büyük çatlaklar oluştu, bir tren raydan çıktı, 16 bin kişi de elektriksiz kaldı. Kushiro bölgesini vuran tsunami 1.3 metre, Hokkaido'nun doğu sahillerinde ise boyu 1 metreye varan dalgalar yarattı. 
   
   Depremi yaşayan Türk anlattı 'Kimse kaçmadı'    Japonya'daki deprem bir Türk'ü de sarstı. Ancak, bir Japon doktorla evli olan Ceyda Ogura'nın bu kez yaşadıkları, Marmara Depremi'nde İstanbul'da yaşadıklarına hiç benzemiyordu. Ceyda-Kazunari Ogura çifti, sarsıntılar sırasında bir süre masanın altında kendilerini güvenceye aldıktan sonra, televizyonu açıp deprem haberlerini dinledi. 
   
   Güvenli ev farkı 
   Dün gazetemize elektronik posta yoluyla ulaşan Ogura şunları anlattı "Kocaeli depremini İstanbul'da yaşamıştık. Titreyerek geçirdiğimiz dakikalar ve sokaklarda gecelediğimiz günler. Güvenliğinden emin olamadığımız için giremediğimiz evlerimiz. Ve binlerce insanımıza mezar olan, binlerce çarpık kaçak yapı... Japonya'da ise kimse sokaklara çıkmadı, kimse çantalarını alıp arabalarına binerek kaçmaya başlamadı." 
   
   
</TEXT>
</DOC>
