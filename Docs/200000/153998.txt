<DOC>
<DOCNO> 153998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko17.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatta rekor kırdı... 
</HEADLINE>
<TEXT>

     Ekonomik kriz nedeniyle iç pazarın daralması sonucu yurtdışı pazarlara yönelen Türk otomotiv sektörü, Ocak-Nisan dönemindeki ihracatı ile tarihi başarılara imza attı. 
     Nisan ayındaki ihracat artışı yüzde 80.2'ye ulaşan sektör, bu rakamla tarihi bir rekor kırmış oldu. 
     Uludağ İhracatçı Birlikleri UİB verilerinden derlediği bilgiye göre, sektör, Ocak-Nisan döneminde 13 serbest bölgenin yanı sıra 141 ülke ve özerk bölgeye ulaşmayı başardı. 
     Yeni bir rekorla Nisan ayında 638 milyon 312 bin doları bulan ihracat, geçen yılın aynı ayında 354 milyon 148 bin dolar olarak gerçekleşmişti. İhracat, bu yıl Ocak'ta yüzde 69.5, Şubat'ta yüzde 37.4, Mart'ta da yüzde 52.2 artış kaydetmişti. 
     Ocak-Nisan döneminde ise yüzde 59.9'luk artışla 2 milyar 90 milyon 986 bin dolara yükselen ihracat, geçen yılın aynı döneminde 1 milyar 306 milyon 934 bin dolarda kalmıştı. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     Bu yılın 4 ayındaki ihracat, böylelikle 1999 öncesi yıllardaki yıllık toplam ihracat rakamlarını aşarken, 1999 ve 2000 yılı rakamlarına da yaklaşmış oldu. 
     İhracat kalemleri arasında yan sanayii, 739 milyon 111 bin dolar ile ilk sırada yer alırken, bunu 567 milyon 951 bin dolar ile binek otomobiller, 347 milyon 833 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtları ile hava ve uzay taşıtlarında gerçekleşirken, hiçbir mal grubunda gerileme yaşanmadı. 
     
     İHRACATIN ROTASI ''AVRUPA'' 
     Yoğun olarak Avrupa ülkelerine yapılan ihracatta, Almanya yüzde 43.9'luk artışla 349 milyon 454 bin dolar ile ilk sırada yer alırken, bu ülkeyi İtalya, Fransa, İspanya ve İngiltere izledi. 
     Sektör, bu dönemde Cebeli Tarık, Afganistan, Kuzey Kore, Kostarika, El Salvador, Çad, Bolivya, Tacikistan, Gambiya, Zambia, Merkezi Afrika Cumhuriyeti, Yeni Kalodenya ve Botsvana ile Trakya, TÜBİTAK ve Adana Yumurtalık serbest bölgelerine ilk kez ihracat yaptı. İhracatta, yüksek oranlı artışlar dikkati çekti. 
     




</TEXT>
</DOC>
