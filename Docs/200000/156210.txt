<DOC>
<DOCNO> 156210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo22.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor yendi, ligin altı karıştı... 
</HEADLINE>
<TEXT>

     Elazığspor Kulübü Başkanı Baki Aydın, Bursaspor karşısında aldıkları galibiyetin kendilerini çok mutlu ettiğini belirterek, Bursaspor'u yendikleri için ligin alt sıralarının daha da karıştığını söyledi. 
     Aydın, futbolculara Bursaspor galibiyeti için 4 milyar lira pirim verdiklerini belirterek, futbolcularına her zaman güvendiğini ifade etti. 
     Takım için hayati önem taşıyan karşılaşmadan 3 puanla ayrılmalarının tüm kenti sevince boğduğunu belirten Aydın, şöyle konuştu 
     ''Son haftalara girdiğimiz şu günlerde ligin alt sıraları çok karışık. Bursaspor'u yenmemizle birlikte ligin altı daha da karıştı. Ancak bu zor günlerde 3 puanı aldığımız için mutluyuz. Kalan maçlarımızdan da 3 puan alarak yolumuza devam etmek istiyoruz. Biz bu yıl bu ligde kalacağımıza inanıyoruz.'' Pazar günü oynanan Elazığspor-Bursaspor karşılaşmasında taraftarın gösterdiği destekten çok büyük bir memnuniyet duyduklarını kaydeden Aydın, cumartesi günü oynayacakları Kocaelispor maçında, özellikle o bölgede bulunan Elazığlıları maçta görmek istediklerini söyledi. Kocaelispor maçının hazırlıklarına bugün başladıklarını bildiren Aydın, Kocaeli'den 3 puanla döneceklerini savundu. 
     
</TEXT>
</DOC>
