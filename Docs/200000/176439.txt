<DOC>
<DOCNO> 176439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/yazar/asik.html </URL>
<DATE> 2003/08/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
'Bu şehri üniversite ve turizm kurtarır...' 
</HEADLINE>
<TEXT>

   CHP Milletvekili Muharrem İnce, "Maddi sıkıntı içindeki Yalovalıları, büyük kenttekileri buraya çekecek tesisler ve üniversite rahatlatır" diyor 
      
   Ülkemizin yaşadığı en büyük acılardan biri olan 17 Ağustos depreminin 4. yıldönümünde Yalova'da dertleri paylaşıyoruz. Depremin ardından devlet Yalova'da 5 bin dolayında kalıcı konut inşa ediyor. Ama insanları konutlara yerleştirmeyi beceremiyor... Bunu nasıl mı beceriyor 
   Efendim konutları kura ile dağıtırken yazlıkçılar ile bütün yıl Yalova'da yaşayanları aynı torbanın içine atıyor. Dolayısıyla yazlıkçılar ile yaz kış Yalova'da yaşayanlar aynı siteye yerleştiriliyor. Konutlar Yalova'nın 15 - 20 kilometre uzağında. Üstelik yazlıkçılar Yalova'dan soğumuş. Öyle olunca daireleri devralıyor ama içine girip oturmuyorlar. 
   Onlar oturmayınca yakıt ve yönetim masrafları tahammül edilemez rakamlara ulaşıyor. Kalıcı konutların şu anda ancak yüzde 30'u isk n edilmiş. Gerisi boş duruyor. 
   
   TAPUYU TESLİM ETSELER... 
   Bize bu tabloyu anlatan muhasebeci Ebru Hanım, "Kalıcı konutlarda dairemiz var ama taşınmadık, daha ucuza geldiği için Yalova'da kirada oturuyoruz" diyor... 
   Peki çözüm Edip Zeren çözümü fısıldıyor "Konut sahiplerine tapularını teslim ederlerse sorun çözümlenir, oturmayanlar konutları ihtiyaç sahiplerine satar, siteler dolar..." Belediye Başkanı Yakup Koçal da bu çözümü onaylıyor. 
   
   ESNAF ÇOK DERTLİ 
   Yalova'da her yerde olduğu gibi işsiz çok. En dertli kesim ise esnaf... Deprem yetmemiş, bir de şubat krizi vurmuş... Yıllar yılı işlettiği aşçı dükk nını kapatmak zorunda kalan bir yaşlı beyefendi, "Gölcük'de askeriye var. Kocaeli ve Sakarya'nın sanayii var. O yüzden o merkezlerin esnafı depremden sonra kendini biraz olsun kurtardı. Bizim ekmeğimiz yazlıkçılardan geliyordu. Depremden sonra yazlıklar ve yazlıkçılar azaldı. Biraz arazimiz vardı, o da para etmez oldu. Kaldık fakirlikle baş başa..." diyor. 
   Yanındaki delikanlı alıyor sözü "Televizyonlardaki açık oturumlarda "Çınarcık Çukuru" diye diye yazlıkçıları oradan da kaçırdılar..." 
   CHP İl Başkanı Yaşar Çiftçi Hanım ekliyor "AKSA fabrikasının çevreyi kirlettiğini yazdı bir gazete... Fabrikayı Çernobil'e benzetti. O tarafın insanı da geleceği varsa gelmez artık..." 
   
   MİNİ MECLİS TOPLANTISI 
   Yalova nasıl kurtulur CHP Milletvekili Muharrem İnce, iki çözüm öneriyor 
   - Yalova'ya üniversite yapılmalı... 
   - İkincisi 
   - Hafta sonu İstanbul, Kocaeli, Bursa'da kent hayatından bunalan halkı buraya çekecek dinlenme ve rekreasyon alanları yaratılırsa, bu da esnafı hayli ferahlatır. 
   Yalova, bu yıl bir "ilk" i gerçekleştiriyor. Yalova'nın 2 milletvekili, Valisi ve Belediye Başkanı'nın ortak çağrısıyla yarın 60'a yakın milletvekili Yalova'da Belediye Meclis salonunda toplanıyor. 19 Ağustos malum.. Atatürk'ün Yalova'ya gelişinin yıldönümü... Atatürk, 1929'dan sonra Yalova'ya her yıl dinlenmeye gelmiş, bazı yıllar Büyük Millet Meclisi yaz toplantılarını Yalova'da gerçekleştirmiş. Ve şimdi yıllar sonra Yalova bir mini Meclis toplantısına ev sahipliği yapacak. Umulur ki, bu toplantılar biraz olsun kaplıca şifası getirir Yalova'nın ağrı ve sancılarına... 
   
      
   
</TEXT>
</DOC>
