<DOC>
<DOCNO> 189311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko24.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan getirilen döviz miktarına sınırlama iddiası... 
</HEADLINE>
<TEXT>

     Irak'tan Türkiye'ye getirilen döviz miktarına ABD'nin isteğiyle 10 bin dolar sınırı konulduğu iddia edildi. 
     Cizre Ticaret ve Sanayi Odası TSO Başkanı Adnan Elçi,Irak'ta bankacılık sistemi yerleşmediği için Irak'a ihracat yapan işadamlarının paralarını yanlarında taşımak zorunda olduklarını ancak, yeni bir uygulamayla Türkiye'ye sokulan döviz miktarının 10 bin dolarla sınırlandırıldığını ileri sürdü. 
     Irak'a ihracat yapan bazı işadamlarının, kendisini araması üzerine 3 gün önce uygulamadan haberdar olduklarını anlatan Elçi, bu durumun hem işadamlarını hem de döviz kaybına uğrayan devleti zarara uğrattığını belirtti. 
     Elçi, şöyle dedi 
     ''Uygulamayla birlikte işadamlarımız paralarını Irak'ta tutmak zorunda kalıyorlar. Şu anda Zaho'da milyonlarca doların bekletildiğini tahmin ediyorum. Bu durum ihracatı durdurma noktasına getirdi. Irak'tan Türkiye'ye döviz girişine getirilen 10 bin dolar sınırlandırması hem ihracatçıyı hem de devleti mağdur ediyor. Irak'taki gümrük yetkilileri de uygulamadan rahatsız ancak, bu durum sürüyor. İbrahim Halil Sınır Kapısı'nda bir haftadır ABD askerlerinin uygulama konusunda çok sıkı denetimler yaptıklarını öğrendik.'' 
Uygulamanın nedenini bilmediklerini ancak tedavüle giren yeni Irak Dinarı kullanımının teşvik edilmesine yönelik bir girişim olabileceğini ifade eden Cizre Ticaret ve Sanayi Odası Başkanı Elçi, ''Bu para başka yerde geçmiyor. Böyle birşey beklenemez. Irak'ta ya bankacılık sistemi kurulsun ya da bu yasak kaldırılsın istiyoruz'' dedi. 

     
</TEXT>
</DOC>
