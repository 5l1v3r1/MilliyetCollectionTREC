<DOC>
<DOCNO> 175593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/magazin/mag03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler bile Lara Croft olmak istedi 
</HEADLINE>
<TEXT>

   Umut Sanat, sanal dünyanın 'kadın' kahramanı Lara Croft'u temsil etmek üzere Türkiye'den bir kişi seçmek istedi siteye 15 de erkek başvurdu 
      BİRSEN ALTUNTAŞ 
   
   Oscar ödüllü yıldız Angelina Jolie'nin beyazperdede canlandırdığı en ünlü sanal kadın aksiyon kahramanı 'Lara Croft'un, yeni maceralarının ele alındığı 'Tom Raider 2', 29 Ağustos'ta Türkiye'de vizyona girecek. Filmin Türkiye dağıtımını üstlenen Umut Sanat, 'Yaşamın Kaynağı' vizyona girmeden önce Radio Contact işbirliğiyle Türk 'Lara Croft'ları seçecek. 
   
   Beyler üzerine alınmasın 
   Yarışma için Umut Sanat ile Solar Beach'in internet sitelerine başvurular başladı. Ancak, Umut Sanat'ın sitesindeki başvuru formunu, 20 kadının yanı sıra 15 de erkeğin doldurması yetkilileri şaşırttı. 'Lara Croft'un kadın karakter olduğu bilindiği için yarışmayı, sadece "Türkiye Lara Croft'unu Arıyor" sloganıyla başlattıklarını belirten Umut Sanat'tan Figen Şakacı, şunları söyledi "Erkeklerin de sitemize başvurması bizi çok şaşırtı. Lara Croft, malum sanal dünyanın kadın kahramanı. O nedenle ayrıca onun kadın olduğunu belirten bir ifade kullanmaya gerek duymadık. Erkekler neden üzerine alındı anlamadık." 
   
   Son başvuru tarihi 22 Ağustos 
   Şakacı, "Amacımız günümüzün fit, her türlü doğa sporunu rahatlıkla yapan, bedeniyle barışık Türk kadınının fotoğrafını da yansıtmak. Sonuçta 30 kadın finalist belirleyeceğiz" diye konuştu. 
   Yarışma, 24 Ağustos Pazar günü Kilyos'taki Solar Beach'te yapılacak. Carting, High Rope, Jet Ski, Free Climbing ve Flying Fox branşlarında zamana karşı yarışıp ilk 5'e girenler tatil, Tomb Raider oyunu gibi çeşitli hediyeler kazanacak. Yarışmaya, 22 Ağustos'a kadar "www.umutsanat.com.tr" adresindeki formu dolduran 18 yaşından büyük kişiler katılacak. 
   
   
</TEXT>
</DOC>
