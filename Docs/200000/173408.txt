<DOC>
<DOCNO> 173408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/siyaset/siy11.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Antrenmanlı olsam karşıya yüzerdim...' 
</HEADLINE>
<TEXT>

      GÜLAY FIRAT İstanbul 

   
   İstanbul Büyükşehir Belediye Başkanı Ali Müfit Gürtuna, dediğini yaptı ve Fener İskelesi'nden dün Haliç'e girerek 20 dakika boyunca yüzdü. 2000'de katıldığı bir toplantıda "Haliç artık kirlenmiyor, 2003'de yüzeceğiz" dediğini belirten Gürtuna, kendisini dinleyen işadamı Sakıp Sabancı ile Rahmi Koç'un "Ben de yüzeceğim", Vitali Hakko'nun ise "Mayolar da benden" dediğini anlattı. 
   Sakıp Sabancı'nın rahatsızlığı, Rahmi Koç'un da şehir dışında olması yüzünden törene katılamadığını söyleyen Gürtuna, Hakko'nun gönderdiği mayoyla yüzeceğini kaydetti. 
   Tiyatro ve sinema sanatçısı Erdal Özyağcılar, Haliç'te denize girmeye geldiğini, bunun da kendisine yaşama sevinci verdiğini belirtirken, İbrahim Tatlıses, İstanbul'un Türkiye'nin aynası olduğunu, bu nedenle temiz tutulması gerektiğini söyledi. 
   Mavi şortuyla iskeleden denize atlayan Gürtuna 1 dakika sonra çıkıp kıyıdan gözlük ve paletlerini aldı. Sonra da çoğunluğunu çeşitli kulüplerden gelen yüzücü gençlerin oluşturduğu 36 kişiyle 20 dakika boyunca kulaç attı. 
   Gürtuna, "Yıllar öncesinden 'Bir gün gelip Haliç'te yüzeceğiz' dedik. Çok çalışmak lazımdı. Ama bugüne ulaştık. Su güzel, çok rahat. Antrenman yapabilseydim, karşıya kadar yüzebilirdim. Çok yoruldum" dedi. 
   
   
</TEXT>
</DOC>
