<DOC>
<DOCNO> 177724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/ekonomi/eko06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte para dağıtımından fotoğraflar 
</HEADLINE>
<TEXT>

   Uzanlar'ın son üç yıldır her ay bin 500 kişiye dağıttığı 300 milyar lirayla ilgili araştırma başlatıldı 
      ZAFER TOKUŞ Adapazarı DHA 
   
   Uzan ailesinin Sakarya'nın Pamukova İlçesi'nde son üç yıldır her ay bin 500 kişiye toplam 300 milyar lira para dağıttığının ortaya çıkması, bu dağıtımın Pamukova Belediye Başkanı Cevat Keser aracılığıyla yapıldığının anlaşılması ve dağıtım sırasında çekilmiş fotoğrafların ortaya çıkması üzerine, Valilik emriyle araştırma başlatıldı. 
   Uzanların, üç ay öncesine kadar para dağıtımıyla görevlendirdikleri, Bakacak Köyü'ndeki çiftliğin de sorumlusu olan Murat Sızı'yı işten çıkarttıkları da öğrenildi. Uzanlar para dağıtımını DYP'den seçilen, daha sonra Genç Parti'ye geçen Belediye Başkanı Cevat Keser'e verdi. Uzanlarla ilgili soruşturma başlatılması ve mal varlıklarına tedbir konulmasının ardından bu ay Pamukova'ya para gönderilmedi. Her ay maaş gibi para almaya alışan Pamukovalılar sık sık Keser'e giderek paralarını soruyor. Konuyla ilgili görüşünü almak istediğimiz Keser ise açıklama yapmayacağını belirtirken, kendisine gelenlere dağıtımın pazartesi gününden itibaren yeniden başlayacağını söyledi. 
   Uzanlar adına para dağıtılırken çekilmiş fotoğrafların da ortaya çıkması üzerine, Sakarya Valiliği dağıtımın yasal olup olmadığının belirlenmesi amacıyla araştırma başlattı. 
   
   
</TEXT>
</DOC>
