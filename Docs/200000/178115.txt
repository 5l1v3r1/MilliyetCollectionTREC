<DOC>
<DOCNO> 178115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/guncel/gun03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kangal, çocuk parçaladı 
</HEADLINE>
<TEXT>

   Pendik'te 6 yaşındaki Doğukan, kangal köpeğinin saldırısına uğradı. Boynundan, bacaklarından ve karnından ısırılan minik, yaşamını yitirdi 
      MUSTAFA KURTARAN İstanbul 

   
   Pendik'te, vücudunun çeşitli yerlerinden kangal köpeği tarafından ısırılan 6 yaşındaki Doğukan Okşasın hayatını kaybetti. 
   Esenyalı Fatih Mahallesi Cumhuriyet Caddesi Kartal Sokak'ta oturan Doğukan Okşasın'ın dün akşam saatlerinde ortadan kayboldu. Ailesi ve komşuları, Kartal Sokak 54 numaralı evin bahçesine girdiklerinde minik Doğukan'ı Kangal cinsi köpeğin yanında ağır yaralı buldu. Doğukan, Pendik Devlet Hastanesi'ne kaldırılmak istenirken yolda hayatını kaybetti. 
   Hastane yetkililerinden alınan bilgiye göre, Doğukan'ın boyun kısmı, bacakları ve karnında köpek ısırıkları tespit edildi. Anne Çiğdem ve baba Taner Okşasın çocuklarının hayatını kaybetmesi üzerine fenalık geçirirken, polis yetkilileri, Doğukan'ın oynamak için girdiği bahçedeki kangal cinsi köpeğin ısırması sonucu öldüğünün sanıldığını ve olayla ilgili soruşturma başlatıldığını kaydetti. 
   
   
</TEXT>
</DOC>
