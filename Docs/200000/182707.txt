<DOC>
<DOCNO> 182707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo21.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'a kötü haber Trezeguet ve Davids iyileşti... 
</HEADLINE>
<TEXT>

     Avrupa Şampiyonlar Ligi'nde yarın akşam Galatasaray ile karşılaşacak FC Juventus'un teknik direktörü Marcello Lippi, Galatasaray'ın uluslararası tecrübeleri olan ve saygı duyulması gereken bir takım olduğunu söyledi. 
     FC Juventus'un bu sabah yaptığı antrenman sonrasında düzenlenen basın toplantısında gazetecilerin sorularını yanıtlayan Lippi, ''Galatasaray'ın ligde geçen hafta bir yenilgi almasının yarın akşam onu etkilemeyeceğini sanıyorum. Şimdiye kadar yaptıklarıyla uluslararası alanda ne olduğunu gösterdi. Tecrübeleri olan bir takım ve kesinlikle büyük saygı göstermek gerekiyor'' dedi. 
     
     TERİM'LE İYİ DOSTUZ 

     Galatasaray'da çok yakından tanıdığı Hakan Şükür dışında Hasan Şaş, Hakan Ünsal, Bülent Korkmaz gibi birçok önemli futbolcuların olduğunu ve Teknik Direktör Fatih Terim ile de iyi arkadaş olduklarını ifade eden Lippi, ''Terim, kariyerinde uluslararası başarıları olan, kendini kanıtlamış biri. Aramızda iyi bir dostluk var, sık sık konuşuyoruz. Hem geçen yıl hem de bu yıl şampiyon olmamızdan sonra tebrik faksı gönderdi'' şeklinde konuştu. 
     Lippi, Galatasaray karşısında yarın akşam doğal olarak kazanıp, 3 puan almak için çıkacaklarını söyledi. 
     Bu arada, ''İngiltere Milli Takımı Teknik Direktörü Erikson, İngiliz taraftarlara Türkiye'ye giderseniz ölme riskiniz var dedi. Juventus da bu sezon İstanbul'a gidecek, siz Erikson gibi açıklamada bulunur muydunuz'' şeklindeki bir soru üzerine İtalyan teknik adam, ''1998'de siyasi bir olay varken, o zaman bize her şey garanti edildi ve gidip maçımızı yapıp geldik. Şimdi de gayet sakin bir şekilde gideceğiz'' dedi. 
     Marcello Lippi ayrıca, Trezeguet ve Davids'in sakatlıklarının tamamiyle geçtiğini ve yarına hazır olduklarını, Legrottaglie, Miccoli, Pessotto, Fresi ve Conte'nin ise sakatlıkları yüzünden kadroya alınmadığını açıkladı. 
     İtalyan teknik adamın Legrottaglie'nin yerine defansta tecrübeli Ferrara'ya şans tanıması bekleniyor. 
     
     DEL PİERO İDDİALI 

     Basın toplantısına katılan FC Juventus'un kaptanı Alessandro Del Piero da ''Manchester'da finalde kaldığımız yerden başlıyoruz. Bu yıl kupayı kazanacağımıza çok inanıyoruz. Bu uzun bir yol ama en sonuna kadar varacağız. Hemen iyi bir başlangıç yapıp, Şampiyonlar Ligi maçlarında başaktör olmak istiyoruz'' şeklinde iddialı konuştu. 
     Delle Alpi'de yarın akşam her şeyin olabileceğini, çünkü Galatasaray'ın kariyeriyle ve takım olarak buraya kadar gelmesiyle ne kadar güçlü olduğunu gösterdiğini kaydeden Del Piero, ''Hakan Şükür Galatasaray'ın her maçında gol atan bir futbolcu. Takım olarak da iyiler. Ama biz normal olarak kazanmak için oynuyoruz'' dedi. 
     
</TEXT>
</DOC>
