<DOC>
<DOCNO> 176223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy06.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyarlık 'Mercedes'in sahibi sır... 
</HEADLINE>
<TEXT>

   Çalıntı olduğu gerekçesiyle el konulan 200 bin euro değerindeki Mercedes'in sahibi aramalara rağmen bulunamadı... 
   ELVAN EZBER İstanbul 

   
   Çalıntı olduğu gerekçesiyle gümrükte el konulan 200 bin euro değerindeki yaklaşık 350 milyar lira mercedesin sahibi bulunamadı. 
   Portekiz polisi, iki ay önce çalınan Mercedes CL 55 AMG model sarı otomobille ilgili İnterpol aracılığıyla ülkelerin gümrük kapıları ve emniyet birimlerini uyardı. Kapıkule Sınır Kapısı Gümrüğü'nde geçen ay bir konteynerde belirtilen özelliklere uygun otomobil tespit edildi. ZMA - 5671 plakalı otomobile el konulurken, aracı almaya gelen, iki kişiyi de gözaltına aldı. Bu kişilerin Mustafa Kemal sahte kimlikli birinden vekalet aldıkları, Türkiye'ye getirilen otomobilin Dubai'ye gönderileceği öğrenildi. Zanlılar, serbest bırakıldı. 
   Portekiz'den çalınan otomobille özellikleri tutan, ancak şase numarası ve plakası farklı olan Mercedes İstanbul Teknik Üniversitesi'ne incelemeye gönderildi. Üniversitenin raporunda, otomobilin temiz olduğu bildirildi. Bunun üzerine mercedes, Asayiş Şube Müdürlüğü'nün otoparkına çekildi. Bir aydır park halindeki otomobil herkesin ilgisini çekiyor. Polis, ne hırsızına ne de sahibine ulaştığı otomobil hakkında bilgisi olanlardan yardım istiyor. 
   
   
</TEXT>
</DOC>
