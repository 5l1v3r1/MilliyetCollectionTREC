<DOC>
<DOCNO> 183585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun14.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta hayvan pazarlarında ayılar bile var 
</HEADLINE>
<TEXT>

     Irak'ın başkenti Bağdat'taki hayvan pazarlarında, her türlü hayvana rastlamak mümkün. 
     Başkentte sadece Cuma günleri kurulan El Gazıl pazarında, kaplumbağadan ceylana, güvercinden kümes hayvanlarına kadar her çeşit hayvan satışa sunulurken, 1-2 kilometre ilerideki başka bir pazarda ayılar bile bulunuyor. 
     Satıcılar, savaşın ardından fiyatların yükseldiğinden, bu nedenle satışların da düştüğünden şikayet ederken, Iraklıların en çok kuş ve kümes hayvanları, balık ve tavşanlara rağbet gösterdiğini belirtiyor. 
     El Gazıl'da, halkın en çok ilgi gösterdiği hayvanlardan biriyse papağan. Talip El Azzami adlı satıcı, sadece ''Habibi Canım '', ''Buse'' Öpücük ve ''Hello'' Merhaba gibi kelimeler söyleyen papağanın erkeklerle fazla konuşmadığını, karşısında bir kızı gördüğündeyse çenesinin açıldığını söylüyor. 
     Pazarda satılan kaplumbağa da halkın ilgi odağı haline gelmiş durumda. En pahalı hayvan 75 dolarla papağan olurken, onu 50 dolarla kaplumbağa izliyor. Pazarda satılan hayvanlar arasında, Türkiye'den getirilen güvercinler de var. 
     Halkın en çok kuş satın aldığını belirten Azzami, bunun nedeni olarak da, güvenliğin olmaması yüzünden insanların evden pek çıkmaması ve kuş besleyerek oyalanmak istemeleri olduğunu kaydediyor. 
     Kentteki diğer bir hayvan pazarı El Bera ise aynı zamanda özel hayvanat bahçesi olarak kullanılıyor. Burada satılan hayvanlar arasında en dikkat çekici olanları 2 adet ayı olurken, bunun dışında maymunlar, deve kuşları, sırtlanlara da rastlamak mümkün. 
     El Bera'da görevli Seyid Hasan, hayvanların en çok büyükelçilik çalışanları ve yabancılar tarafından satın alındığını anlatıyor. Pazardaki bekçi köpekleriyse daha çok polis ve güvenlik görevlilerinin işine yarıyor. 
     Yaklaşık 11 ay önce gelen 2 ayıyaysa henüz talip çıkmamış. Hasan'ın elinden yaprak yiyen ayılar, kafeslerinde yeni sahiplerini bekliyor. 
     
</TEXT>
</DOC>
