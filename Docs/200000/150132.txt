<DOC>
<DOCNO> 150132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yazar/gureli.html </URL>
<DATE> 2003/04/16/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Üç kitap, bir gerçek İnsanlığın dramı 
</HEADLINE>
<TEXT>

     İlk kitap Hasan Cemal'in büyük boy 588 sayfa, Doğan Kitap, Nisan 2003 yapıtı Kürtler. 
     Hasan Cemal şimdilerde "cool" serin gazeteci olarak anılıyor. Bizce Hasan Cemal'in cool'luğu akıllılığından geliyor ve bu sayede, kitaplarında ele aldığı karmaşık, çetrefil, sakıncalı, hatta tabu sayılan konuları rahatlıkla anlatabiliyor. Son kitabı Kürtler'de de Türkiye'nin çok önemli, adeta kangren olmuş bir sorununu ustaca işleme becerisini kanıtlıyor. 
     On bir bölümlük kitabın her bölümü, Kürtler ekseninden dünya politikasına uzanan olayların oluşturduğu tarihin bir sayfasına tanıklık ediyor. 
     ABD'nin Irak'a saldırısıyla güncelleşmesi bakımından, "Kerkük - Musul Senaryoları" bölümü öncelikle dikkatimizi çekti. Bakın, 1 Eylül 1990'da ana muhalefet lideri Demirel Güniz Sokağı'ndaki kahvaltı sofrasında ne diyor 
     "Hasan Cemal, Amerika dost değil, uşak ister Bir sabah alt kata gelmişti Amerikan sefiri. 'Başkan Nixon'dan mesaj var, haşhaşı yasaklayın ' dedi. Böyledir Amerika. Şimdi de ABD 'jumping point' arıyor, yani Körfez'e atlama tahtası." 
     
     Yine bir gazeteci yazarın, Kenan Akın'ın kitabı "Cezayir'de Fransız Vahşeti ve Ötesi" Derin Yayınları, 2003 ise, adından da anlaşıldığı gibi, "Avrupa'nın Öbür Yüzü"nü, Cezayir'in bağımsızlık mücadelesinde 1.5 milyonun hayatına mal olan insanlık suçlarını yazıyor. Bu acılı ülkeye 1985'ten sonra dört kez giden Kenan Akın, hem belgeler üzerindeki çalışmalarını hem de gazeteci gözüyle tarihe tanıklığını yansıtıyor. 
     
     Savaşların getirdiği dramların bir başka yönünü de yine bir gazeteci yazar İskender Özsoy belgeleştiriyor. "İki Vatan Yorgunları" Bağlam Yayınları, Şubat 2003 kitabında Özsoy, 1923'te imzalanan "Mübadele Sözleşmesi"nden sonra, zorunlu olarak Yunanistan'dan göç eden Türklerin öyküsünü anlatıyor. Doğduğu Drama'dan Tekirdağ'a göçen ve 2001'de yitirdiğimiz meslektaşımız Abbas Parmaksızoğlu'na Cumhuriyet İlkmektebi'nde ezberlettirilen marşa ne dersiniz 
     "Anne Musul nerde, Selanik nerde Musul'un üstünde bir siyah perde." 
     
Bir şiir      Dizelerimiz, İnsancıl dergisinin Nisan sayısından, Medet Turan'ın Akanyıldız şiirinden 
     "Ufukların arkasındasın diye koştum her gün ufukların arkasına Sen yoktun. Gökyüzü bu gece alabildiğine karanlık görünmüyor tek bir yıldız. Kapamış kara bulutlar güzel parlaklığını. Sen kayıp giderken içinden yıldızların. Göstermedi seni Ağlayan bulutlar." 
     
     







</TEXT>
</DOC>
