<DOC>
<DOCNO> 190506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo39.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel Bursa'daki olayları basına yansıtanlar ayıp etti 
</HEADLINE>
<TEXT>

     Fenerbahçeli futbolcular Fatih Akyel, Marco Aurelio ve Fabio Luciano, zihinsel engelli çocuklar yararına düzenlenen kampanyaya destek verdi. 
     Zeytinburnu Zihinsel Engelli Çocuklar Bakım ve Rehabilitasyon Merkezi Yardım Derneği'nin Olivium Center alışveriş merkezinde düzenlediği organizasyona katılan sarı-lacivertli futbolcuların imzaladığı formalar satışa sunuldu. 
     Fenerbahçeli taraftarlar ve sporseverlerin büyük ilgisiyle karşılaşan futbolcular, imza dağıtıp hayranlarıyla fotoğraf çektirdiler. 
     Kampanyada satılan imzalı formalardan 570 milyon lira gelir elde edildiği bildirildi. Elde edilen gelir, yardım derneğine bağışlandı. 
     Luciano, engelli çocuklar yararına düzenlenen bu tip organizasyonlara katılmanın kendilerine büyük mutluluk verdiğini belirterek, ''Onları sevindirebilmek çok önemli'' dedi. 
     
     FATİH "AİLE İÇİNDE KALMALIYDI'' 
     Yardım organizasyonuna destek vermekten memnuniyet duyduğunu belirten Fatih, sarı-lacivertli takımla ilgili soruları da yanıtladı. 
     Bursaspor maçında takım içinde bazı futbolcular arasında yaşanan tartışmaların abartıldığını söyleyen Fatih, ''Fenerbahçe'de olan en ufak bir şey bile çok abartılıyor. Bu da öyle oldu. Biz bir aileyiz. Aile içinde her zaman ufak tefek tartışmalar olur. Bunun abartılmaması lazım. Sonuçta iki kardeş bile zaman zaman tartışabilir. Ancak aile içinde olan, aile içinde kalmalı. Bunların basına yansıması yanlış. Basına yansıtanlar ayıp etti'' diye konuştu. 
     Futbolcular arasında yaşanan gerginliğe hırsın neden olduğunu ileri süren sarı-lacivertli futbolcu, ligin 10. haftasında Adanaspor ile yapacakları maçı kazanarak, doğum günlerini kutlayacak olan Teknik Direktör Christoph Daum ve takım arkadaşı Kemal'e hediye etmek istediklerini sözlerine ekledi. 
     
</TEXT>
</DOC>
