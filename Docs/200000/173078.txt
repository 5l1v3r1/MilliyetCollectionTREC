<DOC>
<DOCNO> 173078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık af yok' sözü 
</HEADLINE>
<TEXT>

   Vergi barışı, prim ve kambiyo afları nedeniyle IMF'yle karşı karşıya gelen hükümet, niyet mektubunda bir daha af çıkartmayacağını taahhüt etti 
   EKONOMİ SERVİSİ 
   
   Vergi, SSK prim, kambiyo aflarıyla IMF ile sürekli karşı karşıya gelen hükümet, niyet mektubunda artık af çıkarılmayacağı taahhüdünde bulundu. 
   IMF'nin İcra Direktörleri Kurulu dünkü toplantısında 5'inci gözden geçirmeye ilişkin niyet mektubunu imzaladı. 500 milyon dolarlık kredi diliminin serbest kalmasını sağlayan imza sonrası açıklanan mektupta, hükümet 5'inci gözden geçirmedeki gecikme ve bazı adımların yeniden takvimlendirilmesi nedeniyle programda teknik revizyonlar istedi. 
   
   Harcamalar artmayacak 
   Mektupta, hükümetin, KİT'lerdeki atıl istihdamın azaltılmasını hızlandırıcı adımlar atacağı ve kamu alacaklarına af çıkarmama konusunda yeni ve devamlı bir performans kriteri getirildiği belirtildi. 
   Gelecek yıl bir defaya mahsus alınan ek vergilerden mahrum kalacak olan hükümet, vergi yükünü artırmamak için 2004 bütçesinde harcamalara ciddi kısıntı getirecek. IMF'ye verilen niyet mektubunda, 2004 bütçesinde, faiz dışı harcamalardaki artışın reel şartlarda sıfır olmasının istendiği vurgulandı. 
   Mektupta, 2004 bütçesinde acil olanlar dışında, son derece kısıtlı tutulacak projeler haricinde yeni yatırımların başlatılmayacağı belirtildi, Mektupta, "Bu adımlar, ekim ortasında TBMM'ye sunulacak bütçenin, gelecek yıla ilişkin GSMH'nin yüzde 6.5'i kadar faiz dışı fazla hedefi ile uyumlu olarak oluşturulmasına yardımcı olacaktır" denildi. 
   Mektupta, KİT'lerdeki atıl istihdamın azaltılması ve GSMH'nin yüzde 6.5'i faiz dışı fazla sağlanması hedeflerini tutturamayan hükümetin bu hedeflerden feragat edilmesini istediği ortaya çıktı. 
   
   Hedeflerden feragat isteği 
   Ayrıca, KİT'lerdeki 9 bin 900 atıl istihdamın haziran sonuna kadar ortadan kaldırılmasına ilişkin hedefin yaklaşık 2 bin 500 kadro ile tutturulamadığı belirtilerek bu konuda da feragat isteyen hükümet, gönüllü emeklilik yoluyla atıl istihdamın azaltılmasının sürdürüleceği taahüdünde bulundu. 
   Haziran sonu itibariyle faiz dışı fazla hedefinin küçük bir farkla tutturulumayacağının beklendiği belirtilen mektupta, tutmama nedenleri bazı önlemlerin uygulanmasındaki gecikmeler, beklenenin üzerindeki vergi iadeleri ve ücret artışları, sosyal güvenlik açıkları ile tarıma daha fazla transfer yapılması olarak sıralandı. 
   
   Gerekirse ek tedbir 
   Aradaki mali açığı kapatabilmek için bir ön koşul olarak GSMH'nin yaklaşık yüzde 0.7'si kadar ek tedbir alınacağı kaydedilen mektupta, bu tedbirler şöyle sıralandı "Sağlık ve eğitim harcamaları dışında cari, transfer ve yatırım harcamalarından yapılacak kesintiyle toplam 1.2 katrilyon lira, özel gelirin bütçeye gelir kaydedilmesiyle 500 trilyon lira, tütün mamülleri ve alkollü içeceklere yapılacak zamlardan 250 trilyon lira." 
   Mektupta gerekli görüldüğü takdirde, faiz dışı fazla hedefinin tutturulmasına yönelik ek tedbirler alınacağı taahhüdünde bulunuldu. 
   Faiz dışı fazla hedefinin tanımının geliştirilmesini önerildiği belirtilen mektupta, yeni tanım çerçevesinde yıl sonuna kadar olan ve özel gelirler ile özel harcamaları kapsayan hedeflerinde ortaya konulacağı kaydediliyor. Yeni tanımın, program öngörülerine kıyasla mali performanstaki gelişmeleri dışarıdan izleyenlerin daha iyi takip etmesine yardım edeceği ifade edilen mektupta, 2002'de yürürlüğe giren Kamu Finansmanı ve Borç Yönetimi Kanunu'yla uyumlu olarak dış kaynaklarla finanse edilen ayni askeri harcamalara ilişkin veri bulunmaması ve bu harcamaların dış borç stoku içinde yer alması nedeniyle faiz dışı fazla tanımından çıkarılması talep edildiği kaydedildi. 
   Yeni tanımla, kamu arazilerinin satışının gelirlere katkısına 500 trilyon lira tutarında sınırlama getireceği belirtilen mektupta, IMF buna gelir artışına olarak da kamu sektörü dengesinin yeniden belirlenmesi önerisinde bulunuyor. 
   
   ABD kredisi borçlara gidecek    Irak savaşının yarattığı ekonomik kaybı telafi etmek amacıyla ABD'den alınacak 8.5 milyar dolara kadar krediye dönüştürülebilecek 1 milyar dolarlık hibe imk nına ilişkin görüşmelerin kısa bir süre içerisinde tamamlanması bekleniyor. 
   Sağlanması muhtemel ikili finansman olanakları faiz oranlarının düşürülmesi ve borçlanma vadesinin uzaltılması yönündeki borç azaltma stratejimizin güçlendirilmesi amacıyla kullanılacak. Söz konusu fonların varlığı, Hazine'nin iç borçlanmada vade uzatabilmesine ve faiz oranlarını düşürülebilmesine olanak verecektir. 
   Faiz - dışı fazla hedeflerine bağlı kalma konusundaki kararlılığımız çerçevesinde, ilave ikili yardımlar ilave kamu harcamalarını finanse etmek amacıyla kullanılmayacak. 
   
   Geciken taahhütlere yeni takvim verildi    Haziran ve temmuz aylarına ilişkin taahhüt takvimi şu şekilde değiştirildi Doğrudan vergi reformunun ikinci paketinin TBMM'den geçirilmesi - Kasım sonu. Kamu Mali Yönetim ve Kontrol Kanunu'nun TBMM'den geçirilmesi - Ekim sonu. KİT'lerin yönetişiminin iyileştirilmesine ilişkin yasal düzenleme Aralık sonu. Kamu çalışanları ve yöneticileri için ahlaki görev ve uygulama esaslarına ilişkin yasal düzenleme Yıl sonu Kamu Mali Yönetimi ve Kontrol Kanunu taslağı Ekim sonuna kadar Meclis'ten geçirilecek. Gözden geçirme takvimi de değişti. Gözden geçirmelerde mümkün olan en erken tarih 6'ncıda 20 Ekim'e, 2004 yılında da 7'ncide 15 Ocak'a, 8'incide 15 Nisan'a, 9'uncuda 15 Temmuz'a, 10'uncuda 15 Ekim'e, 11'incide 15 Aralık'a takvimlendirildi. 
   
   Telekom taahhüdü ekime kaydırıldı    Yılın ilk yarısında nakit gelir tutarı 50 milyon dolar olan özelleştirme gerçekleşmesi hedefin altında. Ancak, yapılmış olan ihale duyuruları dikkate alındığında, 2.1 milyar dolarlık yıl sonu hedefi gerçekleşecek. Türk Telekom'un özelleştirme planına ilişkin nisan ayı sonu kriteri kaçırıldı. Bakanlar Kurulu'nun söz konusu özelleştirme planını 2003 Ekim ayı sonuna kadar kabul etmesi beklenmek. Halk Bankası 2003 sonuna, Ziraat Bankası da 2004 içerisinde satışa çıkarılacak. Vakıflar Bankası'nın bir kısmının bankanın emekli sandığına satılması önerisi uygulanabilir bulunmadı. Dünya Bankası ile birlikte alternatif yaklaşımlar üzerinde duruluyor. 
   Türkiye Şeker Fabrikaları'nın bazı işletmelerinin 2004 yılının başlangıcında satışa çıkarılacak. 
   
   
</TEXT>
</DOC>
