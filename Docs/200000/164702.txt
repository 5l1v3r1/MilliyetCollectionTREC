<DOC>
<DOCNO> 164702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/altan.html </URL>
<DATE> 2003/06/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
77 
</HEADLINE>
<TEXT>

     Adımı ilk kez basılı olarak gördüğümde, yıl 1942'ydi ben 14 yaşındaydım ve lise 9'daydım... 
     Ondan sonra sürdü gitti şiirler, çeviriler, yazılar, piyesler, denemeler, portreler, romanlar, gezi anıları, hatta "Alfabe"... 
     
     Lisedeyken, her hafta sonu okuldan çıkınca Babıali'ye, Fransızcadan çevirdiğim ünlü bir yazarın bir öyküsünü götürürdüm, belki basılır, diye... 
     Ama basılmazdı, ben yine götürürdüm. Yeşilay dergisi de dahil, çeşit çeşit dergilere şiirler, yazılar yollardım... 
     
     10'uncu sınıfta, sınıf arkadaşım Giresunlu Ali Avni Öneş aracılığıyla "Karadeniz Postası" gazetesinde fıkralarım yayımlanmaya başlamıştı. 
     Aynı yıl "Yeni Adam" dergisinde de başladı yazılarım çıkmaya... 
     Herhalde seviyordum yazıyı. Belki de, yatılı bir okulda neredeyse unutulmuş hafta sonlarında dahi gidecek bir yeri bulunmayan cebinde sadece müdür muavininin, - babamın bıraktığı harçlık parasından -, her cumartesi verdiği 1 lirası yapayalnız bir genç olmanın, "var olduğunu" kanıtlamaya dönük tek tutkusuydu yazı... 
     
     Okul sıralarında kitaplarını okuduğum yazarlara duyduğum sevgi, ilgi, hayranlık neredeyse bir tapınma düzeyindeydi... 
     O tarihlerde henüz bilmiyordum Türkiye'de yazı adamlarının nasıl yaşadığını, nelerle karşılaştığını ve nasıl geçindiğini... 
     Bir gün ben de belki bir yazı adamı olacaktım. Yanımda çok sevdiğim bir kız, Refik Halit'le birlikte, özel bir arabada gezmelere gidecektik. 
     
     Aziz Nesin'in bir yazısını İstanbul'da Ağır Ceza'ya vermişlerdi. Mahkeme başkanı da, Refik Halit'i, Haldun Taner'i, beni, bir de bir Ceza Hukuku doçentini bilirkişi tayin etmişti. 
     Mahkemede buluşmuştuk. Doçent, yazıda suç olduğunu iddia ediyor ve bilirkişi raporunu o doğrultuda yazmak gerektiğini söylüyordu. 
     Ben, doçente karşı çıkmış ve şayet öyle bir rapor yazarsa, muhalefet şerhi yazacağımı söylemiştim. 
     Refik Halit'le Haldun Taner de, benden yana çıkmışlardı. Doçent de vazgeçmişti yazıyı suçlu bulmaktan... 
     
     Mahkeme çıkışında, benim arabaya binmişti Refik Halit de... 
     Babıali Yokuşu'ndan Sirkeci'ye inerken, kendisine okuldaki hayalimi anlatmıştım. 
     Sade çok lezzetli bir kalem değil, çok da lezzetli bir insandı Refik Halit 
     - İyi ama sevgili nerede, demişti. 
     Ve bir şey daha söylemişti 
     - Beni unutsalar da, "Memleket hikayeleri" kalır değil mi 
     
     Toplumsal birikimin kuşaklar arasındaki en sağlam ve en evrensel köprüsüdür "yazı"... Endüstrinin gelişmesiyle dört yüz yıllık bir burjuvazi evresinden geçmiş olan toplumlarda tabii... 
     Köylülüğü, feodaliteyi, oligarşik siyasal bir yapıyı aşamamış yerlerde mesleksiz yığınlar, anadillerinin "yazı" boyutundan kopukturlar... 
     O nedenle de evlerde, aile başına 20 ciltlik bir kitap rafına dahi rastlanmaz. Doğal olarak çok kısıtlıdır yazının piyasası... 
     
     Son 50 yılda, yeryüzünde yaşayan 6 milyarı aşkın insan arasında kalite olarak değil ama nicelik, yani kantite, yahut volüm olarak en fazla yazıyı yazmış bir kalem emekçisi olmamın nedeni de budur salt yazıyla yaşamaya inat ettiğim için... 
     Yoksa burjuva evriminden geçmiş toplumlarda, bir tiyatro piyesinin telifiyle bir ev alınır. 
     
     Victor Hugo'nun 82 yaşında yazmış olduğu son şiirinden, mealen bazı mısralar dolaşıyor hafızamda 
     "Sabahlara dek uyumamışlığın ağırlığı gözkapaklarımda... Biri adımı söylese, başımı çevirip de bakacak bir güç bile yok içimde.. Dik durmaya çalışarak yaşadım, sadece biraz bilinmeze eğilimli.. Tanrım, karanlıklarının kapılarını artık aç bana.. Kaybolmam gerek." 
     
     77'ye de bastık işte... Hayat gölünde yolculuğa çıkarken, karşı kıyı ne kadar uzak görünüyordu. Ve karşı kıyıya yaklaşırken, arkada bıraktığın kıyı ne kadar yakın görünüyor... 
     Doğrusu bizim pancar motoru çalışırken kapansın isterim parantez ama, bilinmez ki... 
     
     

</TEXT>
</DOC>
