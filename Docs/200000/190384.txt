<DOC>
<DOCNO> 190384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun24.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzzetbegoviç'e son veda... 
</HEADLINE>
<TEXT>

     Bosna-Hersek'te, eski Cumhurbaşkanı Aliya İzzezbegoviç'e son vedaya hazırlanan binlerce kişi, başkent Saraybosna'da yağmur altında toplandı. 
     ''Bağımsızlığın babası'' kabul ettikleri İzzetbegoviç'in bayrağa sarılı cenazesi, Başkanlık Sarayı'nda çiçeklerden oluşan bir yatağa koyulurken, insanlar dualar okuyarak naaşın önünden geçmeye başladı. 
     Saraybosna'ya ulaşmak için sabah saatlerinde ülkenin çeşitli yerlerinden 300'den fazla otobüsün kalktığı ve şehir merkezinin cenaze töreni dolayısıyla trafiğe kapatıldığı belirtildi. 
     Bu arada, trenle de birçok kişinin Saraybosna'ya gelmesi bekleniyor. Hırvatistan ya da Slovenya'da yaşayan Boşnakların da 50 kadar otobüsle yola çıktıkları haber verildi. 
     Bosna'nın ilk seçilmiş devlet başkanı olarak tarihteki yerini alan İzzetbegoviç, 78 yaşında Pazar günü hayata veda etmişti. İzzetbegoviç ilerleyen saatlerde toprağa verilecek. 
     
</TEXT>
</DOC>
