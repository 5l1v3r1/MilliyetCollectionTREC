<DOC>
<DOCNO> 194044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo02.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in ilk önemli maçında Los Angeles, San Antonio'yu devirdi 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 3 maçla devam edildi. 
     Ligde 2003-2004 sezonunun ilk önemli maçında, bu sezon şampiyonluğun en büyük adayı olarak gösterilen Pasifik Grubu lideri Los Angeles Lakers, deplasmanda geçen sezonun şampiyonu San Antonio Spurs'ü, 2. uzatma sonunda 120-117 yenerek, bu sezonki 5. maçından da galibiyetle ayrılmayı başardı. 
     Zorlu mücadelede ilk yarıyı 49-46 önde kapamasına karşın, sakatlıkları süren 2 yıldız oyuncusu Tim Duncan ve Tony Parker'ın yokluklarını fazlasıyla hisseden Spurs'de, milli basketbolcu Hidayet Türkoğlu, 16 dakika forma giydi ve karşılaşmayı 7 sayı, 2 ribaunt, 2 top çalma ve 1 blokla tamamladı. Türkoğlu, serbest atışlarda 5'de 3, 2 sayılık atışlarda da 5'de 2 isabet buldu. 
     Karşılaşmanın normal süresi 101-101, 1.uzatma devresi de 109-109 eşitlikle sonuçlanırken Lakers, bitime 16 saniye kala O'Neal ve Payton'ın serbest atışlardan kazandırdığı 3 sayıyla maçı kazanmayı bildi. Spurs, böylece 6. maçında 3. yenilgisini almış oldu. 
     Karşılaşmada Lakers'da Kobe Bryant, 37 sayı, 5 ribaunt ve 4 top çalma, Shaquille O'Neal, 35 sayı, 20 ribaunt, 6 asist ve 5 blok, yeni transferlerden ''postacı'' lakaplı Karl Malone, 15 sayı, 19 ribaunt ve 5 asist, Gary Payton da 16 sayı, 7 ribaunt ve 6 asistlik performanslarıyla takımlarını galibiyete taşıdılar. 
     6 oyuncunun çift haneli sayı ürettiği evsahibi ekipte ise Arjantinli forvet Emanuel Ginobili, ligde kariyerinin en yüksek rakamlarına ulaşarak 33 sayı, 12 ribaunt ve 7 asistle oynamasına karşın yenilgiyi önleyemezken, Malik Rose, 15 sayı ve 8 ribaunt, Sloven pivot Radoslav Nesteroviç de 14 sayı ve 9 ribauntla maçı tamamladılar. 
     Diğer maçlarda Merkez Grubu lideri Indiana Pacers, deplasmanda geçen sezonun play-off finalisti New Jersey Nets'i 87-81 yenerek 5. maçında 4. galibiyetini alırken, Kanada temsilcisi Toronto Raptors da sahasında ligin güçlü ekiplerinden Dallas Mavericks'e 77-71'lik skorla şans tanımadı. 
     Lige, yarın sabaha karşı yapılacak 12 maçla devam edilecek. 
     
</TEXT>
</DOC>
