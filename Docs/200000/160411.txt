<DOC>
<DOCNO> 160411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur15.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar Sınavı sorunsuz tamamlandı 
</HEADLINE>
<TEXT>

     Özel Okullar Sınavı'nın, 8 ilde yaklaşık 15 bin öğrencinin katılımıyla sorunsuz tamamlandığı bildirildi. 
     İstanbul İl Sınav Yürütme Kurulu Başkanı Cem Gülan ve kurul üyeleri, sınavın bitmesinden sonra Ataşehir'deki Özel Okullar Derneği'nde düzenledikleri basın toplantısında, soru kitapçıklarının bulunduğu mühürlü çantayı açarak basına dağıttı. 
     Gülan, toplantıda yaptığı konuşmada, öğrencilerin 120 dakikalık sınav süresinde Türkçe, Matematik, Fen ve Sosyal Bilimler bölümlerinden 100 soruyu cevapladıklarını söyledi. 
     Sınav sonuçlarının Temmuz ayının son haftasında Anadolu Liseleri sınavları sonuçlarıyla birlikte açıklanacağını anlatan Gülan, Özel Okullar Sınavı'nın olaysız sonuçlandığını bildirdi. 
     Gülan, sadece İstanbul'da bir sınav yerine türbanla girmek isteyen bir öğrenciye izin verilmediğini, ancak izin verilmemesi üzerine söz konusu öğrencinin türbanını çıkararak sınava girdiğini kaydetti. 
     Maddi durumu yetersiz başarılı öğrencilerin Milli Eğitim Bakanlığı'nca özel okullarda okutulması konusundaki bir soru üzerine ise Gülan, her ildeki özel okulların ücret belirlemesi için bir komisyon oluşturulmasının planlandığını anlatarak, belirlenecek bu ücrete göre öğrenci alınacağını dile getirdi. 
     Gülan, ''Milli Eğitim Bakanlığı'nın düşüncesini, serbest piyasa koşullarıyla çalışan bizler olumlu karşılıyoruz'' dedi. 
     Cem Gülan'ın verdiği bilgiye göre, Özel Okullar Sınavı sonuçlarının ilan edilmesinden sonra 4-6 Ağustos tarihleri arasında asil liste, 7-8 Ağustos tarihlerinde yedek liste ön kayıtları, 11 Ağustos tarihinde de yedek liste kayıtları yapılacak. 12-28 Ağustos tarihleri arasındaki ön kayıt döneminin ardından da, 1 Eylül tarihinden itibaren son kayıtlar yapılacak. 
     
</TEXT>
</DOC>
