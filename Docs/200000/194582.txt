<DOC>
<DOCNO> 194582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko24.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Bütçe TBMM'de... Hükümet, 4.5 katrilyon ek ödenek istiyor... 
</HEADLINE>
<TEXT>

     Ek Bütçe Kanun Tasarısı, TBMM Başkanlığı'na sunuldu. 
     2003 yılı bütçesine 4 katrilyon 521 trilyon lira ödenek ekleyen tasarıda ayrıca bütçedeki 6 katrilyon 917 trilyon 510 milyar liralık ödenek de iptal ediliyor. 
     Tasarının yasalaşmasıyla 2003 yılı konsolide bütçe büyüklüğü, 145.9 katrilyon liradan 143.5 katrilyon lira dolayına inecek. 
     
     ÖDENEK ZAMLAR İÇİN 

     Ek bütçe tasarısında öngörülen 4.5 katrilyon liralık ödenek memur ve işçi zamları, ihracatçıya vergi iadesi, SSK, BAĞKUR, Fak-Fuk-Fon'a kaynak aktarma ve çiftçiye mazot desteği nedeniyle ortaya çıkan ihtiyacı karşılamak için kullanılacak. 
     TBMM Başkanlığı'na sunulan ''2003 Mali Yılı Bütçe Kanunu ve Bağlı Cetvellerinde Değişiklik Yapılmasına Dair Kanun Tasarısı''nın gerekçesinde, memur ve işçilere bütçe hedeflerinin üzerinde maaş ve ücret artışı sağlandığı, ihracatın öngörülenin üzerinde artması ve vergi barışı projesinin mahsup taleplerini hızlandırmasına bağlı olarak vergi iadelerinin önemi oranda artış gösterdiği kaydedildi. Sosyal güvenlik kurumlarının prim tahsilatında yeterli artışın sağlanamadığı ve sağlık alanında alınması öngörülen bazı tedbirlerin zamanında uygulanmaya konulamadığı, Sosyal Yardımlaşma ve Dayanışmayı Teşvik Fonu'na bütçeden transfer ihtiyacı doğduğu ifade edilen gerekçede, bunların yanı sıra çiftçilere de mazot desteği uygulamasının başlatılmasının, ilgili tertiplere ek ödenek verilmesi ihtiyacını ortaya çıkardığı belirtildi. 
     
     BAŞLICA EK ÖDENEK TERTİPLERİ 

     Tasarı, 4 katrilyon 521 trilyon liralık ek ödeneğin Başbakanlık, Hazine Müsteşarlığı, Maliye Bakanlığı, Sağlık Bakanlığı ile Çalışma ve Sosyal Güvenlik Bakanlığı'nın ilgili tertiplerine verilmesini öngörüyor. Ek ödenekte en büyük rakamı 1 katrilyon 145 trilyon lira ile ihracatta katma değer vergisinden ret ve iadeler, 906 trilyon lira ile de BAĞKUR'a yapılacak yardımlar oluşturuyor. 
     Ödenekten Fak-Fuk-Fon diye de bilinen Sosyal Yardımlaşma ve Dayanışmayı Teşvik Fonu'na 327 trilyon, doğrudan gelir desteği ödemelerine 310 trilyon, memur ve işçilerin ücretleriyle maaşlarına yapılan artışların getirdiği ek giderler için 576 trilyon, sağlık hizmetlerinin yaygınlaştırılması ve yeşil kart uygulaması için 155 trilyon lira verilmesi de öngörülüyor. 
     Ek Bütçe Tasarısı, 2003 yılı gerçekleşme tahminlerine göre kullanılmasının mümkün olmayacağı anlaşılan, 6 katrilyon 917 trilyon 510 milyar liralık ödeneği de iptal ediyor. Ayrıca, diğer cari ödeneklerden 500 trilyon, yatırım ödeneklerinden ise 1.5 katrilyon liraya kadar olan kısmın iptali konusunda Maliye Bakanı'na yetki veriliyor. 
     Hazine Müsteşarlığı ve Maliye Bakanlığı'na ait tertiplerden iptal edilen ödeneklerde en yüksek rakamları, faiz ve borçlar oluşturuyor. 
     Devlet tahvilleri faizi için öngörülen 5 katrilyon 33 trilyon liralık ödenek ile 744 trilyon liralık devlet dış borçları faizi, 457 trilyon 510 milyar liralık dış devlet borçları genel giderleri, 466 trilyon liralık Hazine garantileri kapsamında risk hesabına yapılacak ödemeler de iptal ediliyor. İptal edilenler arasında, hayvancılığı teşvik ve desteklemek için yapılacak ödemelerden 50 trilyon, yatırımları teşvik hizmetlerinden 50 trilyon, TRT'ye yapılacak yardımlardan 5 trilyon, mülteci ve göçmen giderlerinden 5 trilyon liralık ödenek de yer alıyor. 
     
     AKARYAKIT SAYAÇLARINI MUAYENE İÇİN ARAÇLAR 

     Tasarı ile Başbakanlığın hizmetlerinde kullanılmak üzere bir hibe arazi binek aracı ile beş minibüs, Sanayi ve Ticaret Bakanlığı'nın akaryakıt sayaçları muayene hizmetlerinde kullanılmak ve özel ödenekten karşılanmak üzere özel donanımlı 35 panel araç, Tarım ve Köyişleri Bakanlığı'nın mera hizmetlerini geliştirmek için gezici toprak analiz laboratuarı yapımında kullanılmak üzere beş araç alınması hükme bağlanıyor. 
     Tasarı, 2003 yılı sonu itibarıyla kullanılmasına gerek olmadığı anlaşılan ödeneklerin Maliye Bakanlığı yedek ödenek tertibine aktarılması, Hazine Müsteşarlığı bütçesinde yer alan ve KİT'lerin sermaye ihtiyaçları ve görev zararlarının karşılanması amacıyla konulan programlar arasında aktarma yapılması konusunda Maliye Bakanı'na yetki veriyor. 
     Tasarı ile Eti Holding'in 2002 ve daha önceki yıllara ait Hazine kar payının sözkonusu kuruluşun Eti Alüminyum A.Ş'den olan alacaklarına mahsup edilmesi imkanı da getiriliyor. 
     Ek Bütçe Tasarısı, büyükşehir belediyesinin bulunduğu ilde toplanan genel bütçe vergi gelirlerinin yüzde 40'ının doğrudan, yüzde 60'ının ise büyükşehir belediyelerinin nüfusuna göre tekrar dağıtılacağına ilişkin hükmün iptali üzerine açılan davalarda davaya konu olan tutarların büyükşehir belediyelerine ödenmesi konusunda da Maliye Bakanı'nı yetkili kılıyor. 
     
     EMLAKBANK'IN DEVRİNDE SENET İHRAÇ ORANI 

     Tasarıda, Emlakbank'ın, Ziraat Bankası ve Halk Bankası'nı devir işlemlerinde bu bankaların taleplerinin Hazine Müsteşarlığı tarafından avans olarak özel tertip devlet iç borçlanma senedi ihraç edilerek karşılanmasına ilişkin bütçe hükmü korunurken, nihai incelemede Hazine aleyhine bir fark doğduğu takdirde nakit ve veya devlet iç borçlanma senedi ihraç edilerek ödenmesi hükmü getiriliyor. Ayrıca, bu amaçla Hazine'ce ihraç edilecek özel tertip iç borçlanma senetlerinin tutarının 2003 bütçesinde belirlenen başlangıç ödeneklerinin yüzde 1'ini geçemeyeceği şeklindeki hüküm yüzde 2 olarak değiştiriliyor. 
     Tasarı, analitik bütçe uygulamasına geçişle birlikte kullanılmayan diğer cari ve kamulaştırma ödeneklerinin bir sonraki yıla devredilmesi imkanı kalmadığı gerekçesiyle 2003 Bütçe Kanunu'nun ilgili bendini yürürlükten kaldırıyor. 
     
</TEXT>
</DOC>
