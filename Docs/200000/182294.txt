<DOC>
<DOCNO> 182294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo10.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Esinduy'a son görev... 
</HEADLINE>
<TEXT>

     Geçirdiği kalp krizi sonrası Ankara'da ölen A Milli Bayan Voleybol Takımı Antrenörü Deniz Esinduy'un cenazesi İstanbul'da toprağa verildi. 
     Deniz Esinduy için saat 10.30'da Fenerbahçe Kulübü Dereağzı Tesisleri ve saat 11.00'de de Burhan Felek Spor Sitesi'nde birer tören düzenlendi. 
     Dereağzı Tesisleri'nde düzenlenen törene Fenerbahçe Kulübü Başkanı Aziz Yıldırım, Voleybol Federasyonu Başkanı Hüsnü Can, Gençlik ve Spor İl Müdürü Tamer Taşpınar, sarı-lacivertli kulübün yöneticileri, Esinduy'un ailesi ve yakınları ile Fenerbahçe Voleybol Takımı oyuncuları katıldı. 
     Başkan Yıldırım, törende yaptığı konuşmada Deniz Esinduy'un Fenerbahçe ve Türk voleyboluna büyük emekleri geçtiğini kaydederek, ''Onurlu yaşadı. Fenerbahçe'ye büyük hizmetlerde bulundu. İnşallah nur içinde yatar. Camiaya ve ailesine başsağlığı diliyorum'' dedi. 
     Burhan Felek Spor Salonu önünde yapılan törende ise bayan ve erkek voleybol milli takım oyuncuları, antrenörler, Voleybol Federasyonu Başkanı Hüsnü Can ve voleybol camiasının önde gelen isimleri yer aldı. 
     Hüsnü Can, törende yaptığı konuşmada, Esinduy'un vefatının kendisini derinden üzdüğünü belirterek, ''Herşeyin ötesinde kardeşimi ve voleybol misyonerini kaybettim. Bu nedenle çok üzgünüm. Yakınlarına başsağlığı diliyorum'' diye konuştu. 
     Esinduy'un cenazesi daha sonra, öğle namazını müteakip Marmara Üniversitesi İlahiyat Fakültesi Camii'nde kılınan cenaze namazının ardından Ihlamurkuyu Mezarlığı'na defnedildi. 
     
</TEXT>
</DOC>
