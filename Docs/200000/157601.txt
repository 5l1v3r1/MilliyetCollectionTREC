<DOC>
<DOCNO> 157601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun05.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kulelerin yeniden yapımının maliyeti 10 milyar dolar.. 
</HEADLINE>
<TEXT>

     11 Eylül saldırıları sırasında yıkılan New York'ta Dünya Ticaret Merkezi DTM ikiz kulelerinin yeniden yapımının faturasının 9.5-10 milyar doları bulacağı hesaplandı. 
     Amerikan basınında yer alan haberlere göre, sadece ikiz kulelerin yerine yapılacak ve 541 metreyle dünyanın en yüksek binası olacak yapının inşaat maliyeti 6-7 milyar doları bulacak. 
     Mimar ve mühendislik hizmetlerinin faturası ise 350-450 milyon dolar arasında. Uzmanlar, sigorta, yasal harçlar, denetleme, proje idaresi gibi işler için de en az 3 milyar dolar harcanacağını tahmin ediyorlar. 
     Yeni projenin mimarı Daniel Libeskind ise 4.5 milyon dolar alacak. Mimara, yardımcısı ve 11 danışmanının ücretleri dahil günlük 12 bin 300 dolar ödeneceği bildiriliyor. 
     Mimarın master planını 8 ay içinde sunması bekleniyor. Bu planda bina ve sokakların yerleri kesin olarak belirtilecek. 
     Yeni binada büro ve işyerleri, müzeler, konser salonları, bir anıt mezarla zemin katta metro ve tren istasyonu yer alacak. 
     DTM'nin yeniden yapım parasının büyük bölümü özel yatırımcılar tarafından sağlanacak. İnşaatın 2008 yılında bitirilmesi ve tesisin hizmete girmesi planlanıyor. 
     
</TEXT>
</DOC>
