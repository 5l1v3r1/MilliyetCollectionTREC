<DOC>
<DOCNO> 170729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko20.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarbank Off Shore hesapları ödeniyor... 
</HEADLINE>
<TEXT>

     İmarbank Off Shore Limited Şirketi'nde hesabı bulunanlara ödemeler başladı. 
     İmarbank Off Shore Limited Şirketi'nin avukatlık hizmetlerini yürüten Tavşanoğlu Hukuk Bürosu'ndan Turgut Tavşanoğlu imzasıyla off-shore hesabı bulunanlara yazılı bir duyuru yapıldı. 
     Duyuruda, off-shore'da 10 milyar liraya kadar hesabı bulunanlara makbuz ve ibraname karşılığı bu tutarın tamamının bugünden itibaren ödeneceği belirtildi. 
     10 milyar liranın üzerinde hesabı olup da vadesi gelenlere ise ilk etapta sadece 2 milyar lira ödeneceği kaydedilen duyuruda, geri kalan miktarın ne şekilde ödeneceğinin en geç 1 ay içinde bildirileceği vurgulandı. 
     Bu arada, Mecidiyeköy Ortaklar Caddesi Sakızağacı Sokak'ta bulunan Tavşanoğlu Hukuk Bürosu'nda ödemelere başlandığı gözlendi. 
     Büro önünde yaklaşık 150 alacaklı birikirken, hesap sahipleri 10 ve 20 kişilik gruplarla içeri alınarak ödemeler yapılıyor. 
     Duyuru üzerine büroya geldiğini belirten Yaşar Çiftçi adlı konfeksiyoncu, 4 yıldır off-shore hesabında bulunan yaklaşık 5 milyar lirasını aldığını söyledi. 
     Bu arada, İmar Bankası'nın Mecidiyeköy'deki Genel Müdürlük ve merkez şubesi önünde toplanan mevduat sahipleri, BDDK'nın ödeme yapılacağına dair açıklamaları üzerine bankaya geldiklerini, ancak şubenin bugün hiç açılmadığını ve kendilerine herhangi bir açıklama da yapılmadığını söylediler. 
     Mevduat sahipleri, ''Cem Uzan off-shore hesaplarını ödüyor, devlet neden bizim paramızı ödemiyor 20 gündür gidip geliyoruz, hala bir sonuç alamadık'' dediler. 
     
</TEXT>
</DOC>
