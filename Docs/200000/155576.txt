<DOC>
<DOCNO> 155576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun32.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak tasarısının ayrıntıları belli oldu 
</HEADLINE>
<TEXT>

     ABD ve İngiltere tarafından hazırlanarak bu sabah yapılacak toplantıda Güvenlik Konseyi üyelerine dağıtılacak 8 sayfalık karar tasarısının ayrıntıları belli oldu. 
     Silah ambargosu dışında, Körfez savaşından bu yana Irak'a uygulanan tüm yaptırımları kaldıran tasarı, ''Irak Yardım Fonu'' adıyla bir fon oluşturuyor. Uluslararası nitelik taşıyacağı bildirilen fon, Irak Merkez Bankası'na bağlı olacak. Fonun yönetim kurulunda ise IMF, Dünya Bankası ve BM temsilcileri görev alacak. Fonun hesapları, yönetim kurulunca belirlenecek bağımsız hesap uzmanları tarafından incelenecek. 
     Irak'ın satacağı tüm petrol ve doğal gazın geliri bu fonda toplanacak. Bu uygulama, kalıcı Irak hükümeti kurulana kadar devam edecek. 
     Fonda toplanacak paralar, ABD ve İngiltere tarafından harcanacak. Bu 2 ülke bu konuda Irak geçici yönetimine danışacak. Ancak BM kaynakları, geçici yönetimin de yine ABD ve İngiltere tarafından belirleneceğine dikkati çekiyorlar. 
     
     TAZMİNAT PAYI YÜZDE 25'TEN YÜZDE 5'E İNİYOR 
     Irak'ın Kuveyt'in işgalinden zarar görenlere ödenecek tazminatlar da yine fondan karşılanacak. Ancak şimdiye kadar Irak'ı petrol gelirlerinden yüzde 25 oranında kesilen tazminat fonu payı yüzde 5'e düşürülüyor. 
     Fondaki para, Irak halkının insani ihtiyaçlarının karşılanması, ekonomi ve altyapının onarılması amacıyla kullanılacak. 
     1996'tan bu yana uygulanan petrol karşılığı gıda programı, 4 ay içinde kaldırılacak. Bu süre içinde BM, sivil amaçlı malzeme alımına öncelik verecek. Şu anda gıda programı fonunda 13 milyar dolar bulunduğu BM yetkililerince açıklandı. 
     
     BM'NİN YAPACAĞI İŞLER 
     Karar tasarısında BM'nin üstleneceği rol ve yapacağı işlere de yer verildi. Buna göre, Genel Sekreter Kofi Annan tarafından bir özel koordinatör atanacak. 
     Koordinatörün görev alanında, Irak'ta insani faaliyetleri koordine etmek, inşaat işlerini destelemek, insan haklarını geliştirmek, ülkeyi yönetecek kurulların oluşturulmasında ABD ve İngiltere ile birlikte çalışmak, polis gücünün oluşumuna katkıda bulunmak, yasal ve adli reformların yapılmasına yardımcı olmak yer alıyor. 
     Karar tasarısı, Irak'ta kalıcı yönetim oluşana kadar ABD ve İngiltere'nin yardımıyla geçici bir yönetim kurulmasını da hükme bağlıyor. 
     Tasarıya göre, ABD ve İngiltere, Irak'ta en az bir yıl süreyle ''sorumluluk'' üstlenecek. 
     
</TEXT>
</DOC>
