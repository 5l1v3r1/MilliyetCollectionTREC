<DOC>
<DOCNO> 150422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun22.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, Türkiye'yi savunma görevine son verdi 
</HEADLINE>
<TEXT>

     NATO Avrupa Müttefik Kuvvetleri Komutanı SACEUR General James Jones, Irak savaşı çerçevesinde, ittifak tarafından sürdürülen Türkiye'yi savunma görevine son verdiğini açıkladı. 
     NATO Konseyi, dün yapılan haftalık olağan toplantısında, Irak savaşı nedeniyle Türkiye'ye gönderilen askeri birim ve teçhizatın kademeli olarak geri çeklimesini kararlaştırmış ve askeri makamlara gereğinin yapılması talimatı vermişti. Bu karar, ''Irak'tan kaynaklanan tehdit seviyesinde ciddi düşüş'' üzerinde duran Türkiye'nin önerisi ve ittifak askeri makamlarının uygun bulması üzerine, NATO Savunma Planlama Komitesi DPC ve Kuzey Atlantik Konseyi NAC tarafından alınmıştı. 
     NATO başkomutanlığı SACEUR'ün konuya ilişkin yazılı açıklamasında, 26 Şubat'tan itibaren Türkiye'de konuşlandırılan AWACS erken uyarı uçaklarının, Almanya'daki Geilenkirchen üssüne kademeli olarak geri dönecekleri, bu uçakların Türkiye'de toplam 950 saatlik 100 görev yaptıkları bildirildi. 
     Açıklamada, 26 Şubat'ta, Hollanda Silahlı Kuvvetleri tarafından Türkiye'ye gönderilen Patriot hava savunma füze bataryalarının da geri çekileceği ifade edildi. 
     İttifak, Türkiye'deki askerlerini ve diğer teçhizatı da kademeli olarak geri çekecek. 
     NATO'nun, müttefiklerin korunması için gereken zamanda ve gereken yerde bulunmayı sürdüreceğini belirten SACEUR, Irak'tan kaynaklanan tehdit nedeniyle Türkiye'nin savunmasında görev alan kadın ve erkek NATO askeri personeline teşekkür etti. 
     





</TEXT>
</DOC>
