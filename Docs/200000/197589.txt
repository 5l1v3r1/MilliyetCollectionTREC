<DOC>
<DOCNO> 197589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun10.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den yeni Gürcistan yönetimine destek... 
</HEADLINE>
<TEXT>

     ABD, Gürcistan'da muhalefetin baskısı sonucu istifa eden eski Devlet Başkanı Eduard Şevardnadze'nin yerini geçici olarak alan yeni yönetime destek verdi. 
     ABD Dışişleri Bakanlığı sözcüsü Richard Boucher, Dışişleri Bakanı Colin Powell'ın yeni seçimler yapılıncaya kadar ülkede geçici hükümete liderlik edecek Nino Burcanadze'yi telefonla arayarak desteğini ilettiğini duyurdu. 
     Boucher, yaptığı açıklamada, Şevardnadze'yi de övdü ve ''Şevardnadze'nin kararı zor bir karardı, ancak Gürcistan halkının çıkarları için bu kararı verdi. Başkan Şevardnadze, Gürcistan tarihinde dev bir isim ve ABD'nin de yakın dostu oldu'' dedi. 
     Powell'ın, Şevardnadze ile de telefonda konuştuğu ve ''mevcut krizi barışçı bir çözüme getirmedeki rolü için'' Şevardnadze'ye teşekkür ettiği de belirtildi. 
     ABD Dışişleri Bakanlığı sözcüsü Boucher, ''Gürcistan anayasasına uygun bir süreç izleme çabasını sürdüren geçici yönetimin başkanı Burcanadze ile Gürcistan demokrasisinin bütünlüğünü sağlamada birlikte çalışmayı bekliyoruz. ABD ve uluslararası toplum, yeni hükümetin, ilerde Gürcistan'ın özgür ve adil parlamento seçimlerini yapmasına destek vermeye hazırdır'' dedi. 
     Boucher, ''Gürcistan halkı muhalefet lideri Mihail Saakaşvili ve arkadaşlarının, Gürcistan siyasetini yeni bir sahneye taşıma çağrısına cevap verdi'' ifadesini kullandı. 
     Washington yönetimi, son seçimlerde Şevardnadze destekçilerinin seçimi kazandıkları yönündeki açıklamaları karşısında Gürcistan hükümetini eleştirmiş ve seçim sonuçlarının Gürcistan halkının gerçek arzusunu doğru olarak yansıtmadığını bildirmişti. ABD, Gürcistan parlamento seçimlerine hile karıştığı eleştirisinde bulunuyordu. 
     "Şevardnadze'nin yolunu izleyeceğim" 
     Gürcistan Cumhurbaşkanı Eduard Şevardnadze'nin dün akşam istifa etmesinin ardından yerine vekalet edeceği açıklanan Nino Burjanadze, Şevardnadze tarafından seçilen ''doğru siyasi yolu'' izleyeceğini söyledi. 
     Burjanadze, dün akşam CNN televizyonuna verdiği demeçte, ''Batılı değerler, ABD ile stratejik ortaklık ve Rusya ile ilişkilerin iyileştirilmesi'' ana başlıklarını sayarak, Şevardnadze'nin seçmiş olduğu ''doğru siyasi eğilimin'' izinden gitmeyi planladığını kaydetti. 
     Gürcistan anayasasının, cumhurbaşkanının istifasının ardından 45 gün içinde başkanlık seçiminin yapılmasını öngördüğünü doğrulayan Burjanadze, ''Mümkün olan en kısa sürede seçimlerin düzenlenmesinin gerekli olduğunu düşünüyorum. İstikrara ihtiyacımız var'' dedi. 
     Burjanadze, ''Bizim hedefimiz Avrupa ailesinin, NATO'nun bir üyesi olmak. Ülkemiz için çok şey yapan ABD ile stratejik ortaklığımızı sürdürmek istiyoruz. Şimdi dış siyasetimizin önceliklerini muhafaza etmek, Rusya ve komşularımızla ilişkilerimizi iyileştirmek ve ülkemizin istikrarını korumak önemlidir. Ülke içinde ciddi şekilde yolsuzlukla mücadele etmek ve ekonomik durumu iyileştirmek durumundayız. Öyle ya da böyle toplumdaki suçların cezasız kaldığı yolundaki sendromu ortadan kaldırmalıyız, bu çok önemli'' dedi. 
     Kendisine, başkanlığa aday olup olmayacağı sorulan Burjanadze, bunu yanıtlamaktan kaçınarak, şunları söyledi 
     ''Bakacağız. Gürcistan Cumhurbaşkanı olmak iyi bir fikir değil. Çok ciddi sorunları olan bir ülke. Abhazya'da, Çeçenistan'ın güneyinde etnik çatışmalar var, zor bir ekonomik durum var. Başkanlık yarışına girecek kişi çok cesur olmalı.'' 
     
</TEXT>
</DOC>
