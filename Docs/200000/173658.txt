<DOC>
<DOCNO> 173658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yazar/sazak.html </URL>
<DATE> 2003/08/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YÖK taslağı 2 
</HEADLINE>
<TEXT>

   
   Yüksek Öğretim Yasa taslağını ele alan dünkü yazımız ve Trakya Üniversitesi Rektörü Osman İnci söyleşisi üzerine çok sayıda görüş ve öneri aldık. 
   Eleştiriler de az değildi. 
   Önce bir düzeltme... Üniversitelerarası Kurul'un 31 Temmuz toplantısına Marmara Üniversitesi Rektörü Prof. Tunç Erem başkanlık yapmış. Başkanlık sırası Yıldız Teknik'e geçmiş. 
   Erem, YÖK taslağıyla ilgili görüşlerini 'Bu bir reform değil, yıkım taslağıdır' diyerek özetledi ve hükümetin tutumunun üniversiteleri kilitlediğini savundu. Tek tek görüş bildirmek yerine kurulun 'nasıl bir üniversite düzeni' istendiği konusunda ortak bir hazırlık yapacağını açıkladı. 
   Rektörler iktidara güvenmiyor. 
   YÖK'te bir düzenlemeye gidilecekse bunun daha ilkesel ve çerçeve yasayla mümkün olabileceğini ve asıl üniversitelerde bilimsel, mali özerkliğin önünün açılmasını istiyorlar. 
   AKP'nin siyasal amaçlı kadrolaşma niyetleri de taslağı 'gölgeliyor'. Geçmişte YÖK'le sorunları olan kimi rektörler bile, hükümetin üniversitelerle ilgili niyetlerinden 'kuşku' duydukları için mevcut düzeni savunmak zorunda kalıyorlar. 
   Rektörlere yönelik tepkiler şöyle özetlenebilir 
   'Rektörler YÖK'le bir sorunları olmadığı sürece üniversitelerinde tam bir kraldır. Taslağa göre üniversitelerde tek kişinin krallığı bitiyor ve seçilmiş yönetim kurulları karar organları haline geliyor. İyi bir kral arama dönemi son buluyor.' 
   Yardımcı doçentlerin ÖSS sınavına tabi olmaları konusunda da farklı görüşler var 
   Hakkari'de kaçak sökülüp yurtdışına satılan ters lale soğanlı bitkisiyle ilgili uzmanlığı olan ve 1999 yılında doktorasını alan öğretim üyesi yıllardır yardımcı doçentlik kadrosu alamadığından yakınıyor. Rektörlük seçimlerinden iki ay önce yapılan ilanlara başvurduğunu ancak keyfi olarak dışlandığını belirtiyor ve soruyor 'Kadro açarken, kriter nedir ' Rektöre oy vermemek cezalandırma nedeni olabilir mi 
   Ancak bu tür haksızlıkları önleme iddiasıyla çelişen bir başka düzenlemeye karşı da şu örnek veriliyor 
   "Yeni sistem doçentlik kadrosu için iki yıl bekleme koşulu getiriyor. Oysa doktorasını tamamlamış bir kişinin iki yıl içerisinde doçent olmasına hiçbir engel yok. Kişiler yardımcı doçent olmadan doçent olabiliyor ise bu kadro işlevsiz kalacaktır." 
   Sınav yorgunu bir öğretim üyesinin isyanına gelince 
   "Doktorayı bitirdim ve bu yasa yüzünden yine mağdur duruma düştüm. Hayatımdan 2 yıl daha gidecek ve ÖSYM sınavına gireceğim. Doğdum doğalı sınavlara girmekten bir hal oldum yeter artık " 
   Taslakta komik maddeler de var. 
   Öğrenci aylığından ceza kesmek gibi. 
   Hükümet - YÖK savaşı yaz boyunca biteceğe benzemiyor. 
   
      
   
</TEXT>
</DOC>
