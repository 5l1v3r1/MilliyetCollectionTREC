<DOC>
<DOCNO> 151397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo12.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emekli Amigo'lardan tribünde şov... 
</HEADLINE>
<TEXT>

     Bursaspor'un dün Denizlispor ile oynadığı maçta adeta bir nostalji yaşandı. Yeşil-beyazlı kulübün kurulduğu 1963 yılında başladıkları tribün liderliğinden bir süre önce ''Emekli'' olan Yaşar Turgutgenç ve Fikret Akdağ, yaptıkları şovlarla taraftarları coşturdu. 
     Tek bir el hareketiyle tribünleri ayağa kaldırabilen ve bulduğu tezahüratlarla sadece Bursa'da değil tüm Türkiye'de ün yapan ''Amigo Yaşar'' ile taraftarlar arasındaki bütünlüğü ve birlikteliği sağlamak için yavaştan hızlıya doğru yaptırdığı alkışla tanınan ''Amigo Fiko'', uzun bir aradan sonra dünkü maçta yine tribünlerdeki yerlerini aldı. 
     Yeşil-beyazlı eşofman giyen iki ünlü amigo, ilerlemiş yaşlarına rağmen yaptıkları şovlarla büyük beğeni topladı. Amigo Yaşar, ''Söz yazarı'' kendi olan ''Bir baba hindi'' tezahüratıyla taraftarları coştururken, ''Amigo Fiko'' da, stadı dolduran tüm taraftarlardan ayağa kalkmalarını istedi ve sonra kendine özgü alkış hareketini yaptırdı. 
     Sahaya çıktıklarında Bursasporlu taraftarlarca, ''Efsane amigolar'' diye karşılanan emekli amigolar, yaptıkları açıklamada, tüm taraftarlardan ligde korkulu günler yaşayan takımlarına destek olmalarını istedi. 
     Bursaspor'un kurulduğu 1963 yılından itibaren tribünlerdeki yerlerini aldıklarını belirten amigolar, ''Bizim gönlümüzdeki Bursaspor sevgisi bir başka. Çünkü, biz bu takımı ilk doğduğu yıllardan beri destekliyoruz. Evladımız, canımız gözüyle bakıyoruz. Bizi hayata bağlayan tek şey Bursaspor. Ölene kadar Bursaspor'u desteklemeye devam edeceğiz'' dediler. 
     Maçın ardından, Bursaspor'un 2-0'lık galibiyetine çok sevinen amigolar, bundan sonra takımın Bursa'da oynayacağı tüm maçlara gelerek şovlarıyla tribünleri coşturacaklarını kaydettiler. 
     





</TEXT>
</DOC>
