<DOC>
<DOCNO> 199479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun17.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İrtemçelik "Türkiye'nin üyeliği AB'ye yük getirmeyecektir" 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, Türkiye'nin üyeliğinin AB'ye hiçbir şekilde yük getirmeyeceğini söyledi. 
     İrtemçelik, Güneydoğu Avrupa Derneği tarafından Münih kentinde düzenlenen, ''Türkiye'nin Bölgesindeki Stratejik Önemi ve AB İlişkileri'' konulu konferansa konuşmacı olarak katıldı. 
     İrtemçelik, Türkiye'nin AB için güvenilir bir ortak olacağını belirterek, ''Türkiye'nin üyeliği, AB'ye hiçbir şekilde yük getirmeyecektir. Türkiye, bir lütuf beklentisi içinde de değildir. Barışçı bir dünya isteniyorsa, Türkiye'nin bölgesinde tüm Müslüman ülkelere örnek olduğu ve yol gösterici rol oynadığının unutulmaması gerekir'' dedi. 
     Dünyanın içinde bulunduğu güvensizlik ortamında Türkiye ile Almanya ve AB ilişkilerinin, önyargılardan arındırılmış, gerçekçi ve samimi bir diyalogla sürdürülmesi gerektiğini ifade eden İrtemçelik, ''Avrupa, dışa kapalı bir kale değil de küreselleşen dünyada önemli rol oynamak istiyorsa, Türkiye'nin AB üyeliğiyle ilgili kararını samimi ve gerçekçi olarak, çifte standart uygulamadan vermeli'' diye konuştu. 
     Türkiye'nin devrim niteliğinde reform adımları attığına işaret eden ve eksiklerini gidereceğine kimsenin şüphe duymaması gerektiğini kaydeden İrtemçelik, ''AB, Türkiye'nin stratejik bir hedefidir. Bu hedef gerçekleştiğinde, Avrupa Türkiye ile birlikte daha da ileri gidecektir'' ifadesini kullandı. 
     İstanbul'daki saldırılara da değinen İrtemçelik, ''İstanbul'daki saldırılar, Türkiye'nin batı yönlü demokratik İslam kimliğini hedef almıştır'' dedi. 
     İrtemçelik, Türkiye'nin AB'ye üye olması durumunda Avrupa'ya yönelik göçün artacağı yolundaki görüşlerle ilgili bir soruya karşılık da, bu tür endişelerin yersiz olduğunu, AB'ye üye diğer bazı ülkelerin birliğe katılması sırasında da böyle endişeler bulunduğunu, ancak bunların doğru olmadığının bugün anlaşıldığını söyledi. 
     
</TEXT>
</DOC>
