<DOC>
<DOCNO> 171455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur17.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de yanlış cevaba ilk dava Kırklareli'nden... 
</HEADLINE>
<TEXT>

     ÖSS'de fizik sorularından birinin cevabının yanlış verildiği iddialarının ardından soruya doğru yanıt verdiğini savunan bir öğrenci, ÖSYM aleyhine Ankara İdare Mahkemesi'nde dava açıp yürütmenin durdurulmasını istedi. 
     Alınan bilgiye göre, Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Başkanı Prof. Dr. Abdullah Çoban'ın, ÖSS'deki fizik sorularında birinin cevabının yanlış verildiğini iddia etmesi üzerine, soruya doğru yanıt verdiğini savunan Merve Küçüksarp adlı öğrenci, babası Muzaffer Küçüksarp aracılığıyla ''yürütmenin durdurulması'' için ÖSYM aleyhine Ankara İdare Mahkemesi'nde dava açtı. 
     Küçüksarp, A.A muhabirine yaptığı açıklamada, Kırklareli Anadolu Lisesi'nden bu yıl mezun olduğunu ve ÖSS'de sayısal bölümden 362 puan aldığını söyledi. 
     Sayısal bölümdeki 51. sorunun doğru cevabını da ''B'' şıkkı olarak işaretlediğini ifade eden Küçüksarp, şöyle devam etti 
     ''Sınav sonrası sorunun doğru cevabının ''E'' şıkkı olarak açıklaması üzerine 17 Haziran'da ÖSYM'ye başvurdum. Ancak, olumlu ya da olumsuz hiçbir cevap alamadım. Prof. Dr. Abdullah Çoban'ın ve Ankara Maltepe Dersanesi Fizik Öğretmeni Cevdet Balıkçı'nın da benim haklılığımı doğrulayan açıklamalarının gazetelerde yayınlanması üzerine Ankara İdare Mahkemesi'ne 'yürütmenin durdurulması' için dava açtım.'' Küçüksarp, Ankara İdare Mahkemesi'ne iletilmek üzere Kırklareli Asliye Hukuk Mahkemesi'ne verdiği dava dilekçesinde şu taleplerde bulundu 
     ''ÖSYM Başkanlığı tarafından sınav sonuçları ve sıralamalar açıklanmış olduğundan, öğrenciler üniversite ve fakülte tercihi aşamasındadır. Bu nedenle, konunun ivedilikle görüşülerek bu konuda işlemlerin durdurulması için öncelikle 'yürütmenin durdurulmasına', yapılacak bilirkişi incelemesi sonunda 51. sorunun 'E' şıkkı olarak kabul edilen cevabınının iptaline, doğru cevabın 'B' şıkkı olarak tespiti ile değerlendirmenin buna göre yapılmasına, bu talebim kabul edilmez ise sorunun doğru cevabının bulunmadığı uygun görüldüğünde, bu sorunun ve cevaplarının iptali ile bu sorunun değerlendirme dışında bırakılmasını ve değerlendirmenin bu soru olmadan tekrar yapılmasını, masrafların davalı üzerine bırakılmasını saygılarımla dilerim.'' Prof. Dr. Abdullah Çoban, sınav sonrası açıklanan sayısal bölümdeki sürtünmeyle ilgili olan 51. sorunun cevabının yanlış şıkta verildiğini, doğru cevabın ''B'' şıkkında verilen ''Yere göre potansiyel enerjisi artar'' olacağını iddia etmişti. 
     
</TEXT>
</DOC>
