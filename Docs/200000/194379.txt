<DOC>
<DOCNO> 194379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun18.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Markides Kendimizi akıllı görmekten vazgeçmeliyiz 
</HEADLINE>
<TEXT>

     Kıbrıs Rum Yönetimi'nin eski başsavcısı Alekos Markides, ''Kendimizi akıllı görmekten ve 1 Mayıs 2004'ten sonra müzakerecilik gücümüzün artacağına inanmaktan vazgeçmeliyiz, çünkü bu asla olmayacak'' dedi. 
     Rum kesiminde yayımlanan Fileleftheros gazetesine konuşan Markides, Rum yönetiminin Kıbrıs sorununun AB üyeliğinden önce çözülmesi gerektiği şeklindeki beyanını doğru bulduğunu, bunu 1 Mayıs 2004 tarihinin büyüsünden dolayı değil, sorunun mümkün olduğunca çabuk çözülmesi gerektiğine inandığı için düşündüğünü söyledi. 
     ''Zamanın geçmesinin felaketleri de birlikte getireceğini, bunun Kıbrıs sorununun çözümüne ilişkin çeşitli planlara yansıdığını'' belirten Markides, daha sonra şunları söyledi 
     ''Kendimizi akıllı görmekten ve 1 Mayıs 2004'ten sonra müzakerecilik gücümüzün artacağına inanmaktan vazgeçmeliyiz, çünkü bu asla olmayacak. Çünkü AB'ye Giriş Sözleşmesi yazılmıştır ve artık değişmez. 16 Nisan 2003, 1 Mayıs 2004'ü köklü şekilde değiştirdi, çünkü hedef, Giriş Sözleşmesi'ni, sorunu çözülmüş bir Kıbrıs'ın imzalayabilmesi için Kıbrıs sorununun çözülmesiydi. Bu başarılamadı. Giriş Sözleşmesi, imzalandığı andan itibaren değişmez. Kıbrıs sorunu ister 1 Mayıs'tan önce ister sonra çözülsün, sözleşmenin içeriği değişmez.'' ''KKTC'deki milletvekilliği seçimini muhalefetin kazanması halinde Annan planına olduğu şekliyle 'Evet' diyerek Rum tarafını zor duruma sokacağına inanıp inanmadığı'' sorulan Markides, ''seçimleri muhalefetin kazanmasının ümit, ancak pek çok da soru işareti yaratacağını, Kıbrıs sorununda tamamen yeni bir çizgi uygulanacağından kimsenin tam olarak emin olamayacağını'' söyledi. Markides, şunları kaydetti 
     ''Çünkü muhalefetin iktidara gelmesi KKTC Cumhurbaşkanı Rauf Denktaş'ın da devrilmesine yol açıp açmayacağı bilinmiyor. Ayrıca, Türkiye'de gerçekte neler olup bittiği konusunda bir sonuç çıkartamadık.'' 
     
     PAPADOPULOS OLUMSUZ MESAJLAR VERİYOR 
     Markides, Alithia gazetesine verdiği demeçte de, Rum yönetimi lideri Tasos Papadopulos'un Annan planında değişiklik yapılması gerektiği şeklinde çeşitli defalar yaptığı açıklamalarla, genel olarak olumsuz mesajlar verdiğini'' ifade ederek, ''çünkü Türk politikasında değişiklik olması halinde bunların Rum tarafı için bir bedel yaratacağı'' görüşünü ortaya koydu. 
     ''Annan planındaki bazı noktaların kaçınılmaz olarak değişeceğini, ancak önemli olanın nelere ağırlık verildiği ve Rum tarafının geçmişte olduğu kadar olumlu davranıp davranmayacağı olduğunu'' söyleyen Markides, Papadopulos'un bugün Annan planını işlevsel bulduğunu, ancak daha işlevsel hale getirmek istediğini söylediğini, bunun ''önemli bir değişiklik'' demek olduğunu belirtti. 
     BM Genel Sekreteri Kofi Annan'nın Kıbrıs'ta taraflara sunduğu ve adıyla anılan Annan planının hazırlanmasına Alekos Markides'in de katkısının olduğu, plan sunulduktan sonra ortaya çıkmıştı. 
     
</TEXT>
</DOC>
