<DOC>
<DOCNO> 157753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/spor/spo15.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Arif zirvede      TURKCELL Futbol Ödülleri'nde, Nisan ayı futbol değeri, "Galatasaraylı Arif Erdem ile Fenerbahçeli bedensel engelli taraftar Halis Dönmezer arasındaki diyalog" seçildi. Mydonose Showland'de düzenlenen törende Jüri Başkanı Atila Gökçe, İngiltere-Türkiye karşılaşmasındaki başarılı kurtarışlarıyla aday gösterilen Fenerbahçeli milli kaleci Rüştü Reçber'in ise ikinci olduğunu açıkladı. 
     
Judoda elendik      ALMANYA'NIN Düsseldorf kentinde devam eden Avrupa Judo Şampiyonası'nda takımlar kategorisinde Türkiye, İspanya'ya 5-2 yenilerek elendi. Milli Takım'da tatamiye çıkan 60 kiloda Ömer Kepenek ve 66 kiloda Hüseyin Özkan, İspanyol rakiplerini yenerken, 90 kiloda Özgür Yılmaz ve Irakli Uznatze ceza puanı ile 100 kiloda mücadele eden Tufan Durmuş ihtarla mağlup oldu. 
     
Emin Ergen'in büyük başarısı      ANKARA Üniversitesi Spor Hekimliği Anabilim Dalı ve TMOK Sağlık ve Anti - Doping Komisyonu Başkanı Prof. Dr. Emin Ergen, Avrupa Spor Hekimliği Federasyonu yönetim kuruluna seçildi. 16 Mayıs'ta Belçika'da düzenlenen genel kurulda 34 ülkenin üye olduğu Avrupa Federasyonu yönetim kuruluna giren Ergen, bu konumda görev alan ilk Türk yönetici unvanını aldı. 
     
Meclisspor galip      KKTC'YE uygulanan spor ambargosunu protesto etmek amacıyla KKTC Cumhuriyet Meclisi Futbol Takımı ile TBMM Futbol Takımı arasında Lefkoşa'da yapılan maçı, TBMM Takımı 4-3 kazandı. Karşılaşmayı, KKTC Cumhurbaşkanı Rauf Denktaş, Cumhuriyet Meclisi Başkanı Vehbi Zeki Serter, Başbakan Derviş Eroğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Ahmet Özteker de izledi. 
     
Kokain iddiası      İNGİLTERE'NİN Leicster Üniversitesi'nde yapılan araştırmaya göre, İngiltere Premier Ligi'nde futbolcuların çok büyük çoğunluğunun kokain kullandığı ileri sürüldü. Sunday Times gazetesi tarafından geçtiğimiz pazar verilen haberde, futbolcuların yüzde 33'ünün meslektaşlarının kokain çektiğinden haberdar olduklarını söylediği belirtildi. 
     
Boyan birinci      SAMSUN'DA düzenlenen 19 Mayıs Yarı Maratonu'nda birinciliği erkeklerde Ankara Polis Akademisi'den Furkan Boyan, bayanlarda Bursa BUSKİ'den Hasibe Onat kazandı. 21.1 kilometrelik yarış sonrası yapılan ödül töreni sırasında bayan sporcular para ödüllerinde erkeklere oranla eşitsizlik olduğunu ileri sürerek itiraz ettiler. 
     
Bravo Yamaç      ULUSLARARASI Hassenpokal Bedensel Engelliler Atıcılık Şampiyonası'nda, Türk sporcusu Korhan Yamaç birinci oldu. Almanya'nın Bad Orb kasabasında yapılan ve 24 ülkeden 28 sporcunun katıldığı şampiyonada Yamaç, tabanca atış müsabakasında hem şampiyon oldu hem de turnuvanın en iyi atıcısı seçildi. Milli atıcı, 2004 Atina Paralimpik Oyunları'na seçme özelliği de taşıyan şampiyonadaki başarısıyla büyük bir avantaj yakalamış oldu. 
     
Ahmet Taşçı şampiyon      ÇANAKKALE'NİN Kepez beldesinde yapılan 33. Kepez Yağlı Güreşleri'nde başpehlivanlığı finalde Nail Kurt'u yenen Ahmet Taşçı kazandı. Toplam 150 güreşçinin katıldığı etkinlikte, başpehlivanlık için 9 güreşçi mücadele etti. 20 dakika süren final mücadelesinde Ahmet Taşçı, Nail Kurt'u yenerek başpehlivanlığı kazandı. 
     
Menekşeler'den nostaljik kutlama      İTALYA'DA geçtiğimiz sezon düştüğü Seri C2 Ligi'nde başarılı bir performans gösteren ve şampiyon olarak Seri C1'e çıkmaya hak kazanan Fiorentina Viola bu başarısını nostaljik bir gösteri maçıyla kutlayacak. 1995 - 1996 sezonunda Mor - Menekşeler'in şampiyon olup Seri A'ya yükseldiği dönemki kadrosu ile şu andaki kadronun karşılaşacağı maç için Batistuta ve Ranieri gibi ünlü isimler tekrar buluşacak. 
     

</TEXT>
</DOC>
