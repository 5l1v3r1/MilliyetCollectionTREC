<DOC>
<DOCNO> 192622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/ykocaomer.html </URL>
<DATE> 2003/11/01/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Çelik bilekler 
</HEADLINE>
<TEXT>

   
   Türk sporunun " Emret Bakanım, öleyim Bakanım" felsefesindeki Gençlik ve Spor Genel Müdürü Kemal Mutlu döneminde bir e - mail almıştık. Beşiktaş Engelliler Spor Kulübünün lisanslı halter ve bilek güreşçisi sporcusu olan Süreyya Ayçe dertlerini anlatıyordu. Geçen yıl gönderdiği yazısında "Bilek güreşinde çok kez Türkiye şampiyonu oldum ve 2000 senesinde sağ ve sol kolda Avrupa şampiyonluğum var. Ayrıca Nurettin Yüksel isimli sporcumuzun da engelli ve engelsiz branşlarda dört Avrupa, dört Dünya şampiyonluğu var. Türkiye şampiyonu olmama rağmen Milli Takım'a giremedim. Buna gerekçe olarak da, federasyondan bir yetkili, bütçenin sadece bilek güreşçilerine yettiğini, engelli bilek güreşçilerine bütçe ayrılmadığını ve de Milli Takım'da engelli sporcu istenmediğini söyledi. Bize yardım ederseniz Türkiye nin sesini duyururuz" diyordu. Bu arada o zamanki Federasyon Başkanı ile görüşmelerimiz bir sonuç vermeyince Bedensel Engelliler Spor Federasyonu Başkanı Demirhan Şerefhan bu sporculara sahip çıktı ve onları federasyon çatısı altında topladı. Sporcularımız bu yıl ki Avrupa Engelliler Bilek Güreşi Şampiyonası'na BESF tarafından gönderildiler. 
   Temmuz ayında Almanya'da yapılan şampiyonada bize o mektubu yazan Süreyya Ayçe, 78 kiloda, hem sağ, hem sol kolda Avrupa birincisi oldu. 14 ülkeden 10 yarışmacının katıldığı şampiyonada, diğer engelli bilek güreşçimiz Nurettin Yüksel ise dördüncü oldu. 
   Sporun her branşına değer vermenin önemi de böylece bir kez daha ortaya çıktı. Sporun içinden gelmeyen, sadece dostlar alışverişte görsün prensibiyle federasyon başkanlıklarına aday olanların yaptıkları hizmetle, spora gerçekten hizmet edenlerin farkı da böylece ortaya çıkmış oldu. 
   
      
   
</TEXT>
</DOC>
