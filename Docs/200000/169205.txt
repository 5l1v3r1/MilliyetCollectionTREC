<DOC>
<DOCNO> 169205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/guncel/gun02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'ı geçtiler ama karaya çıkamadılar 
</HEADLINE>
<TEXT>

İstanbul Boğazı'ndaki 15. Uluslararası Yüzme Yarışları'na katılanlar, Kanlıca'dan Kuruçeşme'ye sorunsuz geldi, ama finişteki poşet, ot ve karpuz kabuklarına takıldı 
     ERCAN ARSLAN 

     Asya'dan Avrupa'ya 15. Uluslararası Yüzme Yarışları dün İstanbul Boğazı'nda yapıldı. Yarış saatinde deniz ve hava şartları, yüzmek için son derece idealdi. Mayosunu veya haşemasını alan genç - yaşlı, yerli - yabancı yüzlerce sporsever, sabahın erken saatlerinde soluğu İstanbul Yüzme İhtisas Kulübü'nde aldı. Yarış öncesi yüzücüler, startın verileceği Kanlıca'ya gitmek için tekneye davet edildi. Yarışmacılar arasında medyatik isimlerin olmaması az da olsa bir hayal kırıklığı yarattı. 
     
     TÜZMEN KATILMADI 
     Bazı gazetecilere göre, Devlet Bakanı Kürşat Tüzmen de yarışmaya kayıt yaptırmıştı. Ancak iddialar boş çıktı, Bakan gelmedi. Bazı gazeteciler ise, Fenerbahçe eski Futbol Şube Sorumlusu Sadettin Saran için Kanlıca'daydı. Yarışa katılacaklar heyecan içinde start verilmesini beklerken, gazeteciler ve seyirciler de Kanlıca'nın meşhur şekerli yoğurdunu kaşıklayarak hazırlıkları izliyordu. Yarışmaya ilginin beklenenden fazla olması nedeniyle sayı 300'le sınırlı tutuldu. Yarışmacılar Kanlıca İskelesi'nde yerlerini aldı. Petrol yüklü tankerler, Boğaz'ın mavi sularını, birkaç saatliğine de olsa İstanbullulara bıraktı. 
     
     45 DAKİKA SÜRDÜ 
     Derken start verildi. Yaydan fırlayan ok gibi karadan kopan yarışmacılar, kah çivileme kah balıklama atlayarak kendilerini Boğaz'ın serin sularına bıraktı. İki kıta arasındaki 6 bin 500 metrelik parkurda, akıntı, yarışmacıları kimi zaman zorladı. Yorulanlar 'sırt üstü'ne geçiş yaptı, hızını alamayanlar ise Kuruçeşme yerine Beylerbeyi'nden çıktı. Yaklaşık 45 dakika sonra yüzücüler Kuruçeşme'deki finişe hakemlerin denetimi eşliğinde ulaştı. Kıyıda biriken poşetler, otlar, karpuz kabukları ve meyve suyu kutuları arasından karaya çıkmayı başaran 14 - 75 yaş arasında 37'si kadın 253 kişinin ödülü yakınlarının alkış ve tezahüratları oldu. 
     
     
     

</TEXT>
</DOC>
