<DOC>
<DOCNO> 197744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yasam/yas01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedava 'Gelin Evi' var, giden yok 
</HEADLINE>
<TEXT>

   Yeni evlenenler için Kırıkkale Belediyesi'nin dayayıp döşettiği 5 yıldızlı 'Gelin Evi', bedava olmasına rağmen tek bir çifti bile ağırlayamadı 
      ADEM YAZICI Kırıkkale DHA 
   
   Kırıkkale Belediyesi'nin yeni evlenen çiftlerin gerdek gecelerini geçirmeleri için dört yıl önce Kızılırmak kenarındaki Celal Bayar Parkı'na yaptırdığı iki katlı 'Gelin Evi', boş kaldı. 
   Kırıkkale Belediye Başkanı MHP'li Mustafa Pekdoğan, 1999'da mezbele halinde olan parka bin 500 kişilik bir düğün salonuyla, iki katlı ahşap bir de 'Gelin Evi' yaptırdı. 
   
   'Kapımız herkese açık' 
   Yeni evlenen çiftlerin her türlü ihtiyaçları için tüm konforun düşünüldüğü 'Gelin Evi'nde misafir odası, oturma odası, yatak odası ile banyo ve mutfak hazırlandı. Ancak gelinle damadın hiç bir ücret talep edilmeden gerdek gecesi kalabileceği eve, bugüne kadar kimse rağbet etmedi. 
   Gelin Evi'ne hiç talep gelmemesine şaşırdığını belirten Pekdoğan, "Doğrusu çok şaşırdım. Yeni evliler gerdek için kendi evlerini tercih ediyor. Kırıkkale dışındaki yeni çiftleri de Gelin Evi'nde ağırlamaktan mutluluk duyarız. Boş kaldığı için belediye toplantılarını da şu anda burada yapıyoruz" dedi. 
   
   
</TEXT>
</DOC>
