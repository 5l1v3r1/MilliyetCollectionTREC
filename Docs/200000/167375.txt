<DOC>
<DOCNO> 167375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur32.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li 3 eski milletvekili yargılanıyor... 
</HEADLINE>
<TEXT>

     Eski MHP Niğde Milletvekili Sadi Somuncuoğlu'nun cumhurbaşkanlığına aday olmak istemesi nedeniyle Meclis'te olay çıkaran MHP'li eski milletvekilleri Cemal Enginyurt, Ahmet Erol Ersoy ve Şefkat Çetin'in 3 yıl 7 ay ile 21 yıl 6 ay arasında değişen hapis istemiyle yargılanmalarına başlandı. 
     Ankara 3. Asliye Ceza Mahkemesi'ndeki duruşmaya, Enginyurt ve Ersoy ile sanıkların avukatları geldiler. Müşteki Somuncuoğlu, istirahatlı olduğu gerekçesiyle duruşmaya katılmadı. 
     Kimlik tespitlerinin ardından savunması alınan eski Ordu milletvekili Enginyurt, olayın gerçekleştiği 26 Nisan 200 tarihinde Somuncuoğlu'nun Cumhurbaşkanlığına adaylık dilekçesi verdiğini öğrendiğini söyledi. Basın mensuplarının gelişmeleri takip etmesi nedeniyle Somuncuoğlu'nun aracının etrafında toplandıklarını görünce arkadaşlarıyla buraya gittiğini ifade eden Enginyurt, şunları söyledi 
     ''Somuncuoğlu'nun aracında milletvekili arkadaşlarımız kendisini, partinin ilkeleri doğrultusunda hareket etmesi için iknaya çalışıyordu. Sonradan bir koruma görevlisi, milletvekili olduğumu söylememe rağmen üzerime yürüdü. Bana tekme atınca tepki göstermek zorunda kaldım. İtekleşme sırasında araca düşüp istemeden zarar vermiş olabilirim.'' Olayların Somuncuoğlu'nun adaylık dilekçesini vermesinden sonra geliştiğini ileri süren Enginyurt, siyasi hürriyeti sınırlamaya yönelik hareketinin söz konusu olmadığını savundu ve beraatini istedi. 
     Eski Yozgat Milletvekili Ahmet Erol Ersoy da savunmasında, suçlamaları kabul etmedi. Somuncuoğlu'nun aracının etrafındaki kalabalığı görünce aracın yanına gittiklerini anlatan Ersoy, korumaların kendilerini engellediğini iddia etti. 
     Eski Ankara milletvekili Çetin'in avukatı, eski savunmalarını tekrar ederek, müvekkilinin beraatını talep etti. 
     Yargıç Ali Sarıkaya, müşteki Somuncuoğlu'nun dinlenmesi ve diğer eksikliklerin giderilmesi için duruşmayı erteledi. 
     
     SUÇLAMALAR 
     İddianamede, Enginyurt ve Ersoy'un, Somuncuoğlu'nun koruma kordonunu aşarak aracın yanına geldikleri, ellerini bellerine götürerek silahlarını gösterdikleri ve ''Partinin grup kararı var. İstifa et, sonra aday ol. Yoksa dilekçeni veremezsin. Partiyi bölmeye çalışıyorsun, aday olamayacaksın'' dedikleri belirtiliyor. 
     Ellerindeki silahlarla aracın kaportasına vurarak hasar verdikleri, Somuncuoğlu'nu dövmeye yeltendikleri, korumalarına küfür ettikleri ileri sürülen iddianamede, Çetin'in olayların azmettiricisi olduğu öne sürülüyor. 
     İddianamede, Cemal Enginyurt ve Ahmet Erol Ersoy hakkında, Türk Ceza Kanunu'nun TCK ''siyasi hürriyetin engellenmesi'' suçunu tanımlayan 174. maddesi ve suçun memurun görevi başındayken işlendiği için cezayı artıran 251. maddesi, ''memura mukavemet'' başlıklı 258 1. maddesi, ''kamu malına zarar verme'' suçunu düzenleyen 516 2. maddesi, bu maddedeki cezayı artıran 516. maddesi ve görev başında işlendiği için artıran 251. maddesi uyarınca 3 yıl 7'şer aydan 21 yıl 6'şar aya kadar hapis cezası talep ediliyor. 
     Çetin'in ise ise 10.5 aydan 3 yıl 9'aya kadar hapsi isteniyor. 
     
</TEXT>
</DOC>
