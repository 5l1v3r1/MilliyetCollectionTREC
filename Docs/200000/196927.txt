<DOC>
<DOCNO> 196927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/ekonomi/eko02.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
25.6 trilyona sigortalı 
</HEADLINE>
<TEXT>

   HSBC Bank'ın Levent'teki binasının 25.6 trilyon bedelle Başak Sigorta tarafından sigortalandığı öğrenildi. Hasar tespit çalışmalarının bugün başlaması planlanıyor 
      EKONOMİ SERVİSİ 
   
   HSBC Bank'ın Levent'teki Genel Müdürlük binasının Başak Sigorta tarafından 25.6 trilyon lira bedelle sigortalı olduğu belirtildi. Bina sigortasının yüzde 3'ü Başak Sigorta tarafından teminat altına alınırken, kalan kısmı yurtdışı şirketlere reasüre edilmiş durumda. Bina içindeki ekipmanlar ise Koç Allianz Sigorta tarafından sigortalandı. Ayrıca, HSBC çalışanlarının sağlık sigortasını da Koç Allianz Sigorta'nın yaptığı bildirildi. 
   
   Sektör etkilenecek 
   HSBC'nin Levent'teki binasının Demirbank zamanında Tasarruf Mevduatı Sigorta Fonu TMSF tarafından kendilerine sigortalattırıldığını belirten Başak Sigorta Genel Müdür Yardımcısı Raif Güler, güvenlik güçlerinin izin vermesi durumunda, hasar tespit ekiplerinin bugün çalışmaya başlayacağını aktardı. 
   Olayların sektörü olumsuz etkileyeceğini kaydeden Raif Güler, Türkiye'nin şu anda Avrupa'da terör teminatının sigortalı olarak verildiği tek ülke olduğunu, ancak meydana gelen olaylardan sonra bu durumun değişebileceğini söyledi. 
   Başak Sigorta Genel Müdür Yardımcısı Güler, "Bundan sonra zor olacak bu işler. Fiyatlar yükselecektir ve bu sigorta şirketlerini, sigortalıları ve sektörü etkileyecektir" dedi. 
   Sektör temsilcilerinin büyük çoğunluğunun reasürör şirketlerle yurtdışında yenileme görüşmelerinde olduğunu kaydeden Güler, olayın bu sırada yaşanmasının görüşmelerde olumsuz hava yaratabileceğini dile getirdi. 
   Raif Güler, "11 Eylül'de ABD'de saldırılar yapıldı, Türkiye'de sigorta fiyatları arttı. Şimdi Türkiye'de yaşandığına göre, önümüzdeki dönemde maliyetlere yansıyacaktır bunun etkileri" diye konuştu. 
   
   
</TEXT>
</DOC>
