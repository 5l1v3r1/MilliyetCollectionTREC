<DOC>
<DOCNO> 184688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/asiy.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerimizi siyasallaştırmayın 
</HEADLINE>
<TEXT>

   Cumhurbaşkanı Sezer, Başbakan Erdoğan'ın eleştirilerine yanıt vererek, "Üniversiteler siyaset üstü anayasal kurumlardır" dedi 
      
   Cumhurbaşkanı Ahmet Necdet Sezer, "Kimi kandırıyorsunuz, üniversitelere siyaset Anayasa ile girdi" diyen Başbakan Recep Tayyip Erdoğan'a "Üniversitelerin siyasallaştırılması kabul edilemez. Yökseköğretimde çağdaş ilkelerden ödün verilemez" yanıtını verdi. 
   Sezer, YÖK taslağına karşı çıkarken, "Hepimiz birer Kubilay olmaya hazırız" diyen Prof. Dr. Emin Alıcı'nın yönettiği Dokuz Eylül Üniversitesi ile Ege Üniversitesi'nin 2003 - 2004 akademik yılının açılışına katıldı. 
   Öğretim üyeleri ile öğrencilerin partilerle ilişki kurmalarına olanak sağlayan düzenlemeleri örnek göstererek, "Siyasallaşma bu değil midir " diyen Erdoğan'ın farklı yorumladığı kavrama değinen Sezer, "Siyaset bilimle yönlendirilirken, üniversitelerin siyasallaştırılması ve siyasal gücün etki alanına girmesine olanak verecek yöntem ve yaklaşımlar kabul edilemez" dedi. 
   
   Gençliğin beklentileri karşılanmalı 
   Aydınlık yarınların güvencesi üniversitelerin bu işlevlerini yerine getirmelerinin özgür bir ortam, bilimsel ve yönetsel özerklik, demokratik ve saydam bir yönetim yapısının varlığıyla olanaklı olduğunu dile getiren Sezer, şu mesajları verdi 
   Üniversiteler siyaset üstü tutulması gereken anayasal kurumlardır. İzlenecek politikalar da devlet politikası olmalıdır. Üniversite, yükseköğretim sistemi ve üst kurullar yeniden yapılandırılırken bu yaklaşımın göz önünde bulundurulmasının önemi büyüktür. Yeniden yapılanma düzenlemelerinin sorunlara gerçek anlamda çözüm üretmesi, toplumun, üniversitelerin ve gençliğin beklentilerini karşılaması gerekmektedir. 
   1924'te Milli Eğitim Birliği Yasası'nın çıkarılmasıyla laik eğitim sistemi benimsenmiş, eğitim alanındaki tüm atılımlar bu ilke temel alınarak gerçekleştirilmiştir. Türkiye Cumhuriyeti'nin, eğitimin dayandığı çağdaş ilkelerden ve anayasal kurallardan ödün vermesi beklenemez. 
   Üniversitelerimizin özerkliği, bilimsel özgürlüğü ve evrensel nitelikleri her koşulda korunmalıdır. Bunun için üniversitelerin yeniden yapılandırılmasında akademik çevrelerin öngörülerine önem verilmelidir. 
   Türkiye'nin bilgi toplumu düzeyine ulaşması konusunda gençlerimize de büyük sorumluluklar düşmektedir. Atatürk devrimlerini yol gösterici olarak bellemeli ve benimsemelisiniz. Bilmelisiniz ki, bu ilke ve devrimler, aydınlık Türkiye'nin vazgeçilmezleridir. 
   Sezer, konuşmasından önce "Hepimiz Kubilay olmaya hazırız" sözleriyle son tartışmanın odağına oturan Prof. Dr. Emin Alıcı'yı rektörlük makamında ziyaret etti. 
   
   Çelik Rektörler ucuz kahramanlık yapıyor    Milli Eğitim Bakanı Hüseyin Çelik, Başbakan Erdoğan'ın 'önce edep öğrensinler' diyerek tepki gösterdiği rektörleri "ucuz kahmaranlık"la suçladı. Türkiye Bilimler Akademisi heyetini kabulde soruları yanıtlayan Çelik, "Hepimiz birer Kubilay oluruz" sözünü anlamlı bulmadığını belirterek, "Erdoğan'ın özür dilemesini gerektirecek bir durum yok. Esas özrü bilim adamı kisvesinde olanlar dilemeli. Siyasi hüviyetin yoksa varmış gibi konuşamazsın" dedi. Erdoğan'ın "hükümete, bilim adamının sarf etmemesi gereken sözler sarf edenleri" hedef aldığını söyleyen Çelik, şöyle devam etti "Sorumluluğu aşan ve bilimsel nezaketin ötesinde sözler sarf edildiğinde Başbakan'ın veya bizlerin susması mümkün değildir. Medyayı görünce, sizi alkışlayan grup görünce ucuz kahramanlıklar yapacaksınız. Bunun kabul edilebilir tarafı yok. Hakaret anlamına gelen açıklamalarda bulunan rektörler hakkında suç duyurusunda bulunacağız." 
   
   Arınç, Gürüz'ü Meclis'e davet etti    TBMM Başkanı Bülent Arınç, YÖK tartışmalara ilişkin, "Kara Kuvvetleri Komutanı'nı ziyaret eden YÖK Başkanı Kemal Gürüz'ü davet ediyorum. Gelsin, milletin vekilleri ile bu konuyu görüşsün" dedi. MÜSİAD'ın Geleneksel Perşembe Toplantıları'na katılan Arınç, soru üzerine YÖK tartışmalarında üslubun hatalı olduğunu belirtti. YÖK'ün anayasal bir kurum olduğunu, TBMM'nin de anayasayı değiştirebileceğini kaydededen Arınç, şöyle devam etti "YÖK Yasası'nı değiştirebilir mi, evet. Anayasa'nın değiştirilemez madde-leri bellidir ve YÖK Kanunu bu maddelerden biri değildir. Bir rektörün yasa değişikliğini isteyenleri Cumhuriyet düşmanı, istemeyenleri de Kubilay noktasına getirmesi yakışıksız bir ifade. Yanlış bir şey olursa Anayasa Mahkemesi iptal eder. Kara Kuvvetleri Komutanı'nın mutlaka değerli fikirleri, hassasiyetleri vardır, benim de var. YÖK Başkanı'nı Meclis'e davet ediyorum." 
   
   
</TEXT>
</DOC>
