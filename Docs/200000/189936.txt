<DOC>
<DOCNO> 189936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo08.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de futbolculara para cezası yağdı 
</HEADLINE>
<TEXT>

     Kendi sahasında ikinci yenilgisini alan Denizlisporlu futbolculara 2'şer milyar lira para cezası verileceği kaydedilirken, Futbol Şubesi Başkanı Turgut Dalaman, Trabzonspor karşısında kötü futbol sergilediklerini söyledi. 
     Dalaman, maçın son bölümleri dışında etkili olamadıklarını, Trabzonspor'un ise daha iyi oynadığını ve fırsatlar yakaladığını belirtti. Dalaman, ''Buna rağmen pozisyonlar bulduk. Uzatma bölümünde Serhat yakaladığı net fırsatı golle sonuçlandırsa, sahadan en azından bir puanla ayrılabilirdik'' dedi. 
     Turgut Dalaman, sezon başında prim ve ceza sistemini açıkladıklarını, buna göre iç saha yenilgisine 2 milyar lira ceza uygulanacağını kaydetti. 
     
     FATİH TEKKE DEĞERLENDİRMESİ 
     Bu arada, Beşiktaş maçında kırmızı kart gören Fatih Tekke'nin Denizlispor maçında forma giymesine şaşırdıklarını da ifade eden Dalaman, şunları söyledi 
     ''Fatih'in hakeme küfür etmekten dolayı kırmızı kart gördüğü basına yansıdı. Ama bir maç ceza verildiği ortaya çıktı. Eğer küfürden dolayı oyundan atıldıysa, bunun cezası en az 2 maç olmalıydı. Acaba görünmeyen güçler mi var, onlar mı devreye girdi Bunu kim, nasıl açıklayacaksa açıklamalı.'' 
     
</TEXT>
</DOC>
