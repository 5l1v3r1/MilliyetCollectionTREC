<DOC>
<DOCNO> 150287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur10.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzla'daki gemi yangını kontrol altına alındı... 
</HEADLINE>
<TEXT>

     Tuzla'da bir tersaneye bakım için çekilen gemide çıkan yangın, kontrol altına alındı. 
     İçmeler Mahallesi tersaneler bölgesindeki Rota Tersanesi'nde bulunan ''Sancak 1'' adlı Ro Ro gemisinin alt kısmında, saat 23.00 sıralarında henüz belirlenemeyen nedenle çıkan yangın, hala sürüyor. 
     Tuzla, Pendik, Kartal itfaiye ekiplerinin söndürme çalışmaları devam ederken, Kıyı Emniyeti ve Gemi Kurtarma İşletmeleri Genel Müdürlüğü'ne bağlı 2 bot da yangına denizden müdahale ediyor. 
     İtfaiye yetkilileri, yangının kontrol altında olduğunu ifade ederek, söndürme çalışmalarının aralıksız sürdürüldüğünü kaydettiler. 
     Bu arada, Kıyı Emniyeti ve Gemi Kurtarma İşletmeleri Genel Müdürü Hücum Tulgar, A.A muhabirine yaptığı açıklamada, Tuzla tersaneler bölgesinde deniz itfaiye teşkilatı kurulması gerektiğini söyledi. 
     Bu bölgede irili ufaklı birçok tersane olduğunu ve bunların bitişik nizam çalıştıklarını vurgulayan Tulgar, burada çıkan bir gemi yangınının başka bir gemiye sirayet etme riskinin çok yüksek olduğuna dikkati çekerek, şunları kaydetti 
     ''Tersane bölgesinde yangın çıkma riski, diğer yerlere oranla daha yüksek. Ayrıca gemi yangınlarına müdahale etmek, kara yangınlarına müdahale etmekten daha zor. İtfaiye ekibi, geminin neresinde boya, neresinde kimyasal madde var, nereye su, nereye köpük sıkacağını çok iyi bilmeli. Bu nedenle tersanelar bölgesinde çıkabilecek yangınlara daha etkin müdahale etmek için deniz itfaiye teşkilatının kurulması şart.'' 
     





</TEXT>
</DOC>
