<DOC>
<DOCNO> 158788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/spor/spo03.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terim için oynayın' 
</HEADLINE>
<TEXT>

Başkan Özhan Canaydın, derbi öncesi futbolcularıyla toplantı yaptı, "İlahi adalet varsa şampiyon olacağız. Hem Galatasaray, hem yönetim, hem taraftar, hem de kendiniz için kazanın. Ama en önemlisi hocanız için oynayın" dedi 
     CÜNEYT KARAKAYA 

     'Zor günler geçirdik' 
     GALATASARAY'DA dün Başkan Özhan Canaydın rüzgarı esti. Florya Metin Oktay Tesisleri'nde futbolcularıyla biraraya gelen Canaydın, derbi öncesi anlamlı bir konuşma yaptı ve "İlahi adalet varsa, bu maçı alacağız ve şampiyon olacağız. Ben ilahi adalete inanıyorum. Gerçekten zor günler geçirdik ancak ayakta kalmasını bildik. Siz çok şeylere layıksınız. Bizimle herşeye göğüs gerdiniz" ifadesini kullandı. 
     
     'Gözümde şampiyonsunuz' 
     TEKNİK heyetten sadece Fatih Terim'in bulunduğu toplantıda, Özhan Canaydın'ın kapanış sözleri ise duygulu anların yaşanmasına neden oldu. Canaydın, "Sizler şampiyon olsak da olmasak da benim gözümde şampiyonsunuz. Hepinizi tek tek alınlarınızdan öpüyorum. Sizden son bir şey istiyorum. Çıkın hem Galatasaray, hem yönetim, hem taraftar, hem de kendiniz için oynayın. En önemlisi Fatih Terim için oynayın ve kazanın" dedi. 
     
Bozgun planı      ERHAN TELLİ 

     Terim oyuncularına pres emri verdi, "Rakibe göz açtırmayın" dedi. Revivo'nun da gizli golcü olarak görev alacağı öğrenildi 
     GALATASARAY Teknik Direktörü Fatih Terim, İnönü'de Beşiktaş'ı bozguna uğratmak için özel bir taktik hazırladı. Rakibini yoğun prese dayalı bir futbolla adeta boğmayı amaçlayan Terim, orta sahada oynatacağı Volkan, Ergün ve Cihan üçlüsüne de özel sorumluluklar yükledi. Terim'in maç planında, Revivo ileride tek santrfor oynayacak, Ümit Karan'a destek olacak, gizli forvet rolünü üstlenecek. 
     İSRAİLLİ yıldız ile ataklara yön vererek Beşiktaş savunmasının kilidini açmayı planlayan Fatih Terim, özellikle Beşiktaş'ın ağır defans oyuncularının yapacağı hataların affedilmemesini istedi. Savunmada dörtlü sistemi uygulamayı düşünen tecrübeli çalıştırıcının, kanat oyuncularından ileri - geri oynamalarını isteyerek orta sahayı çoğaltmayı amaçladığı bildirildi. 
     
Gönüllü kamp      Sarı-Kırmızılı futbolcular, antrenman sonrası Yeşilköy'de yemek yediler, ardından Florya'ya dönerek kampa girdiler 
     Ev sahibi Suat 
     TEKNİK Direktör Fatih Terim'in "Beşiktaş maçı için kampa girmeyeceğiz" kararına rağmen Galatasaraylı futbolcular yine soluğu Florya'da aldılar. Akşam yapılan son antrenman sonrası dağılan oyuncular Suat Kaya'nın Yeşilköy'deki La Casa isimli Restorant'ta verdiği yemekte biraraya geldiler. Teknik heyetin yer almadığı yemekte futbolcular galibiyet yemini ettiler. 
     
     Hasan'a ilgi 
     KAPTAN Bülent yaptığı kısa konuşmada "Hocamızın yüzünü kara çıkartmayalım" dedi. Ardından toplu halde Florya Tesisleri'ne giderek gönüllü kampa giren futbolcular, maç saatini beklemeye başladı. Bu arada yemek çıkışı minik bir taraftar Hasan'a, "Fenerbahçe'ye imza attın mı" diye sorunca, yıldız oyuncu "Oğlum sen gazeteci misin" karşılığını verdi. 
     

</TEXT>
</DOC>
