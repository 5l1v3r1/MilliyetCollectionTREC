<DOC>
<DOCNO> 184608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo22.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi sorulara kızdı, basın toplantısını terketti 
</HEADLINE>
<TEXT>

     Bursaspor Teknik Direktörü Gheorghe Hagi, Konyaspor maçı için ne taktik ne de başka birşey düşünmediğini, akıllarında yalnızca 3 puan olduğunu ifade ederek, ''Futbolcuların Konyaspor maçını kazanarak karakterli olduklarını göstermeleri gerekiyor'' dedi. 
     Hagi, bugünkü antrenmanın ardından düzenlediği basın toplantısına neşeli bir biçimde başladı. Toplantıyı çok sayıda basın mensubunun izlemesine şaşıran Hagi, ''Şu anda kendimi çok önemli hissediyorum'' ifadesini kullandı. 
     Yaşamı boyunca çok zor anlar yaşadığını ve zor durumlardan geçtiğini dile getiren Rumen teknik adam, ancak futbolda ne çok fazla mutlu olmaya, ne de oturup ağlamaya zaman olmadığını söyledi. 
     Hagi, hafta sonunda konuk edecekleri Konyaspor'un güçlü bir takım olduğunu, ancak kendilerinin galibiyetten başka bir sonuç düşünmediklerini belirterek, ''3 puan almanın zamanı geldi. Oyuncularım iyi çalıştılar. Rakip iyi ve tehlikeli bir kadroya sahip. Ancak maçın sonucu yine bizim takımın sergileyeceği futbola bağlı. Futbolcuların Konyaspor maçını kazanarak karakterli olduklarını göstermeleri gerekiyor'' diye konuştu. 
     
     1 EYLÜL ÖNCESİ VE SONRASI 

     Sezon başında çok yararlı bir hazırlık dönemi geçirdiklerini, lige de futbol olarak iyi başladıklarını anlatan Hagi, ancak oynadıkları Galatasaray maçından sonra takımda olumsuz yönde değişiklikler olduğunu söyledi. 
     Hagi, takımın düşüşüyle ilgili bir yorumunun olduğunu, ancak bunu açıklamayacağını belirterek, şunları söyledi 
     ''Yalnızca, bu durumdan kimsenin mutlu olmadığını söyleyebilirim. Galatasaray maçına kadar takımdık. 1 Eylül'den sonra bazı şeyler değişti. Takımın son dönemdeki davranışlarına kırıldım. Bana biraz acaip geldi. 1 Eylül'den önce takımdık, ama şu anda değiliz. Hem zamana hem de çalışmaya ihtiyacımız var. Ben kural ve ilkelerle yetiştim. Bu düzeye kural ve ilkelerle geldim. Bu olumsuz durumu çözerek iyi duruma geleceğiz.'' Gazetecilerin, ''Ligin ilk yarısı için hedeflenen puan var mı '' sorusuna önce gülümseyen Hagi, ''İlk yarı için hedeflediğim puan vardı ama takımın 1 Eylül'den sonra gösterdiği performansla değişti. Yeniden düşünmem gerekiyor'' yanıtını verdi. 
     Rumen teknik adam, ''Kötü gidiş nedeniyle takımdan ayrılacağınız söyleniyor'' yönündeki soruyu ise, ''Şu anda yerinde olmayan bir soru. Bursaspor Kulübü ile 3 yıllık sözleşmem var. Yönetimin desteği tam'' diye yanıtladı. 
     Okan ve Ganea arasındaki uyum bozukluğunun hatırlatılması üzerine Hagi, ''Ganea, top saklama ve pas verme özelliği olan bir futbolcu. Okan da aralara iyi kaçıp gol yapabiliyor. Uyum sağladığında çok iyi bir ikili olacaklar. Bu ikiliyi bozmak istemiyorum'' dedi. 
     
     SORULAR KIZDIRDI 

     Takımın durumundan endişelenip endişelenmediği yönündeki soruya, ''Korksaydım bu duruma gelmezdim'' yanıtını veren Hagi, kadro dışı bırakılan Ender ve Rumen oyuncularla ilgili sorulara kızarak, toplantıyı terk etti. 
     Bir gazetecinin, ''Kadro dışı bırakılan Ender hakkında yaptığınız sert açıklamalar takımı olumsuz etkiledi mi Bir de Türk futbolcuların, Rumen oyuncuları kayırdığınız yönünde yönetime şikayette bulundukları yönünde iddialar var'' sorusuna Hagi, önce ''Bana da senin Rumen oyuncuları sevmediğin söylendi. Yüzde yüz profesyonel biri olarak oyuncularım arasında ayrım yapmam'' dedi. 
     Hagi, geçen haftalarda tartıştıkları için antrenmandan kovulan Ender'in soyunma odasına sakin bir biçimde gittiğini, Ganea'nın ise el kol haraketleri yaparak tepki gösterdiğinin hatırlatılması üzerine, iyice sinirlendi. 
     ''Ender'i yalan söylediği için kadro dışı bıraktım. Ganea da antrenmanlardaki haraketi nedeniyle ağır bir cezaya çarptırıldı'' diyerek toplantı odasını sinirli bir biçimde terk eden Hagi, bundan sonra basın toplantılarında 5'ten fazla soruya yanıt vermeyeceğini bildirdi. 

     
</TEXT>
</DOC>
