<DOC>
<DOCNO> 173473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun26.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlham Aliyev'in Başbakanlığı'na muhalefetten sert tepki.. 
</HEADLINE>
<TEXT>

     Azerbaycan'da ana muhalefet konumundaki Musavat Partisi'nin Genel Başkanı İsa Kamber, Milli Meclis'in bugün yapılan olağanüstü genel kurulunda ''Başbakan komedisinin oylandığını'' savundu. 
     Kamber, kendisinin Cumhurbaşkanlığı'na adaylığını destekleyen muhalefet kanadındaki bazı siyasi partilerin bir araya gelerek oluşturduğu ''Bizim Azerbaycan Bloku''nun Siyasi Konsey toplantısından sonra gazetecilere, genel kurulda Cumhurbaşkanı Haydar Aliyev tarafından Meclis'e gönderilen, İlham Aliyev'in başbakanlığa atanması önerisinin oylanmasını eleştirerek, ''bunu, Azerbaycan tarihinde utanç verici bir olay olarak gördüklerini'' kaydetti. 
     GATA'da tedavisi devam eden Cumhurbaşkanı Haydar Aliyev'in sağlık nedenleriyle karar verecek durumda olmadığını öne süren Kamber, İlham Aliyev'in Başbakanlığa atanmasıyla ilgili belge üzerindeki imzanın da sahte olabileceğini iddia etti. 
     Kamber, Anayasaya göre, Başbakanlık görevini yürüten bir kimsenin Cumhurbaşkanlığı seçimlerine katılamayacağını söyledi. 
     Cumhurbaşkanı adayı Kamber, seçimlerde demokratik güçlerin başarılı olacağını kaydetti. 
     Kamber ayrıca, ''Aliyev'in ülkenin halen başında bulunduğunu, bu nedenle GATA yönetiminden, cumhurbaşkanının sağlığına ilişkin gerçek bilgileri kamuoyuna duyurmasını istediklerini'' ifade etti. 
     Cumhurbaşkanlığı seçimleri için kampanya çalışmalarına kısa süre içinde başlayacaklarını söyleyen Kamber, ''Biz Haydar Aliyev'e karşı ciddi şekilde mücadele etmeye hazırlanıyorduk. O olmayınca iktidar içinde karşımızda başka kim durabilir'' diye konuştu. 
     İktidarın seçimleri erteleme senaryosunu hayata geçirme girişiminde bulanabileceğini de savunan Kamber, kendilerinin her türlü koşulda seçimlere hazır olduğunu, bu süreçte toplumsal gerginliğin artırılması taraftarı olmadıklarını belirtti. 
     
</TEXT>
</DOC>
