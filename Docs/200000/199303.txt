<DOC>
<DOCNO> 199303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo18.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Westfalen'de zorlu sınav, tek hedef galibiyet... 
</HEADLINE>
<TEXT>

     Cimbom, Devler Ligi'nde Juventus'la "ya tamam, ya devam" maçına çıkıyor. İstanbul'daki terör olayları nedeniyle UEFA'nın Dortmund Westfalen stadına aldığı maç 21.45'te başlayacak. Karşılaşmayı dünyaca ünlü Danimarkalı hakem Kim Milton Nielsen yönetecek. 
     G.Saray'ın Juventus ile yapacağı maç, gruptaki kaderini de belirleyecek. Grupta Olympiakos ile Real Sociedad'ın berabere kalması, sarı kırmızılıların Şampiyonlar Ligi'nde devam etmesi için umut ışığı oldu. Galatasaray, Juventus'u yenmesi halinde grupta 6 puana ulaşacak ve işi Real Sociedad ile deplasmanda yapacağı son karşılaşmaya bırakacak. 
     ALİ SAMİ WESTFALEN 
     Maçın oynanacağı 68.600 kapasiteli Borussia Dortmund kulübünün Westfalen Stadı'na bugün güvenlik nedeniyle 52 bin seyirci alınacak. Gurbetçi taraftarlar maça yoğun ilgi gösterirken, dün açıklanan rakamlarla 40 bin adet biletin satıldığı açıklandı. Bu biletlerin 8 binini İtalyan seyircilerin aldığı belirtilirken, maça kadar tüm biletlerin tükenmesi bekleniyor. 
     Galatasaray yönetimi Westfalen'de Ali Sami Yen rüzgarları estirecek.Tam 50 bin adet bayrak maça gelen Türk taraftarlara dağıtılacak, üç adet 100’er metrelik ebatlarda Atatürk, Türkiye ve Galatasaray bayrakları da stadyumda açılacak. Ayrıca Dortmund Kulübü yetkilileriyle yaptıkları görüşmelerden olumlu sonuç alan Cim Bom, stadın girişine Ali Sami Yen Stadyumu’ yazdırmayı başardı. 
     
     Hakan Şükür idmana çıktı 

     Maçın oynanacağı Westfalen Stadı'nda dün gece yapılan antrenmanın ilk 15 dakikası basına açık tutuldu. Teknik direktör Fatih Terim yönetiminde yapılan antrenman, ısınma hareketleriyle birlikte toplam 1 saat sürdü. 
     Hakan Şükür'ün sakatlığı nedeniyle serbest çalıştığı idmanı, yaklaşık 500 Galatasaray taraftarı izledi. 
     Galatasaray, Malatyaspor karşısına çıkan kadronun şablonunu koruyacak. Cezası biten Mondragon yine kaleye geçecek. Bu maçta statü gereği oynayamayan Bratu'nun yerine Hakan Ünsal, cezalı Ayhan'ın yerine de Frank de Boer kadroya girecek. Sakatlığı süren Hakan Şükür'ün durumu ise bugün belli olacak. 
     Juventus'ta ise Nedved ve Trezeguet'in kulübede oturacak, kaleyi ise Chimenti'nin koruyacak. 
     İşte 11'ler... 
     

GALATASARAY Mondragon, Prates, Frank De Boer, Orhan, Hakan Ünsal, Sabri, Batista, Petre, Berkant, Ergün ve Hakan Şükür JUVENTUS Chimenti, Birindelli, Ferrara, Iuliano, Pessotto, Conte, Tudor, David's, Zalayeta, Di Vaio, Miccoli STAT Westfalen SAAT 21.45 HAKEM Kim Milton Nielsen Danimarka TV Star TV - Canlı CEZALI Ayhan G.Saray SAKAT Volkan G.Saray      TERİM MOGGİ'NİN İŞLERİ... 
     Juventus ile ikinci kez böyle bir maç oynayacaklarını belirten Fatih Terim, "İlki daha da komikti. 22 bin polis 22 kişiyi korudu. Şimdi yine ben, yine Lippi, yine Moggi var" dedi. 
     GALATASARAY Teknik Direktörü Fatih Terim, Juventus maçı öncesinde dün düzenlediği basın toplantısında Avrupa'ya gönderme yaptı, maç için ümitli olduğunu ifade etti. İtalyan ve Alman gazetecilerin büyük ilgi gösterdiği basın toplantısında yabancı basın mensuplarına mesajlar veren Terim, "Bugün bizim başımıza gelenler, yarın Almanya'nın İngiltere'nin İrlanda'nın da başına gelebilir. Yarın İrlanda'da bir bomba patlasa UEFA ne yapacak Tarafsız saha, gelecek açısından çok sıkıntılı bir karar" diye konuştu. 
     
     'Bu da bir meziyet' 

     Verilen karardan haberi olmadığını söyleyen Moggi'nin doğruları söylemediğini de vurgulayan Fatih hoca, "Bu filmi daha önce de gördük. Bu, Juventus ile ikinci oldu. Bu kararı da aldırmak ayrı bir meziyettir" diyerek İtalyanlar'a taşlamada bulundu. Geçen sefer yaşananların daha da komik olduğuna dikkat çeken Terim, "Savaş, bombalama, terör yoktu ama yine kriz oldu. 22 bin polis, 22 kişiyi korudu. Şimdi yine ben, yine Lippi ve Moggi var. Bakalım bir dahaki sefere ne bulacaklar" dedi. 
     
     De Boer Türk kalbinizle gelin 

     Terimle birlikte basın toplantısına katılan Frank de Boer, galip geleceklerini söyledi, "Türk taraftar, Türk kalpleriyle gelip bize destek olsunlar. Çünkü bu Türkiye aleyhine alınan bir karar" dedi. 
     LİPPİ TÜRKİYE'YE GELMEKTEN KORKMADIK 
     Juventus'un teknik direktörü Marcello Lippi, ''Türkiye'ye gelmekten korkmadık'' dedi. 
     Conte ile birlikte Westfalen Stadı'nda basın karşısına çıkan ünlü teknik adam, İstanbul'da yaşanan bombalı saldırılar hakkında ''Futbolcularım ve ben Türkiye'ye gelmekten korkmadık. Biz de herkes gibi, bomba saldırılarından dolayı üzgünüz'' ifadesini kullandı. 
     Lippi, takımının şu anki durumu ve İtalya liginde İnter yenilgisiyle ilgili sorulara da ''Amacımız gurupta lider olmak. Tur atladık ama grupta 1. olamadık. İnter yenilgisinin nedenleri içinse, ileride gereken önlemleri alacağız. Şu an önümüzde Galatasaray maçı var'' yanıtını verdi. 
     
     Conte G.Saray her zaman korkulacak bir takım 

     Juventuslu futbolcu Conte ise Galatasaray maçının çok zorlu geçeceğini ifade ederek, şöyle konuştu 
     ''Galatasaray'ın matematiksel olarak tur atlama şansı var. Yarın gerçek ve zor bir maç olacak. İyi bir görüntü vermek istiyoruz. İyi tanıdığımız bir takım, çok karşılaştık. Terim'i de iyi tanıyoruz. Galatasaray, her zaman korkulacak bir ekip.'' Conte, Türkiye'ye gelmekten korkup korkmadığı şeklindeki soruya, ''Galatasaray'la ne zaman karşılaşsak, bir şeyler oluyor. Korku değil de endişe desek daha doğru olur'' karşılığını verdi. 
     Tecrübeli oyuncu, ''Bomba saldırıları İtalya'da olsaydı ne düşünürdünüz'' sorusunu ise ''Kararı alan UEFA'dır. Ne derlerse uyarız'' diye yanıtladı. 
     
     Her şeyin bir ilki var 

     Juventus ile bugüne kadar 5 maç yapan Galatasaray, 3 yenilgi, 2 beraberlikle sahadan ayrıldı. Sarı-Kırmızılılar bugün bu istatistiği tersine çevirmek istiyor. Galatasaray, Juventus'u yenerek bir ilki daha başarmak istiyor. İtalyan ekibiyle bugün altıncı maçına çıkacak olan Sarı - Kırmızılılar, bundan önce oynadıkları beş karşılaşmadan üç yenilgi, iki beraberlikle ayrıldı. 
     
     Erzik maça gelmiyor 

     Maça beklenen Başbakan Recep Tayyip Erdoğan Dortmund'a gelemeyecek. UEFA Asbaşkanı Şenes Erzik de Almanya'da olmasına rağmen maçta bulunmayacak. 
     
     Avrupa'da 184. sınav 

     G.SARAY, Avrupa kupalarında 184. randevusuna bu akşam çıkacak. Sarı kırmızılılar, 183 karşılaşmada 68 galibiyet elde ederken, 70 karşılaşmada da sahadan boynu bükük ayrıldı. Cim Bom, Avrupa kupalarında 45 maçta ise berabere kaldı. Fileleri 235 kez havalandırırken, kalesinde ise 270 gol gördü. Sarı kırmızılılar, bu sezon aynı grupta yer aldığı Juventus'a İtalya'da iyi oynadığı maçta 2-1 mağlup olmuştu. 
     Öte yandan, Galatasaray'ın bulunduğu D Grubu'nda son puan durumu şöyle 
     

TAKIMLAR O G B M A Y P Juventus 4 3 1 0 8 4 10 Real Sociedad 5 2 2 1 7 7 8 Olympiakos 5 1 1 3 6 6 4 Galatasaray 4 1 0 3 3 7 3      SON MAÇLAR 10 Aralık 2003 R.Sociedad - G.Saray, Juventus - Olympiakos. 
     
</TEXT>
</DOC>
