<DOC>
<DOCNO> 193097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo34.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol, futbol, futbol .. 
</HEADLINE>
<TEXT>

     Türkiye, bir hafta boyunca deyim yerindeyse "futbolla yatıp, futbolla kalkacak." Pazartesi dışında haftanın tüm günleri futbol dolu. İşte program... 
     İlk sahneye çıkacak takım, Süper Lig'in lideri Beşiktaş. Galatasaray derbisinde 2 puan bırakan siyah-beyazlılar, 4 Kasım Salı günü 21.45'te İnönü'de Sparta Prag'ı ağırlıyor. 2 hafta önce rakibine şanssız bir golle yenilen Kartal'da tek hedef 3 puan. 
     Beşiktaş'la oynadığı zorlu randevudan 1 puan çıkaran Galatasaray ise Çarşamba gecesi Yunanistan'da Olympiakos karşısına çıkıyor. Grupta 3 puanı bulunan Cimbom'un 2. tur şansını devam ettirebilmesi için Atina'dan mutlak puan çıkarması gerekiyor. 
     UEFA Kupası'ndaki temsilcilerimizden Gaziantepspor, Fransa ligindeki son maçında Paris Saint Germain'i deplasmanda yenen Lens'i Perşembe günü evinde konuk edecek. Bir diğer temsilcimiz Gençlerbirliği, aynı akşam güçlü Portekiz ekibi Sporting Lizbon'la Ankara 19 Mayıs Stadyumu'nda kozlarını paylaşacak. Takımlarımızda hedef, rövanş için avantajlı bir skor elde etmek. 
     Ve Süper Lig... Cuma akşamı geçen haftayı 3 puanla kapatan Trabzonspor ve Bursaspor Avni Aker'de karşılaşacak. "Belalısı" İstanbulspor'u deplasmanda yenen bordo-mavililer ile Adanaspor'a patlayarak 6-0 gibi tarihi bir skora imza atan yeşil-beyazlıların maçı, haftanın en ilgi çekici maçlarından biri olmaya aday görünüyor. 
     Cumartesi günü, '1. Karadeniz Seferi'nde 2 puan bırakan Fenerbahçe, Kadıköy'de bir diğer Karadeniz takımı Çaykur Rize'yle oynayacak. Günün diğer maçları ligin son 3 sırasındaki Adanaspor-Akçaabat Sebatspor ve 5. haftadaki Galatasaray galibiyetinden bu yana kazanamayan Konyaspor ile Gençlerbirliği'ni yenerek nefes alan Samsunspor arasında. 
     Pazar günü ise tam bir İstanbul-Ankara kapışması yaşanacak. Lider Beşiktaş, her zaman zorlu geçen deplasmanlardan Gençlerbirliği ile, takipçisi Galatasaray evinde Ankaragücü ile puan mücadelesi yapacak. Günün bir diğer maçı Güney Doğu-Doğu Anadolu derbisi, Diyarbakırspor-Malatyaspor maçı. UEFA yorgunu Gaziantepspor, geçen sezon aynı kupada fırtına gibi esen Denizlispor önünde kendi evinde galibiyet arayacak. Güngören'de Trabzonspor'a yenilerek moral bozukluğu yaşayan İstanbulspor, ligin son sırasındaki Elazığspor'la Elazığ'da oynayacak. 
     
     
SALI Beşiktaş-Sparta Prag ÇARŞAMBA Olympiakos-Galatasaray PERŞEMBE Gaziantepspor-Lens Gençlerbirliği-Sporting Lizbon CUMA Trabzonspor-Bursaspor CUMARTESİ Adanaspor-A. Sebatspor Konyaspor-Samsunspor Fenerbahçe-Çaykur Rize PAZAR Diyarbakır-Malatya Gaziantep-Denizli Elazığ-İstanbul Gençlerbirliği-Beşiktaş Galatasaray-Ankaragücü 
     
</TEXT>
</DOC>
