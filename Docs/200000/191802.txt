<DOC>
<DOCNO> 191802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun25.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Hizbullah büyük bir saldırı planlıyor" 
</HEADLINE>
<TEXT>

     İsrail Savunma Bakanı Şaul Mofaz, Lübnan'daki Hizbullah gerillalarının İsrail'in kuzeyine büyük bir saldırı planladığını, böyle bir saldırıya şiddetle karşılık vereceklerini söyledi. 
     Mofaz, bir sanayi bölgesini ziyareti sırasında yaptığı açıklamada, Hizbullah'ın dünkü saldırısının daha büyük bir saldırının öncüsü niteliğinde olduğunu, kuzey sınırında İsrail askerlerine yönelik büyük bir saldırının planlandığını öne sürdü. 
     Şaul Mofaz, ordunun kuzey komutanlığının olası bir saldırıya karşı hazır olduğunu söyledi. 
     İsrail ordusunun kuzey komutanlığının başında bulunan Tümgeneral Benny Ganz da, ''Lübnan'ın güneyinde özgürce hareket edebilen Hizbullah militanlarının, örgüte destek veren Suriye dahil, bölgedeki bütün ülkeler için tehlikeli olduğunu'' söyledi. 
     Ganz, ''Bizi çok fazla güç kullanmak zorunda kalacağımız bir duruma getirebilirler'' diyerek, ''o zaman Lübnan vatandaşı olmaktansa İsrail vatandaşı olmanın tercih edilebileceği bir durumun oluşacağı'' tehdidinde bulundu. 
     Hizbullah gerillaları, dün, 2 ay aradan sonra ilk kez Şebaa Çiftlikleri bölgesindeki İsrail askeri karakollarına roket ve havan toplu saldırı düzenlemiş, 1 İsrail askeri hafif yaralanmıştı. 
     
</TEXT>
</DOC>
