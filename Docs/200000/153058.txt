<DOC>
<DOCNO> 153058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo41.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da kabus sürüyor... 
</HEADLINE>
<TEXT>

     Bursaspor Teknik Asbaşkanı Nurettin Karayaka, Malatyaspor karşısında 4-2'lik skorla aldıkları yenilginin işlerini oldukça zorlaştırdığını belirterek, ''Bundan sonra kümede kalabilmek için kalan 5 maçımızı da kazanmak zorundayız'' dedi. 
     Karayaka, Malatyaspor karşısında çok kötü oynadıklarını, hücumda etkisiz kaldıklarını, yedikleri hatalı gollerle de sahadan farklı yenilgiyle ayrıldıklarını söyledi. 
     Malatya deplasmanında Bursaspor'un tanınmayacak derecede kötü bir futbol sergilediğini anlatan Karayaka, ''Doğrusu, takımın bu kötü futboluna biz de şaşırdık. Sahada puan alacak derecede mücadele etmedik. Her iki takımın da kazandığı goller, kişisel hatalarından geldi'' diye konuştu. 
     Karayaka, Bursaspor'u stres ve kabus dolu 5 haftanın beklediğini ifade ederek, şöyle konuştu 
     ''Malatyaspor yenilgisi işimizi zora soktu. Bundan sonra kümede kalabilmek için kalan 5 maçımızı da kazanmak zorundayız. En kötü ihtimalle sıralamadaki yerimizi korumaya çalışacağız. Ancak, bundan sonra rakiplerimizin de ne yapacağı önemli. Galibiyetler alarak sıralamadaki yerimizi korursak veya rakiplerimiz puan kaybederse kurtulabiliriz.'' 
     
     MALATYASPOR'A TEŞEKKÜR 
     Malatya'da kafile olarak çok iyi karşılandıklarını, saha içi ve dışında olumsuz hiçbir olayın yaşanmadığını anlatan Karayaka, ''Malatyasporlu taraftar ve yöneticilere teşekkür ediyoruz'' dedi. 
     Karayaka, geçen sezon Malatya'da yaşanan tatsız olayların ardından iki kulüp ve şehir arasında gerginlik yaşandığını anımsatarak, ''Ancak, o olaylar geride kaldı. Malatya'da çok iyi bir misafirperverlikle karşılandık. Kulüp başkanından taraftara, herkes çok nazikti. Maçı kazansaydık bile, Malatyasporlu taraftarlar bizi alkışlardı'' diye konuştu. 
     




</TEXT>
</DOC>
