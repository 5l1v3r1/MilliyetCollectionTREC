<DOC>
<DOCNO> 168966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo06.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor büyük düşünüyor... 
</HEADLINE>
<TEXT>

     Gaziantepspor Kulübü Basın Sözcüsü Akif Ekici, transfer çalışmalarının sona erdiğini, 34 kişilik güçlü bir kadro oluşturduklarını söyledi. 
     Ekici, gerek iç gerekse dış transferde titiz bir çalışma içerisinde olduklarını ve gerçekten takıma yararlı olacak isimleri renklerine bağladıklarını ifade etti. 
     34 kişilik kadroda, hiç bir futbolcunun alternatifsiz olmadığına dikkat çeken Ekici, ''Çok geniş bir kadroya sahibiz. Lig başladığı zaman futbolcularımız, görev alabilmek için kıyasıya mücadele edecek. Kısacası, hiç bir futbolcumuzun yeri garanti olmayacak. Hak eden formayı giyip, takımdaki yerini alacak'' dedi. 
     Ekici, Gaziantepspor yönetiminin transfer konusunda çok dikkatli davrandığını, Maxim Romashenko konusunda ise spekülasyon yapılmasına gerek olmadığını belirterek, şöyle konuştu 
     ''Öncelikle belirteyim ki Gaziantepspor yönetimi, futbolcu satmamak için büyük bir direnç gösterdi. Yönetim, futbolcu satmaktan çok, almayı düşündü. Örneğin İbrahim Toraman'ı bir çok kulüp istediği halde satılmadı. Ancak, Maxim Romashenko'nun transferi konusunda değişik spekülasyonlar yapıldı. Bu konuda, gerçeklerin bilinmesi gerekir. Öncelikle, Maxim Romashenko, kendisi takımdan gitmek istedi ve Gaziantepspor ile görüşmelerinin devam ettiği bir dönemde, başka kulüplerle de anlaşmak için girişimlerde bulundu. Yani, Maxim Romashenko ahlaki davranmadı. Bizim için Romashenko konusu kapandı, bu futbolcu ile Gaziantepspor'un yolları ayrıldı. Önümüzdeki sezonda Maxim Romashenko bizimle olmayacak.'' 
     
     GAZİANTEPSPOR BAŞARILI OLMAK İSTİYOR 
     UEFA Kupası'na katılacak olan Gaziantepspor'un, Türk futbolunu Avrupa'da başarı ile temsil etmek istediğini belirten Ekici, ''Gaziantepspor, hem UEFA'da, hem de yeni sezonda başarılı olmak istiyor. Bunu gerçekleştirmek için güçlü bir kadro oluşturuldu'' diye konuştu. 
     Futbolda başarılı olmak için taraftar desteğinin de çok önemli olduğunu, yeni sezonda bu desteğe daha çok ihtiyaç duyacaklarını kaydeden Ekici, şöyle devam etti 
     ''Üzülerek belirteyim ki Gaziantepspor, istediği taraftar desteğini bulamamanın sıkıntısını yaşıyor. Maça gelenler, tiyatro seyreder gibi maç izliyor. Bu arada, özellikle saha içerisinde yapılan küfür, hanımların, çocukların ve ailelerin maça gelmelerine engel oluyor. Gaziantepspor'un başarılı olması için geniş kitlelerden destek görmesi gerekir. 
     Bu da taraftar sayısını arttırıp, bilinçli bir hale getirmekle olabilir. Bu konuda, Gaziantepspor Taraftarlar Derneği'ne de büyük görevler düşüyor. Futbolda, taraftar desteği başarıyı kalıcı kılar. Gaziantep bu konuda çok şanssız bir il. 
     Gaziantepspor, başarılı bir sezon geçirip, UEFA Kupası'na katılma hakkı elde ediyor, taraftarlardan beklediği desteği bulamıyor. Ancak, Beşiktaş şampiyon olduğu için Gaziantep sokaklarında insanlar şampiyonluk turu atıyor. Aynı şekilde, deplasman maçlarında da benzeri durumlarla karşılaşıyoruz. Örneğin, Malatyaspor İstanbul'da deplasman maçına çıkıyor, arkasında 3-4 bin seyirci desteği var. Gaziantepspor ise İstanbul deplasmanına çıktığı zaman 150-200 seyircisi oluyor. Bu destek, büyük hedeflerin gerçekleşmesi için yeterli olmuyor.'' 
     
</TEXT>
</DOC>
