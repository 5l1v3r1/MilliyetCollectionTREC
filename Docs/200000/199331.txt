<DOC>
<DOCNO> 199331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur04.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızla taksici işbirliği... 
</HEADLINE>
<TEXT>

     Bornova İlçesi'nde, hırsız ve kendisine yardım ettiği belirlenen taksi şoförü, çalıntı mallarla yakalandı. A.A muhabirinin edindiği bilgiye göre, Çamdibi semtinde bagajı açık dolaşan 35 T 6208 plakalı taksi, devriye gezen güvenlik güçlerince şüphe üzerine takibe alındı. Taksiden 239 Sokak'ta bir eve eşya indirildiği sırada, güvenlik güçlerini fark eden bir kişi kaçtı. 
     Hırsızlıktan sabıkası olduğu belirlenen Onur K, yapılan operasyon sonucu saklandığı bir evin balkonunda yakalandı. Onur K'ya yardım ettiği belirlenen taksi şoförü Yaşar R'de aracında ele geçirildi. 
     Taksinin bagajında yapılan kontrollerde, 18 adet cep telefonu, 45 adet cep telefonu şarj makinesi, 1 adet bilgisayar, 1 adet kaset çalar, 2 adet masa telefonu, 1 adet zımpara makinesi bulundu. Bagajda ayrıca hırsızlık olaylarında kullanıldığı belirlenen 5 adet matkap ile alüminyum doğramaların kesilmesinde kullanılan 1 adet makas ele geçirildi. 
     Gözaltına alınan sanıkların sorgulamaları sürdürülüyor. 
     
</TEXT>
</DOC>
