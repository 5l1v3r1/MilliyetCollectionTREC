<DOC>
<DOCNO> 192899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/dunya/adun.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kulak' operasyonunun hedefi Türkiye Büyükelçiliği miydi 
</HEADLINE>
<TEXT>

      Nevsal Elevli 

   Londra 

   
   İngiliz The Sunday Times gazetesi, iç istihbarat servisi MI5'ın, İngiltere'nin en önemli müttefiklerinden birinin Londra'daki büyükelçiliğine ajan sızdırarak dinleme cihazları yerleştirmeye çalıştığını öne sürdü. Haberde hangi ülkenin büyükelçiliğinin hedef alındığı belirtilmedi ancak haberin içindeki bazı ipuçları, "Bu ülke Türkiye mi " sorusunu akla getirdi. Söz konusu elçilik binasının Türk Büyükelçiliği olduğu şüphesi doğuran üç unsur şöyle 
   1 - Haberdeki binada, 2001 yılında restorasyon çalışmaları başlamış. Türkiye'nin Londra Büyükelçiliği rezidansı 2001'de, elçilik binası da 2003 şubatında restorasyona girdi. 
   2- Sözü geçen ülkenin liderinin, yakın geçmişte Londra'da İngiltere Başbakanı Blair'i ziyaret ettiği belirtiliyor. Başbakan Recep Tayyip Erdoğan, Kasım 2002'de AKP lideri sıfatıyla Blair'i ziyaret etmişti. 
   3- Gazeteye göre casusluk operasyonunun hedefi olan ülke, İngiltere ve ABD'nin yakın müttefiki. 
   İngiltere İçişleri Bakanı David Blunkett'ın emriyle başlatılan operasyon şöyle yürütüldü MI5, büyükelçilik binasına, restorasyon çalışmalarındaki görevi sayesinde rahatça giren "Notation" kod adlı ajanı sızdırdı. Notation, kripto şifrelerini çaldı, binaya dinleme cihazları yerleştirmeye, bazı belgeleri yok etmeye çalıştı. Ancak, strese dayanamadı ve görevi tamamlamadan bıraktı. Ajanın, Avam Kamarası İstihbarat ve Güvenlik Komisyonu Başkanı Ann Taylor'a yazdığı mektup, olayı gün ışığına çıkardı. Sunday Times, ajanın, mektubun bir kopyasını hedef olan ülkenin büyükelçisine verdiğini öne sürdü. Konu hakkında görüşünü sorduğumuz Türkiye'nin Londra Büyükelçisi Akın Alptuna ise, "Bahsi geçen elçilik bizimki olamaz, bu konuda hiç bir duyum gelmedi" dedi. 
   
   
</TEXT>
</DOC>
