<DOC>
<DOCNO> 158120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko07.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT'lerde imar iznine isyan 
</HEADLINE>
<TEXT>

Hükümetin SİT alanlarını imara açan düzenlemesine 'yağma ve talanı destekliyorlar' eleştirisi geldi 
     YILDIZ YAZICIOĞLU Ankara 

     Hükümetinin TBMM'ye sevk ettiği birinci derece SİT alanlarında yüzde 6 yapılaşma öngören tasarısına muhalefet ve sivil toplum kuruluşları "tüccar siyaset" örneği diye tepki gösterdi. 
     AKP'li TBMM Çevre Komisyonu Başkanı Ahmet Münir Erkal ise koruma kurullarının esnek davranamadığını öne sürerek, tasarının vatandaş mağduriyetini gidermek için hazırlandığını iddia etti. Kültür ve Turizm Bakanı Erkan Mumcu ise "Özel mülkiyete konu doğal SİT alanlarını Hazine'deki kamu arazileriyle takas yapmayı sağlayan uygalama yüzünden Milli Emlak'ta olağanüstü talep oluştu. Taslak bu yükten kurtulmak için çözüm arayışıdır. Söz konusu olan, doğal SİT tanımına giren özel mülkiyet alanlarıdır" dedi. 
     Türkiye Anıt Çevre Turizm Değerlerini Koruma Vakfı Başkanı Sinan Genim ise "Çelişkili ifadeler olan tasarı acele ile hazırlanmış görünüyor. Doğal SİT alanı gözüken ancak milli parklar olan yerler var. Bu durum unutulmuş" dedi. TBMM Çevre Komisyonu üyesi CHP'li Canan Arıtman da "Başbakan Erdoğan 'Tüccar siyaset yapacağız' diyor. Ülkemizin geleceğini karartacaklar. Ormanları, kıyıları satılmış bir ülkeyi nasıl tahayyül edebiliriz" diye konuştu. 
     Çevre ve Kültür Değerlerini Koruma ve Tanıtma Vakfı Danışmanı Oktay Ekinci ise " Koruma kurullarında özellikle SİT kararlarında etkin olan üyeler, görev alındıktan sonra şimdi de aynı SİT alanlarının yapılaşmaya açılmasına yönelik yasaların hazırlanmış olması, bunun bir operasyon olduğunun kanıtı" dedi. 
     Düzenlemenin doğal varlıkları mahvedeceğini savunan Çevre Mühendisleri Odası Başkanı Ethem Torunoğlu "Kaynak yaratacaklarını düşünüyorlar, ama yağma ve talanı destekliyorlar" dedi. 
     

</TEXT>
</DOC>
