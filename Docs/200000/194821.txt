<DOC>
<DOCNO> 194821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko43.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan 300.2 trilyon lira net kar... 
</HEADLINE>
<TEXT>

     Türkiye İş Bankası, yılın 9 ayı için 300.2 trilyon lira net kar açıkladı. 
     İş Bankası'nın enflasyondan arındırılmış mali tablolarına göre bankanın brüt karı da 860 trilyon lira oldu. 
     Türkiye İş Bankası Genel Müdürü Ersin Özince, yaptığı açıklamada, halka açık bankalar ve özel bankalar arasında, 2003 yılının ilk 6 aylık döneminde aktif toplamı, mevduat toplamı, krediler toplamı ve özkaynak büyüklüğü açısından birinci sırada yer alan Türkiye İş Bankası'nın, 9 aylık dönem sonunda da bu birincilikleri koruyacağına inandığını belirterek, şunları kaydetti 
     ''Türkiye'nin Bankası olmanın sorumluluğuyla, özellikle kredi hacmini ülke sathına yaygın olarak büyütmeye çalışıyoruz. Sektör genelinde ilk sırada yer aldığımız tüketici kredilerinde bugüne kadar 3 milyon müşteriye yaklaşık 1.5 katrilyon lira tüketici kredisi, sayısı 23 bine ulaşan küçük esnafa ise sabit faizli olmak üzere 350 trilyon lira tutarında ticari kredi kullandırdık.'' Türkiye İş Bankası'nın, Eylül ayı sonu itibariyle aktif toplamının 26.9 katrilyon, mevduat hacminin 17.3 katrilyon, kredi hacminin 7.9 katrilyon lira olduğunu, öz kaynaklarının ise 5 katrilyon liraya ulaştığını bildiren Genel Müdür Ersin Özince, ''İş Bankası olarak her zamanki gibi geleceğe umutla bakmaya devam ediyor, daha müreffeh ve istikrarlı bir Türkiye için çok önemli aşamalar kaydedildiğini düşünüyoruz'' dedi. 
     
</TEXT>
</DOC>
