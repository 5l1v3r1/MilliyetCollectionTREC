<DOC>
<DOCNO> 162059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo26.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi 2006'ya kadar Ferrari'de, Barrichello kadrodışı... 
</HEADLINE>
<TEXT>

     Formula 1 otomobil sporlarının geçen yıl marka ve pilotlardaki şampiyonu Ferrari, takım koordinatörü Jean Todt ve 1. pilot Michael Schumacher ile teknik kadrodan 4 kişinin sözleşmesini 2006 yılına kadar uzatırken, 2. pilot Rubens Barrichello bu gruba dahil edilmedi. 
     Ferrari tarafından yapılan açıklamada, takım koordinatörü Todt, 1. pilot Schumacher, teknik direktör Ross Brawn, motor direktörü Paolo Martinelli, tasarım direktörü Rory Byrne ve motor tasarımı sorumlusu Gilles Simon ile 2006 yılı sonuna kadar sözleşme yenilendiği bildirildi. 
     3'ü Ferrari ile olmak üzere 5 kez Formula 1 dünya pilotlar şampiyonu olan 34 yaşındaki Alman Schumacher, 1995 yılından bu yana Ferrari'de pilot olarak görev yapıyor. 
     Ferrari'nin sözleşmesini uzattığını açıkladığı isimler arasında 2. pilot Barrichello'nun olmaması şaşkınlık yaratırken, Brezilyalı pilotun Ferrari ile sözleşmesi 2004 yılı sonuna kadar geçerli bulunuyor. 
     
</TEXT>
</DOC>
