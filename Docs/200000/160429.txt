<DOC>
<DOCNO> 160429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/ekonomi/eko05.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkez'in müdahale etmemesi yanlış...' 
</HEADLINE>
<TEXT>

Koç Holding Şeref Başkanı Rahmi Koç Merkez Bankası'nın kurlara müdahale etmemesini doğru bulmadığını söyledi 
     EVRİM ERGİN Marmaris 

     Koç Holding Şeref Başkanı Rahmi Koç, ABD Merkez Bankası Başkanı Alan Greenspan'in bile zaman zaman müdahaleyi savunduğunu belirterek, Merkez Bankası'nın müdahale etmemesini doğru bulmadığını söyledi. Doları tansiyona benzeten Koç, kurun inmesi ve çıkmasının da tehlikeli olduğuna işaret etti. 
     Marmaris'te gazetecilerle sohbet eden Koç, dolardaki düşüşe ve Merkez Bankası'nın tutumuna da değindi. Koç, dolardaki düşüşün kendilerini iki türlü etkilediğini söyleyerek, "Geçen yıl 3 milyar dolarlık ihracat yaptık. O taraftan bakarsanız iş zorlaşıyor. Şirketlerimiz açısından bakıldığında, döviz borçlarına doların düşmesiyle k r yazılmasını sağlıyor" dedi, Doların inmesi çıkması yönüyle tansiyona benzediğini dile getiren Koç, şöyle devam etti 
     "Doların aniden inmesi de çıkması da tehlikeli. Onu dengelemek lazım. Bu nedenle Merkez Bankası oyunu çok dikkatli oynamalı. Ben Merkez Bankası'nın müdahale etmemesini doğru bulmuyorum. Bir yerde dur demeleri lazım. Çok açılırsa tekrar düzeltmek zor olur." 
     ABD'de Merkez Bankası Başkanı Greenspan bile zaman zaman müdahaleyi savunduğuna, faiz hadlerini ince ayar yaparak indirdiğine dikkat çeken Koç, 2003 sonunda doları 1 milyon 950 bin düşünerek program yaptıklarını ancak tüm hesapların şaştığını söyledi. 
     
     'Asker konusu hassas' 
     Askerle hükümetin ilişkilerinin hassas bir konu olduğuna değinen Koç, "AB konusunda Genelkurmay'ın bir sakıncası varsa, herhalde bir sebebi vardır. Onların kabul ettiği, edemeyecekleri ya da hassas buldukları maddeler var. Bunların konuşa konuşa, ikna metoduyla aşılması gerek. Bazı çağdışı kalmış tabular yavaş yavaş yumuşatılmalı" diye konuştu. 
     
Koç'a göre 2010'dan önce AB hayal      Rahmi Koç, AB'nin Türkiye'yi 2010'dan önce birliğe alacağını tahmin etmediğini dile getirdi. Birliğe almamalarının nedenini Türkiye'yi sevmemeleri değil yeni üyelerin hazmedilmesi gereği olarak açıklayan Koç sözlerini şöyle sürdürdü 
     "Almanya, Avrupa'nın hasta adamı oldu. Almanya hasta olunca tüm Avrupa ekonomisi büyük ölçüde yavaşladı. Onların kendi dertleri kendilerine yetiyor. Bir de bizi, 68 - 70 milyon kişiyi sırtlarına alacak halleri yok." 
     

</TEXT>
</DOC>
