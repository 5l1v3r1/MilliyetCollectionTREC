<DOC>
<DOCNO> 157151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur18.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişçi muayenehanesini soyan hırsız telefon edip dalga geçti 
</HEADLINE>
<TEXT>

     İzmir'in Bornova İlçesi'nde dişlerini tedavi ettirme bahanesiyle geldiği Dişhekimi Mine Çelik'e ait muayenehaneyi soyan hırsız, daha sonra telefon edip dalga geçti. 
     Önceki gün saat 14.00 sıralarında 30 yaşındaki Dişhekimi Mine Çelik'in Mustafa Kemal Caddesi 16 numaralı apartmanın 2'nci katında bulunan muayenehanesine gelen 25 yaşlarında bir erkek, dişlerini tedavi ettirmek istediğini söyledi. Başka hastasıyla ilgilenen Çelik'in, hasta koltuğuna oturtmadan ayakta ağzına bakıp saat 18.00'e randevu verdiği 1.75 boylarında, kumral, zayıf yapılı erkek, kendisini Üçüncü Sanayi Sitesi'nde tamirci olarak tanıttı. Çelik'in yeni lastik taktırmasına rağmen sorun yaşadığını söylediği otomobiline de bakan kimliği belirsiz müşteri, daha sonra gelmek üzere ayrıldı. 
     Randevu saatinde muayenehaneye gelen aynı kişi, Mine Çelik ile 21 yaşındaki yardımcısı Deniz Çetin'in başka bir hastayla ilgilenmelerini fırsat bilerek hırsızlık yaptı. Çelik'in odasında duran ve içinde 400 milyon lira para, kredi kartları ve kimlikleri bulunan çantası ile yardımcısı Çetin'in mutfaktaki cep telefonunu alan kimliği belirsiz bu kişi kaçtı. Dışarı çıktıklarında hastayı göremeyen Çelik ile Çetin, kısa sürede hırsızlığın farkına vardı. 
     Çelik'in şikayet için karakola gittiği sırada muayenehaneye telefon eden hırsız, dişhekiminin yakınıymış gibi davranarak yardımcısı Deniz Çetin'le konuştu. Genç kıza önce dişhekimini sorup, karakola gittiğini öğrenince de "Sizi soyan benim'' diyerek dalga geçen hırsız telefonu kapattı. 
     Dişhekimi Mine Çelik, hırsızın başkalarının canını da yakmaması için bütün meslektaşlarına elektronik postayla mesaj gönderdi. Hırsızın eşkalini verip, dişlerinin yapısını ve hangisinde sorun bulunduğunu tarif etti. 
     
</TEXT>
</DOC>
