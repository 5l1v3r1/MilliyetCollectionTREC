<DOC>
<DOCNO> 154304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur44.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullara kaçak et yediriyorlardı ve... 
</HEADLINE>
<TEXT>

     Şanlıurfa'nın Siverek İlçesi'nde, Sosyal Yardımlaşma ve Dayanışma Vakfı'na SYDV ait aşevinin aşçısı ile aşevine et veren kasap, gündüz verdiği eti gece kaçak etle değiştirirken suçüstü yakalandı. Aşçı ve kasap, çıkarıldığı mahkemece tutuklandı. 
     SYDV'na ait aşevinde yapılan yemeklerde kaçak ve ne tür hayvana ait olduğu bilinmeyen etlerle yemek yapıldığı yolunda ihbarı değerlendiren güvenlik güçleri, aşevinin aşçısı İsmail Ü. ile aşivine et veren kasap Erol B'yi takibe aldı. 
     Güvenlik güçleri, kasap Erol B.'nin gündüz aşevine getirdiği mühürlü etleri gece, aşçı İsmail Ü'nün yardımı ile mühürsüz ve hangi hayvana ait olduğu henüz belirlenemeyen etlerle değiştirirken, suçüstü yakaladı. 
     Gözaltına alınan İsmail Ü, ve Erol B, ilk ifadelerinde gündüz verilen eti, gece kaçak etle değiştirdiklerini itiraf etti. Sorguları tamamlanarak nöbetçi mahkemeye çıkartılan İsmail Ü. ile Erol B, tutuklanarak cezaevine gönderildi. 
     Yetkililer, kaçak etlerin, tahlil edilmek üzere Diyarbakır'a gönderileceğini bildirdiler. 
     
</TEXT>
</DOC>
