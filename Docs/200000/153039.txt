<DOC>
<DOCNO> 153039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo22.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor 'hayati puan'a seviniyor... 
</HEADLINE>
<TEXT>

     Adanaspor'da, İstanbul deplasmanında Galatasaray'dan alınan 1 puanın sevinci yaşanıyor. 
     Adanaspor İdari Menajeri Erdoğan Yılmaz, yaptığı yazılı açıklamada, şampiyonluk adaylarından Galatasaray karşısında iyi futbol sergilediklerini belirterek, Galatasaray deplasmanında kazanılan 1 puanın kendileri için hayati önem taşıdığını bildirdi. 
     Karşılaşmanın hakemi Bülent Demirlek'in her iki takım adına da hatalar yaptığını ifade eden Yılmaz, şunları kaydetti 
     ''Galatasaray deplasmanında puan aldığımız için memnunuz. Rakibimiz karşısında maçın özellikle ilk yarısında üstünlük kurduk. İkinci yarıda kalemizde golü görünce skoru korumak için geri çekildik. Bu da doğaldır. Galatasaray'a karşı iyi direndik. Aldığımız puan, Altay ve Göztepe'nin de haftayı puanla kapatması nedeniyle daha büyük önem taşıyor. Takımımıza karşı güvenimiz boşa çıkmadı. Her maçtan puan alacak güçte olduğumuzu da kanıtladık. Maçın hakemi Bülent Demirlek, karşılaşmanın kontrolünü elinden kaçırdı. Her iki takım adına da hatalar yaptı.'' Galatasaray karşılaşmasından sonra bir grup taraftarın saldırısına uğradıklarını ve otobüsün hasar gördüğünü de belirten Yılmaz, ''İstanbul'un merkezinde böyle bir saldırı olmamalıydı. Sonuçta ligde kalma mücadelesi veriyoruz. Direncimiz gayet normal. Buna saygı gösterilmeli. Galatasaraylı taraftarlara bunu yakıştıramadık'' dedi. 
     Bu arada, turuncu-beyazlı ekibin hafta sonu deplasmanda yapacağı Gençlerbirliği karşılaşmasında kart cezalısı İlker ile sakatlığı süren Pachola'nın forma giyemeyeceği bildirildi. 
     




</TEXT>
</DOC>
