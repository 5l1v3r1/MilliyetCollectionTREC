<DOC>
<DOCNO> 151584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun34.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da esrar tamamen yasallaşıyor... 
</HEADLINE>
<TEXT>

     Hollanda parlamentosunun Meclis kanadında yer alan siyasi partilerin çoğu, esrar ve marihuana gibi hafif türde kabul edilen uyuşturucuların yasallaştırılmasından yana olduklarını bildirdiler. 
     Maastricht Mahkemesi Başkanı Hakim Peter Paul Lampe'nin, hafif türde uyuşturucu üretim ve tüketimine yasal olarak izin verilmesi yolundaki önerisine siyasi partilerden destek geldi. 
     Hakim Lampe, hafta sonunda bir gazetede yayımlanan söyleşisinde, uyuşturucu davalarının çokluğu yüzünden, mahkemelerin normal görevlerini yapamaz hale geldiğini ve hukuk sisteminin işleyişinin tehlikeye girdiğini belirterek, hafif türde uyuşturucunun tamemen yasallaştırılması gerektiğini savunmuştu. 
     Lampe'nin önerisine, yalnızca muhafazakar Hıristiyan Demokratlar Birliği karşı çıktı. 
     Bu partiye göre, uyuşturucunun tamemen berbest bırakılması, Hollanda'nın komşu ülkelerden gelecek uyuşturucu turistlerinin akınına uğramasına yol açacak ve bu da beraberinde yeni suç olaylarını getirecek. 
     Hıristiyan Demokratlar Birliğinin sözcüsü, hafif türde uyuşturucunun yasallaştırılması yerine, tam tersine bugün uygulanan ''liberal-göz yumma'' politikasının daha sıkı kurallara bağlanması gerektiğini bildirdi. 
     Ülkenin ikinci büyük partisi konumunda olan Sosyal Demokrat İşçi Partisi ise kurulacak yeni koalisyon hükümetinden hafif türdeki uyuşturucunun tamamen yasallaştırılmasını isteyeceklerini bildirdi. 
     Partiden yapılan açıklamada, iki yıl önce kendilerinin öncülüğünde parlamentoya bu yönde getirilen tasarının son anda çok az bir farkla kabul edilmediği hatırlatıldı ve hükümetin getirebileceği yeni bir yasa tasarısının destekleneceği belirtildi. 
     Aynı şekilde Liberal Parti, Sosyalist Parti, Demokratlar 66 Partisi ve Yeşil Sol da, Maastricht Mahkemesi Başkanı'nın savunduğu görüşleri desteklediklerini ve uyuşturucunun tamamen yasallaştırılması halinde, örgütlü suç şebekelerinin önüne geçilebileceğini savundular. 
     Hollanda'da yasalarla izin verilmemesine rağmen, esrar ve marihuaana gibi uyuşturucuların kullanılmasına ''göz yumma'' politikası uygulanıyor ve bazı dükkanlarda belirli miktara kadar uyuşturucu satışına izin veriliyor. 
     





</TEXT>
</DOC>
