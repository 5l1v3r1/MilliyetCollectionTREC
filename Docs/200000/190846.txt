<DOC>
<DOCNO> 190846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur43.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Ülkü "Beni tiyatro aşkı ayakta tuttu" 
</HEADLINE>
<TEXT>

     Geçirdiği ani rahatsızlığın ardından ''Yürü Ya Kulum'' adlı oyunla bir yıl sonra seyircisiyle tekrar buluşan tiyatro sanatçısı Gönül Ülkü, ''Beni tiyatro aşkı ayakta tuttu ve hastalığımı yendim'' dedi. 
     Ülkü, eşi Gazanfer Özcan ile kendi adlarını verdikleri tiyatroda bir basın toplantısı düzenledi. 
     Toplantıda ilk sözü alan Gazanfer Özcan, eşinin, hastalığıyla geçen yıl kendilerini öksüz bıraktığını ve ağır bir hastalığı seyircinin ilgisiyle yendiğini söyledi. 
     Geçirdikleri son bir yılı, ''hayatlarının en kötü yılı'' olarak nitelendiren Özcan, ''Geçmişe bir sünger çektik. 50 yılın ardından bir 50 yıl için daha kendimizi hazırladık'' diye konuştu. 
     Ölünceye kadar tiyatronun 2 eri olarak güzel şeyler yapmak istediklerini anlatan Özcan, eşinin hastalığının ardından sahne aldığı ilk gece ''kalbi duracak kadar heyecanlandığını'' ifade etti. 
     Eşinin hastalığı boyunca çok yakın aile dostlarından gereken ilgiyi göremediklerinden yakınan Özcan, buna karşın başta Hadi Çaman olmak üzere tüm sanatçı dostlarının kendilerine büyük destek verdiklerini sözlerine ekledi. 
     Gönül Ülkü de tiyatroya duyduğu sevgi nedeniyle doktorların 2 yıl olarak öngördükleri süreden önce yeniden sahneye çıkmaktan duyduğu memnuniyeti ifade ederek, ''Beni tiyatro aşkı ayakta tuttu ve hastalığımı yendim'' diye konuştu. 
     Ülkü, oyunda yorulmaması için küçük bir rolde oynadığını belirterek, sahnede kendisini çok iyi hissettiğini kaydetti. 
     
</TEXT>
</DOC>
