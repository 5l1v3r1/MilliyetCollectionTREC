<DOC>
<DOCNO> 167707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/dunya/dun03.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Makyaj yapmayı özledim' 
</HEADLINE>
<TEXT>

     DIŞ HABERLER SERVİSİ 

     Irak'ta görev yapan Amerikalı askerlerin yaşadığı moral bozukluğu kadın askerler için katmerli bir hal alıyor. Çünkü onlar asker de olsa kadın ve kadınca kaygılar taşıyorlar. 
     ABD ordusunun kadın askerleri her şeyden önce annelik ve kadın kimliklerinden uzak kalmaktan yakınıyor. AFP'ye konuşan kadın askerler, Irak'taki görevlerinin uzun yıllar sürmesi olasılığından da endişeli. 
     20 yaşındaki New Yorklu Er Shawna Arquette, "Makyaj yapmayı özledim. Saçımı yapmayı özledim. Gece kulüplerine gitmeyi özledim. Tırnaklarım kırıldı. Eve dönünce derhal manikür yaptırmalıyım" diyor. New Yorklu Angela Antrom ise, belli ki aylardır giydiği tekdüze kıyafetten sıkılmış. "Hoş giysiler giymeyi özledim" diye dert yanıyor. 
     Musul'da görev yapan iki çocuk annesi 31 yaşındaki Mississipili Çavuş Rachel Irizzary, "İki oğlum beni evde görmek istiyor. Bu çok zor. Yaptığımız büyük bir fedakarlık" derken gözyaşlarını tutamıyor. 
     

</TEXT>
</DOC>
