<DOC>
<DOCNO> 164419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Türk seyircisinin karşısına çıkıyor... 
</HEADLINE>
<TEXT>

     Avrupa Şampiyonu Atlet Süreyya Ayhan, pazar günü yapılacak Milletler Kupası yarışlarında iki yıl sonra Türk seyircisinin karşısına çıkacak olmanın heyecanını yaşıyor. 
     Erzurum'daki kamp çalışmalarını tamamlayan Ayhan, yaptığı açıklamada, son yıllarda yurtdışında kazandığı başarıların Türkiye'de ilgiyle takip edildiğini belirterek, pazar günkü yarışların Türk seyircisi için bir sınav olacağını söyledi. 
     Trübünlerin dolu olmasının kendisine ayrı bir heyecan kazandıracağını ifade eden Ayhan, ''İki yıldan beri beni gören vatandaşlarımız, sürekli olarak, ne zaman Türkiye'de koşacağımı soruyordu. Bu açıdan pazar günkü yarış Türk seyircisi için bir sınav olacak. Ağustos ayındaki Dünya şampiyonası öncesi dolu tribünlerde koşacak olmam da benim için ayrı bir motivasyon olacak'' dedi. 
     
     ''HER ŞEY PARA DEĞİL'' 
     Ayhan, kendisini çok iyi hissettiğini belirterek, pazar günü bir sürpriz olmayacağını ve kendisinin Türk seyircileri önünde birinciliğe koşacağını söyledi. 
     Günümüzde sporda büyük paraların döndüğüne dikkat çeken Ayhan, konuşmasına şöyle devam etti 
     ''Günümüzde artık sporun her alanında çok büyük paralar dönüyor. Ancak her şey para değil. Bazı şeyleri parayla ölçemezsiniz. Moral ve motivasyon bazen paranın önünde gelir. Benim için de pazar günkü yarış, her türlü maddi güçten daha değerli konumda.'' Ayhan'ın antrenörü Yücel Kop ise, 20 gündür Erzurum'da kamp yaptıklarını anımsatarak, iyi bir hazırlık dönemi geçirdiklerini ve pazar günkü yarışlarda Süreyya'nın koşacağı 1500 metrede zorlanmayacağına inandığını söyledi. 
     Kop, asıl hedeflerinin Dünya Şampiyonası olduğunu kaydederek, ''Süreyya hedeflerine emin adımlarla ilerliyor. Avrupa şampiyonluğunun ardından sıra Dünya şampiyonluğunda. Sonra da olimpiyatlar var. Bu sırada düzenlenen tüm turnuvalara ciddiyetle yaklaşıyoruz'' diye konuştu. 
     Yarın Erzurum'dan ayrılacak olan Süreyya Ayhan'ın, pazar günü İstanbul'da Milletler Kupası yarışlarında koştuktan sonra Dünya Şampiyonası için düşük rakım çalışmalarını Edirne veya Antalya'da sürdüreceği öğrenildi. 
     
</TEXT>
</DOC>
