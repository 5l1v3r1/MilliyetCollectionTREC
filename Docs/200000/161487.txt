<DOC>
<DOCNO> 161487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko36.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet memurları özel hastanelerden tedavi hizmeti alabilecek... 
</HEADLINE>
<TEXT>

     Devlet memurlarının özel hastanelerden tedavi hizmeti alabilmelerine olanak tanıyan Maliye Bakanlığı Genelgesi yayımlandı. 
     Maliye Bakanı Kemal Unakıtan imzasıyla ilgili kuruluşlara gönderilen genelgede, teşhis ve tedavi amacıyla özel sağlık kurum ve kuruluşlarına hasta sevkine ilişkin uygulama esasları yeraldı. Genelgeye göre, Devlet memurları ile bakmakla yükümlü oldukları aile bireyleri, birinci basamak özel sağlık kuruluşlarına, kurumlarından alacakları hasta muayene sevk belgesi ile doğrudan müracaat edebilecek. 
     Resmi ya da özel birinci basamak sağlık kuruluşundan, resmi veya özel sağlık kurumlarına yapılacak sevk işlemlerinde, özel hastane ve hekim adı belirtilmeyecek ve sadece ilgili uzmanlık dalının adı yazılarak sevk yapılacak. Genelgede yer alan diğer hususlar da şöyle 
     -İkinci basamak özel sağlık kurumlarında tedavinin yapılabilmesi için hasta sevkinin gerek kamu, gerekse özele ait birinci basamak sağlık kuruluşlarından yapılması gerekecek. Sevk yapılmaksızın ikinci basamak sağlık kurumlarınca yapılan tedavi giderleri, birinci basamak birim fiyatları esas alınarak ilgili sağlık kurumuna ödenecek. Sevk usulüne uyulmaması nedeniyle aradaki fark ücret, hasta tarafından ödenecek. 
     
     2 HAFTALIK KONTROLDE ÖDEME YOK 

     -Özel polikliniğe aynı hastanın aynı hastalığı için 15 gün içinde yeniden yapılacak takip ve kontrollerinden dolayı ödeme yapılmayacak ve ikinci kez fatura düzenlenmeyecek. 
     -Birinci basamak özel sağlık kuruluşlarında yapılabilecek tetkik ve tahlillerden sadece hemogram, tam idrar, açlık kan şekeri, üre, kreatinin, bilürubin, ALT, AST, EKG, akciğer grafisi ve direkt karın grafisi, direkt ekstremite grafisi ile gaitada-amip giardia aranması fatura edilerek, bedeli sevk eden resmi kurumlardan tahsil edilebilecek. Bunların dışındaki tetkik ve tahlillerin bedelleri hiçbir şekilde ödenmeyecek. 
     -Birinci basamak özel sağlık kuruluşu, düzenleyeceği faturaya hastanın tahlil sonuçlarını gösteren belgeyi de ekleyecek. 
     -Birinci basamak özel sağlık kuruluşlarında yapılan teşhis ve tedavi hizmetlerinin fiyatlandırılmasında, Bütçe Uygulama Talimatı'nda birinci basamak sağlık hizmetleri için belirlenen birim fiyatlar esas alınacak. 
     -Birinci basamak özel sağlık kuruluşu, hastayı ikinci basamak resmi ya da özel sağlık kurumuna sevk ederse, toplam fatura bedeli üzerinden yüzde 10 indirim yapacak. Bu indirim, faturada da gösterilecek. 
     -Özel sağlık kurumlarında yapılan teşhis ve tedavi hizmetlerinin fiyatlandırılmasında Bütçe Uygulama Talimatı'nda belirlenen birim fiyatlar esas alınacak. Kuruluşlar, düzenleyecekleri faturaları, hastanın kurumuna belirlenen esaslar doğrultusunda gönderecek. 
     
     PAKET PROGRAMLAR 

     -Hastalık gruplarında tanıya dayalı paket fiyat tespiti halinde, faturalar bu fiyatlar üzerinden ödenecek. İkinci basamak sağlık kurumlarına doğrudan başvuru halinde, paket fiyat üzerinden yüzde 30 indirim yapılacak. 
     -Özel sağlık kurumunca hastanın eğitim ve araştırma, özel dal ve üniversite hastaneleri hariç başka bir sağlık kurumuna sevk edilmesi durumunda da düzenlenen toplam fatura bedeli üzerinden yüzde 30 indirim yapılacak. Bu da faturada gösterilecek. 
     -İkinci basamak özel sağlık kurumları, sadece hastane ruhsatında yeralan uzmanlık dallarında hasta kabul edebilecek. Bunlardan A grubu ameliyatların yapılabileceği hastanelerde cerrahi ve dahiliye branşlarının her birinde en az 5 tam gün çalışan doktor bulunması, yine bu hastanelerde cerrahi, kroner ve yeni doğan yoğun bakım ünitelerinin varlığı gerekecek. 
     
     MÜEYYEDİLER 

     -Gerçeğe aykırı fatura düzenlediği ya da yapılmayan tetkiklerin faturalarda düzenlenmesi halinde, bu fiilleri işleyen özeli sağlık kurumları, genel hükümlere göre yapılacak mali ve hukuki işlemler saklı kalmak kaydıyla belirtilen fiillerin tekrarı halinde kendielrine sevk yapılmayacağı yönünde uyarılacak. 
     Bu fiillerin tekrarı halinde özel sağlık kurum ve kuruluşuna 4 ay süre ile hasta sevk edilmeyecek. Sorumlular hakkında ayrıca işlem yapılacak. 
     -Belirlenen usul ve esaslara uyulup uyulmadığı konusundaki denetimler İl Sağlık Müdürlükleri ile Defterdarlıklarca gerçekleştirilecek. 
     
</TEXT>
</DOC>
