<DOC>
<DOCNO> 185964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun08.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, yeni Irak tasarısını dağıttı BM'nin rolü artıyor... 
</HEADLINE>
<TEXT>

     ABD, bugün yapılacak BM Güvenlik Konseyi toplantısı öncesinde Irak'la ilgili olarak hazırladığı karar tasarısını üye ülkelere dağıtmaya başladı. 
     Öncelikle Konseyin veto hakkına sahip öteki daimi üyeleri olan İngiltere, Fransa, Rusya ve Çin'e verilen tasarıda ''BM'ye daha güçlü bir rol verilmesine karşın, ülkede yönetimin Iraklılara ne zaman devredileceği konusuna açıklık getirilmediği'' diplomatik kaynaklar tarafından ifade edildi. 
     Tasarı, ABD öncülüğündeki koalisyon güçlerinin ''çokuluslu güç'' haline dönüştürülmesini öngörüyor. Bu şekilde oluşturulacak yeni gücün görevleri arasında yeni anayasanın kabulü, seçimlerin güven içinde yapılması, geçici hükümet üyeleri, BM binaları ve diğer tesislerin korunması bulunuyor. 
     Tasarıda ''ABD öncülüğündeki işgalin geçici olduğu'' belirtildikten sonra, ''Iraklıların kendi kendilerini yönetecekleri günün bir an önce gelmesi dileği'' yer alıyor. 
     ABD'nin BM Daimi Temsilcisi Büyükelçi John Negroponte, ''tasarının, 24 Ekim'de yapılacak olan Madrid konferansından önce kabul edilmesini arzuladıklarını'' ifade etti. 
     Amerikan tasarısı, BM üyesi ülkelerin Irak'a asker katkısı yapmalarını ve ülkenin imarına parasal olarak katılmalarını da talep ediyor. Benzeri bir çağrı da uluslararası finans kuruluşlarına yapılıyor. 
     Diplomatik kaynaklar, tasarıda BM'ye daha geniş rol verilmesi ve ABD'nin işgali uzun sürdürme niyeti olmadığının vurgulanmasının tasarıya desteği arttıracağını belirttiler. 
     
</TEXT>
</DOC>
