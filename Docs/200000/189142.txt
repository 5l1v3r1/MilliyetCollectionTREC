<DOC>
<DOCNO> 189142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur40.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Salkım'ın malvarlığı üzerine konulan tedbir kaldırıldı... 
</HEADLINE>
<TEXT>

     Şişli 3. Asliye Ceza Mahkemesi, Tasarruf Mevduatı Sigorta Fonu'nun TMSF talebi doğrultusunda ''Uzan Grubu yöneticileriyle birlikte hareket ettiği'' gerekçesiyle sanatçı Yeşim Salkım'ın malvarlığı üzerine konulan tedbiri kaldırdı. 
     Yeşim Salkım'ın avukatı Müşerref Pehlivan, TMSF avukatının talebi uyarınca Şişli 2. Sulh Ceza Mahkemesi'nin 6 Ekim 2003 tarihinde müvekkilinin malvarlığı üzerine koyduğu tedbire itiraz ederek, kaldırılmasını istedi. 
     Üst mahkeme olarak itirazı görüşen Şişli 3. Asliye Ceza Mahkemesi, ''23 Temmuz 1998 tarihinde evlenen Yeşim Salkım ile Hakan Uzan'ın, 19 Kasım 2001 tarihinde Küçükçekmece 2. Asliye Hukuk Mahkemesi'nin kararıyla boşandıklarını, Yeşim Salkım üzerine kayıtlı gayrimenkullerin tapudaki mal edinme tarihlerinin evlilik öncesi olduğunu, Yeşim Salkım'ın Hakan Uzan'la birlikte hareket ettiği ya da onun adına davrandığı yolunda başkaca bir delil bulunmadığını ve 4969 sayılı yasanın geçici 2. maddesinin 2. fıkrası 2. bendinin Yeşim Salkım'ın malvarlığı üzerinde uygulanması koşullarının bulunmadığını'' dikkate alarak, Salkım'ın malvarlığı üzerindeki tedbiri kaldırdı. 
     Şişli 2. Sulh Ceza Mahkemesi, TMSF avukatının talebi doğrultusunda 6 Ekim 2003 tarihinde, ''Uzan Grubu yöneticileriyle birlikte hareket ettikleri'' gerekçesiyle 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun'un geçici 2. maddesinin 2. fıkrası 2. bendinde yer alan ''Bu fıkra hükmü, ilk bentte sayılan kişiler adına hareket eden veya onlar hesabına kendi adına para, mal veya hak edinen kişiler hakkında da uygulanır'' hükmü uyarınca, Yeşim Salkım'ın da aralarında bulunduğu 48 kişinin malvarlıklarına tedbir konulmasını kararlaştırmıştı. 
     
</TEXT>
</DOC>
