<DOC>
<DOCNO> 178400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski İngiltere Başbakanı Heath hastaneye kaldırıldı 
</HEADLINE>
<TEXT>

     İngiltere'nin eski muhafazakar Başbakanlarından Sir Edward Heath'in, Avusturya ziyaretinde rahatsızlanması üzerine getirildiği Londra'da, adı açıklanmayan bir hastaneye kaldırıldığı bildirildi. 
     Salzburg'da bulunduğu sırada rahatsızlanan ve bir ambulans uçakla Londra'nın kuzeyindeki Kraliyet Hava Kuvvetleri'ne ait askeri üsse getirilen Sir Heath'in ofisinden yapılan açıklamada, eski Başbakan'ın rahatsızlığının akciğerindeki kan pıhtılaşmasından kaynaklandığına dair tanı konduğu kaydedildi. 
     Eski Başbakan'ın sözcüsü, 87 yaşındaki Heath'in sağlık durumuyla ilgili daha fazla yorum yapamayacağını bildirdi. 
     Sir Edward'ın rahatsızlığına yol açan kan pıhtılaşmasının, geçen yıllarda sıkça tartışmalara konu olan derin damar trombosisinden meydana geldiği, söz konusu rahatsızlığın halk arasında ''ekonomik klas sendromu'' olarak tanındığı hatırlatılıyor. 
     ''Ekonomik klas sendromu'', koltuk aralarının dar olduğu uçaklarda uzun süre seyahat eden yolcularda sıkça görülüyor. Bacakta meydana gelen pıhtı vücutta hareket edip, akciğere kadar gidebiliyor ve akciğeri besleyen damarları tıkayarak ölüme yol açabiliyor. 
     
</TEXT>
</DOC>
