<DOC>
<DOCNO> 196450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/ekonomi/eko03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding'de 4 grup başkanı emekli oluyor 
</HEADLINE>
<TEXT>

   Koç Holding'de grup başkanlığı görevini yürüten Solakoğlu, Çubukçu, Berkman ve Özşahin yıl sonunda emekli oluyor. Yeni yılda holdingin yapılanması da yenilecek 
   EKONOMİ SERVİSİ 
   
   Koç Holding Dayanıklı Tüketim Grubu Başkanı Cengiz Solakoğlu, Fiat Grubu Başkanı Aydın İ. Çubukçu, Stratejik Planlama ve İnsan Kaynakları Başkanı Mehmet Ali Berkman ile Denetim ve Mali Grup Başkanı Nadir Özşahin, 60 yaş uygulaması nedeniyle yıl sonunda emekliye ayrılacak. 
   1 Ocak'tan geçerli olacak yeni organizasyonda, Turizm ve İnşaat Grubu ikiye ayrılarak, turizm şirketleri Tüketim Grubu Başkanlığı'na, inşaat şirketleri Dayanıklı Tüketim Grubu Başkanlığı'na bağlanacak. Dayanıklı Tüketim Grubu Başkanlığı'nın adı Dayanıklı Tüketim ve İnşaat Grubu Başkanlığı, Tüketim Grubu Başkanlığı'nın adı da Tüketim ve Turizm Grubu Başkanlığı olarak değiştirilecek. Dayanıklı Tüketim ve İnşaat Grubu Başkanlığı'na Dr. Bülent Bulgurlu, Tüketim ve Turizm Grubu Başkanlığı'na Hasan Yılmaz atandı. 
   
   Fiat, CEO'ya bağlandı 
   Denetim ve Mali Grup Başkanlığı, Denetim Grubu Başkanlığı olarak yeniden yapılanırken, denetim ve vergi dışında kalan fonksiyonlar Finansman Grubu Başkanlığı'na ve Denetim Grubu Başkanlığı ise Koç Holding Yönetim Kurulu Başkanı'na bağlandı. Denetim Grubu Başkanlığı'na Ali Tarık Uzun atandı. 
   Fiat Grubu Başkanlığı'na bağlı bulunan Tofaş doğrudan CEO'ya raporlama yapacak. 
   
   Aydın Çubukçu    Aydın Çubukçu, 1970'te Aygaz Bilgi İşlem Yöneticisi olarak Koç Grubu'na katıldı. 2002'den bu yana Fiat Grubu Başkanlığı'nı yürütüyor. 
   
   Mehmet Ali Berkman    1972'de Koç Burroughs'ta Bilgisayar Programcısı olan Mehmet Ali Berkman, 2002'de Stratejik Planlama ve İnsan Kaynakları Başkanlığı'na geldi. 
   
   Cengiz Solakoğlu    Cengiz Solakoğlu, Koç Grubu'na 1967'de Beko Ticaret'te satış mümessili olarak girdi. 2002 yılında Dayanıklı Tüketim Grubu Başkanlığı görevini üstlendi. 
   
   Nadir Özşahin    1974'te Koç Grubu'na Mali İşler Koordinatör Yardımcısı olarak giren Nadir Özşahin, 2002'de Denetim ve Mali Grup Başkanı oldu. 
   
   
</TEXT>
</DOC>
