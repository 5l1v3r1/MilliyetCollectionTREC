<DOC>
<DOCNO> 155708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/dunya/adun.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni dostlara sarayda ikram 
</HEADLINE>
<TEXT>

Savaşta Türkiye gibi geleneksel müttefiklerinin şok itirazlarıyla karşılaşan Washington, şimdi kendisini destekleyen ülkeleri Beyaz Saray’da ağırlayıp yakın dost muamelesi yapıyor 
     DIŞ HABERLER SERVİSİ 

     Irak savaşı öncesinde Rusya, Fransa ve Almanya gibi müttefiklerini karşısında bulan, hatta "stratejik ortağı" Türkiye’nin asker konuşlandırmasını reddetmesi yüzünden hayal kırıklığı yaşayan ABD, savaşta kendisine moral destek veren ülkeleri ödüllendirerek Beyaz Saray’da "çok yakın dostlar" gibi ağırlamaya başladı. 
     ABD Başkanı George W. Bush, bu çerçevede, Danimarka Başbakanı Anders Fogh Rasmussen ile önceki gün kahvaltı etti Katar Emiri Şeyh Hamid bin Halife l T ni ile öğle yemeği yedi. Bush, Beyaz Saray’da öğleden sonra 7 Doğu Avrupa ülkesi, Bulgaristan, Estonya, Letonya, Litvanya, Romanya, Slovakya ve Slovenya’nın dışişleri bakanlarıyla bir törene katılarak Irak’a destekleri için teşekkür etti. 
     
     Sözlü destek yetti 
     Beyaz Saray’dan yapılan açıklamaya göre, ABD’nin şimdilerde "en iyi ve güvenilir müttefiki" Filipinler Devlet Başkanı Gloria Macapagal - Arroyo. ABD’ye yalnızca sözlü destek veren kadın Başkan, 19 Mayıs’ta Washington’da bir devlet yemeğinde ağırlanacak. Arroyo’nun ağırlanacağı devlet yemeği, Bush’un başkanlık görevini almasından bu yana vereceği üçüncü davet olacak. 
     Aynı şekilde Irak konusunda ABD’yi destekleyen Japonya Başbakanı Junichiro Koizumi de, 22 Mayıs’ta, Başkan Bush’un Teksas’taki çiftliğinde bir gece ağırlanacak. 
     Geçtiğimiz çarşamba Beyaz Saray’ı ziyaret eden İspanya Başbakanı Jose Maria Aznar, ABD’nin ayrılıkçı terör örgütü ETA’nın siyasi kanadı Batasuna’yı terör listesine koymasını sağlamıştı. 
     Bush, silah arkadaşı İngiltere Başbakanı Tony Blair ile zaten sürekli temasta bulunuyor. Irak’a 2000 asker gönderen Avustralya’nın Başbakanı John Howard da, geçen haftayı, Bush’un çiftliğinde geçirdi. Bush, Howard’ı, "çelikten adam" olarak niteleyerek "fahri Teksaslı" ilan etti. 
     ABD’nin "yeni müttefiklerine" verilen öneme ilişkin soruları yanıtlayan Beyaz Saray Sözcüsü Ari Fleischer, Irak savaşındaki desteğe işaret ederek, "Burada gördüğünüz, bütün dünyanın ABD ile aynı fikirde ve sadece birkaç ülkenin ABD ile karşı görüşte olduğunun sayısal bir hatırlatması" dedi. 
     ABD, yeni ortakları arasında, dünya siyasetinde hiçbir ağırlığı olmayan, Pasifik’te gözlerden uzak ada ülkesi Tonga’yı da gösterdi. Fleischer, eleştirilere karşılık, "Doğru ile yanlışı, bir ülkenin gayri safi milli hasılasıyla ölçemeyiz. Ölçü, bu ülkelerin özgürlüğü savunmak için verdikleri kararlardır" diye konuştu. 
     ABD Dışişleri Bakanlığı Sözcüsü Richard Boucher da, Amerikan yönetiminin tutumunu, "geçmişte olanlara ve gelecekte nasıl işbirliği yapılacağına göre" belirleyeceğini söyledi. 
     
     

</TEXT>
</DOC>
