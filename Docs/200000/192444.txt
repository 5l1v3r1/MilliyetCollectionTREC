<DOC>
<DOCNO> 192444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun30.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Saddam'ın köyüne operasyon düzenledi 
</HEADLINE>
<TEXT>

     Irak'taki Amerikan askerleri, devrik lider Saddam Hüseyin'in doğduğu köye operasyon düzenleyerek girişlerini kapattı. 
     Askerler, Saddam'ın doğduğu Uca köyünü tellerle çevirerek, yerleşim yerinin çıkışında kontrol noktaları oluşturdu. Askerler ayrıca, tüm yetişkinlerin kayda geçirilmek üzere hazır bulunmalarını istediler. 
     Bu arada, dün gece yarısı Musul yakınlarındaki bir Amerikan üssüne, belediye binasına saldırılar olduğu, kentin dış kesimlerinde bir Amerikan konvoyunun geçtiği yol kenarına bırakılan bombanın patladığı bildirildi. Ancak saldırılarda ölen ya da yaralanan olmadığı belirtildi. 
     Öte yandan, Bağdat yakınlarındaki Ebu Garib kasabasında, tezgahlarıyla yolu kapatan sokak satıcılarını engellemeye çalışan Amerikan askerleri ve Irak polisiyle satıcılar ve kasaba halkı arasında çatışma çıktı. 
     Saddam'ın posterlerini taşıyan 200 kadar genç, Amerikan tanklarına taş attı ve lastik yaktı. 
     
</TEXT>
</DOC>
