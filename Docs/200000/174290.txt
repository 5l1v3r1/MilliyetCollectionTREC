<DOC>
<DOCNO> 174290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo32.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Aşırı ilgi stres yapıyor... 
</HEADLINE>
<TEXT>

     Fransa'nın başkenti Paris'te 23-31 Ağustos tarihleri arasında düzenlenecek 9. Dünya Atletizm Şampiyonası'nın hazırlıklarını sürdüren Avrupa Şampiyonu milli Atlet Süreyya Ayhan, bugün Ankara'da Gençlik ve Spor Genel Müdürü Mehmet Atalay ile kısa süreli bir moral antrenmanı gerçekleştirdi. 
     Naili Moran Atletizm Pisti'nde yapılan antrenmanı, Atletizm Federasyonu Başkanı Mehmet Yurdadön ile Süreyya Ayhan'ın antrenörü Yücel Kop da izledi. Yaklaşık 1 saat süren antrenmana genel müdür Mehmet Atalay da kısa bir süre katıldı. 
     Moralinin oldukça yüksek olduğu gözlenen Süreyya Ayhan, daha sonra Angora Otel'de düzenlenen kahvaltıda soruları yanıtladı. 
     Almanya'nın başkenti Berlin'de 10 Ağustos Pazar günü yapılacak olan ''Golden League''in 4. ayağında yarışacağını ifade eden Ayhan, ''Bu yarış benim için Dünya Şampiyonası öncesinde bir prova niteliği taşıyor. Aylardır Türkiye'nin değişik kentlerinde sürdürdüğümüz antrenmanlar mükemmel geçti. Hedefim Dünya Şampiyonluğu'' dedi. 
     Gençlik ve Spor Genel Müdürü Mehmet Atalay da, Ayhan'ın atletizmde Türkiye'nin gururu olduğunu belirterek, ''Türkiye'nin atletizmde dünya ve olimpiyat şampiyonluğu yok. İnşallah boynunda altın madalyayla döner'' temennisinde bulundu. 
     
     İLGİNİN NEGATİF ETKİSİ... 
     Hazırlık çalışmalarının oldukça iyi bir atmosferde sürdüğünü belirten Ayhan, şöyle konuştu 
     ''Hazırlıklarımız oldukça iyi gitti. Ülkemizin bu tür başarılara ihtiyacı var. Rakiplerimden Rumen atlet Szabo, geçen yıla göre daha iyi. 1 ay önceki derecelerine baktığımızda bunu görüyoruz. Rakiplerim oldukça fazla. Bizi zorlayacak 2 Rus, 2 İspanyol ve 2 ABD'li atlet var. Rakiplerim çok ama inşallah en iyisi biz olacağız.'' Ayhan, kendisinden beklenen başarının ve gösterilen aşırı ilginin, kendisi üzerinde negatif bir etki yapmaya başladığını, bu nedenle de yeni atletlerin ortaya çıkması için elinden geleni yapmaya çalıştığını sözlerine ekledi. 
     
     ATALAY ''SÜREYYA GURURUMUZ'' 
     Milli atletin sağlık durumuyla ilgili bir soruyu yanıtlayan Ayhan'ın özel doktoru, ''Şu anda hiçbir rahatsızlığı yok. Geçtiğimiz günlerde geçirdiği küçük bir rahatsızlık vardı ama atlattı. Süreyya her yönüyle yarışmaya hazır'' dedi. 
     Genel müdür Atalay ise Süreyya'dan büyük başarılar beklediklerini vurgulayarak, şunları kaydetti 
     ''Süreyya, bir milletin umudu. Bir büyük ülkenin gururu. Türkiye, Süreyya Ayhan'dan çok şey bekliyor. Bunu yapabileceğini bize gösterdi. Bizi başarılara alıştırdı. Dünya Şampiyonluğu için de en favori isimlerden biri. İnşallah Türkiye'ye boynunda altın madalyayla dönecek. Türkiye'nin bu dereceye çok ihtiyacı var. Çünkü Türkiye'nin atletizmde bir dünya ve olimpiyat şampiyonluğu yok. Bütün bunları gerçekleştirecek rüya kızımız burada. Süreyya'nın gideceği her yeri en iyi şekilde hazırlayıp gerekli şartları oluşturmak bizim görevimiz. Bu anlamda gelecek her talebi karşılamaya hazırız.'' 
     
     KOP ''HEDEFİMİZ ŞAMPİYONLUK'' 
     Erzurum, Edirne ve Kayseri'de yaptıkları kamp çalışmalarının oldukça yararlı geçtiğini belirten antrenör Yücel Kop da, ''Bu yıl 8 yarış koşacağız. Hepsinden birincilik bekliyoruz. 1500 metrede hedefimiz yalnızca final koşmak değil. Tek hedefimiz var o da Dünya Şampiyonluğu'' dedi. 
     Diğer yandan Almanya'da yapılacak olan ''Golden League''e de değinen Koç, bu yarışmanın Dünya Şampiyonası öncesinde önemli bir koşu olacağını ve burada performanslarını net olarak göreceklerini sözlerine ekledi. 
     
</TEXT>
</DOC>
