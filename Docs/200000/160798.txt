<DOC>
<DOCNO> 160798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko30.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Tezkere hariç, Türkiye ABD'ye tüm konularda yardımcı oldu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye ile ABD arasındaki ilişkilerin iki tarafa da önemli çıkar ve yararlar sağladığını söyledi. 
     Başbakan Yardımcısı Şener, ''ABD'nin Irak harekatı bağlamında bu ülke askerlerinin Türkiye'de konuşlandırılmasına ilişkin TBMM tezkeresinin 1 Mart 2003 tarihinde kabul edilmemesi ile ilgili anayasal hükümden kaynaklanan husus hariç Türkiye ABD'ye tüm konularda yardımcı olmuştur'' dedi. 
     Şener, ABD Büyükelçisi Robert Pearson'un Türkiye'deki görev süresinin bitmesi nedeniyle Türk-Amerikan İşadamları Derneği TABA tarafından düzenlenen yemekte yaptığı konuşmada Pearson'un Türkiye'deki 3 yıllık görev süresinde iki ülke arasındaki ilişkilerin güçlendirilmesi çabalarına dirayetli katkılarda bulunduğunu söyledi. 
     Türk-Amerikan ilişkilerindeki tarihsel gelişimi sıralayan Şener, ABD'nin Türkiye'nin AB'ye üyeliği konusunda Hazar kaynaklı enerji nakil hatları konusunda ve ekonomik krizde Türkiye'ye yardımcı olduğunu belirtti ve ABD'nin desteğinin sürmesini beklediklerini ifade etti. 
     Türkiye'nin de Körfez Savaşı'nda, Ortadoğu Barış Süreci ve Afganistan gibi meselelerde ABD'ye sağladığı önemli imkan ve kolaylıklar olduğunu belirten Şener, şöyle devam etti 
     ''Dolayısıyla ilişkiler iki tarafa da önemli çıkar ve yararlar sağlamıştır. ABD'nin Irak harekatı bağlamında bu ülke askerlerinin Türkiye'de konuşlanmasına ilişkin TBMM tezkeresinin 1 Mart 2003 tarihinde kabul edilmemesiyle ilgili anayasal hükümden kaynaklanan husus hariç Türkiye ABD'ye diğer tüm konularda yardımcı olmuştur. 
     Ayrıca Türk hükümeti Irak konusunda ABD'ye karşı en doğru bilgileri vererek tamamen şeffaf bir tutum izlemiştir.'' İki ülke arasındaki ilişkilerin ittifak ilişkileri olduğunu ve karşılıklı çıkarlara dayandığını anlatan Şener, ''İlişkiler, sadece bazı olaylara indirgenemeyecek kadar geniş bir yelpazede somutlaşmaktadır'' diye konuştu. 
     Bunun yanında iki ülkeyi bağlayan temel değerlerde de değişiklik olmadığını hatırlatan Şener, ''Bunlar demokrasiye, özgürlüğe ve hukukun üstünlüğüne olan saygı ve bağlılığımız ile her türlü terörizmle olan mücadelemizdir'' dedi. 
     Gelinen aşamada ilişkilerin geçmişinden ziyade geleceğine bakmak gerektiğini söyleyen Şener, iki ülke arasındaki ekonomik ilişkilere de değindi. 
     2000 yılında 6,9 milyar dolara çıkan iki ülke arasındaki ticaret hacminin 2002 yılında 6,3 milyar dolara düştüğünü kaydeden Şener, ikili ticaretin önündeki her türlü engelin kaldırılması için çaba gösterilmesi gerektiğini söyledi. 
     Yatırım ortamının iyileştirilmesine ilişkin tasarının TBMM'de olduğunu hatırlatan Şener, bu tasarının yasalaşmasıyla Türkiye'ye yönelik ABD yatırımlarının artmasını beklediklerini sözlerine ekledi. 
     
     DİĞER KONUŞMALAR 
     ANAP Genel Başkanı Ali Talip Özdemir de Pearson'un Irak meselesinde gösterdiği çalışmaları yakinen takip ettiklerini belirtti ve bundan dolayı kendisine teşekkür etti. 
     Irak meselesinde ANAP olarak doğruları söylemeye çalıştıklarını anlatan Özdemir, yeni dönemde terörizm konusunda ortak bir çizgide olunması gerektiğini ifade etti. 
     DYP Genel Başkan Yardımcısı Mehmet Ali Bayar de iki ülke arasındaki ilişkilerin kalıcı, sorun ve krizlerin ise geçici olduğunu belirterek, ''İki ülke arasındaki ilişkiler kişilerle, partilerle kaim olan ilişkiler değildir'' dedi. 
     CHP Merkez Yürütme Kurulu Üyesi Bülent Tanla Türkiye ve ABD dostluğunun köklü ve uzun bir geçmişe sahip olduğunu belirterek, önümüzdeki dönemde de ilişkilerin güçlü şekilde devam etmesi arzusunda olunması gerektiğini belirtti. 
     TABA Genel Başkanı Zeynel Abidin Erdem de Türkiye'nin 2000 yılından başlamak üzere çok zor dönemler geçirdiğini ve 2001 yılında büyük bir ekonomik kriz yaşadığını hatırlatarak, ''En zor dönemlerimizde bize uzanan bir dost el vardı ABD. Sizin bu ülke insanlarına olan inancınız sayesinde çok kritik zamanlarda Türkiye lehine kararlar aldırdınız'' diye konuştu. 
     Geçtiğimiz Mart ayında Irak'a Özgürlük Operasyonu öncesinde ve sonrasında gelişen olaylar sebebiyle zaman zaman çok gergin ve kritik günler yaşandığını hatırlatan Erdem, ''Sizin gayretli çabalarınız ve konuya hakimiyetiniz sonucunda çok karamsar olduğumuz bu durumlardan karşılıklı diyaloglar ve iyi niyetler sayesinde kurtulmayı başardık... Türk ulusu gerçek dostlarına her zaman sadık kalır. Sizi bu ülke tarihine çok önemli katkıları olan ebedi bir dost olarak kabul ediyoruz'' dedi. 
     Ardından Erdem, Büyükelçi Pearson'a iki ülke ilişkilerine yaptığı katkılardan dolayı plaket verdi. 
     Öte yandan yemek öncesi düzenlenen kokteyle İçişleri Bakanı Abdulkadir Aksu ile Cumhurbaşkanlığı Genel Sekreteri Kemal Nehrozoğlu da katıldı. 
     
</TEXT>
</DOC>
