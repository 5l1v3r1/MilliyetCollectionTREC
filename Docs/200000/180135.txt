<DOC>
<DOCNO> 180135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/eko01.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bacaklar sigortasız 
</HEADLINE>
<TEXT>

   Dünya Şampiyonası'nda atletizm tarihimizin en büyük başarısını elde eden milli atletimiz Süreyya Ayhan'ın zorunlu sporcu ve sağlık sigortası yok 
      KADİFE ŞAHİN 
   
   Atletizmde kazandığı başarılarla dünyanın konuştuğu sporculardan biri olan milli atletimiz Süreyya Ayhan, dünyada hemen hemen bütün ülkelerin sporcularına yaptırdığı zorunlu sporcu sigortası olmadan koşuyor. 
   Sağlık sigortası da bulunmayan Süreyya Ayhan, yurtdışında düzenlenen uluslararası yarışmalara Başbakanlık Gençlik ve Spor Müdürlüğü'nün yaptırdığı ancak Türkiye'ye döndüğünde geçerliliği sona eren zorunlu sporcu sigortası ile katılıyor. 
   Uluslararası yarışmalarda Süreyya Ayhan'ın zorunlu sporcu sigortasının yaptırıldığını belirten antrenörü Yücel Kop, sağlık sigortasının kendi inisiyatiflerinde olduğunu, daha sonra yaptıracaklarını söyledi. 
   
   Futbolculara var 
   Süreyya Ayhan'ın Vestel ile olan sözleşmesininin sadece sponsorluk kapsamında olduğunu bildiren Sporsnet'ten bir yetkili ise anlaşmanın herhangi bir sağlık sigortasını içermediğini söyledi. 
   Avrupa ülkelerinde profesyonel sporcular, zorunlu sporcu sigortası kapsamında çalışırken Türkiye'de böyle bir zorunlu sigorta uygulaması yapılmıyor. 
   Ancak milli sporcuların uluslararası turnuva ve yarışmalara katılabilmeleri için zorunlu sporcu sigortalarının yapılması gerekiyor. 
   Türkiye'de sporcu sigortalarının çok yaygın olmadığı bilgisini veren sigorta sektöründen bir uzman milyon dolar rakamlar olması nedeniyle sigorta şirketlerinin bu tip poliçeleri imzalamaya istekli olmadığını söyledi. 
   
   Primler yüksek 
   Sporcu sigortalarının primlerinin oldukça yüksek olan sigorta türleri olduğunu belirten uzman, reasürans şirketlerinin bu tür poliçelere verdiği teminatların 20 - 25 milyon dolar düzeyinde olduğunu söyledi. 
   Türkiye'de federasyonlar tarafından futbol, voleybol, basketbol ve hentbol sporcularına zorunlu sporcu sigortası yaptırıldığını belirten uzman, özellikle futbolda bu sigortanın denetiminin sıkı bir şekilde yapıldığını aksi takdirde futbolculara lisans verilmediğini belirtti. 
   
   Dünyada öğrenciyi de sigortalıyorlar    Dünyada sporcuların sigortalanması zorunlu. Sporculara profesyonelliklerine göre 2 bin 500 dolar ile 10 milyon dolar arasında poliçe düzenleniyor. Türkiye'de ise sadece milli takım kamplarındaki sporculara kaza sigortası yapılıyor. Atletin bacağının kırılması ya da çıkması gibi durumlarda geçerli olan sigorta yemek zehirlenmesinde geçerli değil. ABD'de profesyonel sporcuların yanı sıra spor akemilerinde okuyan öğrenci ve sporcuların hemen hemen tamamı sigorta kapsamında. 
   
   'Reklam amaçlı buluyorum'    Milli Atletizm Komitesi Dış İlişkiler Sorumlusu Münir Yaraş, dünya şampiyonası ya da olimpiyatlara katılan sporcuların zorunlu sigortasının yapıldığını, ülkeye döndüklerinde bu sigortaların işlerliğini kaybettiğini söyledi. Yaraş, atlet ya da futbolcunun bacaklarının sigortalanması gibi uygulamaları reklam amaçlı bulduğunu söyledi. Gençlik ve Spor Müdürlüğü Sağlık Dairesi Başkanı Abdullah Sağiş ise tüm spor dallarında milli takıma giren sporcuya sigorta yapıldığını ve ödenen teminatların ise ölüm halinde 12.5, daimi sakatlıkta 12.5, tedavide 1.5 milyar lira olduğunu bildirdi. 
   
   
</TEXT>
</DOC>
