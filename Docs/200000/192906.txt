<DOC>
<DOCNO> 192906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/ekonomi/eko03.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim 'zengine mahsus' oldu 
</HEADLINE>
<TEXT>

   Türkiye'deki eğitim harcamalarının yüzde 73'ünü en zengin 3 milyon, kalanını ise 13 milyon aile yapıyor 
      
   Türkiye'deki sosyal adaletsizlik eğitim harcamalarında da kendisini gösteriyor. Devlet İstatistik Enstitüsü'nün DİE tespitlerine göre, Türkiye'deki aileler geçen yıl eğitime 1.6 katrilyon lira harcadı. 
   Harcamanın 1.2 katrilyonluk kısmını, yüksek gelire sahip 3 milyon 289 bin aileden oluşan yüzde 20'lik grup gerçekleştirdi. Kalan yüzde 80'lik kesimin 13 milyon 156 bin aile eğitim için yaptığı harcama tutarı ise 434 trilyon. Türkiye'nin en yoksul 3 milyon 289 bin ailesinin eğitim için yaptığı harcama tutarı ise sadece 4.9 trilyon lira oldu. 
   
   Kültürde artıyor 
   Başka bir ifadeyle Türkiye'deki özel eğitim harcamalarının yüzde 73'ünü en zengin yüzde 20'lik kesim yaparken, kalan yüzde 80'lik kesimin payı yüzde 27'de kaldı. 
   Eğitim harcamalarındaki bu uçurum eğlence ve kültür harcamalarında biraz daha büyüyor. Yapılan hesaplamalara göre, en zengin yüzde 20'lik kesim Türkiye'de 2002'de 2 katrilyon 978 trilyon olarak belirlenen eğlence harcamalarının 2 katrilyon 233 trilyonluk bölümünü gerçekleştirdi. Geri kalan yüzde 80'lik kesimin eğlence ve kültür için yaptığı harcamalar ise 774 trilyonda kaldı. 
   
   
</TEXT>
</DOC>
