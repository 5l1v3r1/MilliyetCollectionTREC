<DOC>
<DOCNO> 191372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun18.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran 225 El Kaide üyesinin ismini BM'ye verdi 
</HEADLINE>
<TEXT>

     İran, uranyum zenginleştirme çalışmalarını askıya alma konusunu inceliyor. 
     Resmi haber ajansı İRNA'nın bildirdiğine göre, Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, uranyum zenginleştirme çalışmalarını askıya alma konusunu incelediklerini söyledi. 
     Asefi, bu çalışmaları askıya alma konusunda İran ile Avrupa arasında farklı yorum bulunmadığını, konuyu Avrupa'ya açtıklarını, bunun güven inşa etmeye nasıl yardımcı olacağını bekleyip göreceklerini kaydetti. Ancak nükleer enerjinin barışçıl kullanılması haklarından vazgeçmeyeceklerini bildiren Asefi, Uluslararası Atom Enerjisi Ajansı'dan UAEA bir heyetin de İran'ın nükleer programıyla ilgili olarak UAEA Başkanı Muhammed El Baradei'e teslim edilen belgelerin ayrıntılarını doğrulamak için İran'a geldiğini açıkladı. 
     Fransa Dışişleri Bakanı Dominique de Villepin, İngiltere Dışişleri Bakanı Jack Straw ve Almanya Dışişleri Bakanı Joschka Fischer'in Salı günü Tahran'ı ziyaretinde yapılan yoğun görüşmelerden sonra Tahran, Nükleer Silahların Yayılmasını Önleme Anlaşması'nın NPT ek protokolünü imzalamayı ve uranyum zenginleştirme çalışmalarını askıya almayı kabul etmişti. 
     UAEA yönetimi kurulu 12 Eylül'de aldığı kararla, İran'a gizli nükleer silah programı yürütmediğini kanıtlaması, ek protokolü imzalaması ve uranyum zenginleştirme çalışmalarını askıya alması için 31 Ekim'e kadar süre vermişti. 
     Bu arada, aşırı dinci öğrencilerin İran'ın ek protokolü imzalama kararına tepkileri bugün de sürdü. 
     Dışişleri Bakanlığı önünde toplanan bir grup öğrenci, ''Nükleer teknoloji hakkımız'', ''Uzlaşma yok'' ve ''Amerika'ya Ölüm'' sloganları attı. 
     
     EL KAİDE 
     Asefi, Usame Bin Ladin liderliğindeki El Kaide örgütü üyesi 225 kişinin isimlerinin BM'ye verildiğini ve bu kişilerin vatandaşı olduğu ülkelere iade edildiğini söyledi. 
     Ellerinde bulunan bazı El Kaide üyelerinin isimlerini güvenlik gerekçesiyle açıklamayacağını söyleyen Asefi, 23 Ekim 2002 ve 22 Temmuz 2003 tarihleri arasında Pakistan'dan İran'a sızan 2 bin 300 kişinin tutuklanarak Pakistan'a teslim edildiğini ve bu kişilerin isimlerinin de BM'ye verildiğini kaydetti. 
     İRNA, daha önceki haberinde İran'ın BM'deki temsilciliği tarafından BM'ye Çarşamba günü sunulan raporda, İran'da tutuklanan ve daha sonra vatandaşı oldukları ülkelere iade edilen 78 El Kaide üyesinin isminin verildiğini, raporda ayrıca İran'da tutuklu bulunan ve haklarındaki adli işlemler süren şüpheli 147 El Kaide ve Taliban üyesinin isimlerinin listesinin bulunduğunu bildirmişti. 
     Haberde ayrıca, Irak savaşı sırasında, El Kaide bağlantısı bulunan 400 kişinin İran topraklarına girişinin engellendiği ifade edilmişti. 
     Amerikan yönetimi, 12 Mayıs'ta Riyad'daki saldırılardan sorumlu tuttuğu El Kaide üyelerinin İran'da saklandığını öne sürmüş, İranlı yetkililer ise İran'daki El Kaide üyelerinin Riyad'daki saldırılardan çok önce tutuklandığını açıklamıştı. 
     Amerikalı yetkililere göre, Riyad'daki patlamayla bağlantısı olduğu iddia edilen El Kaide'nin askeri kanat lideri Mısır doğumlu Saif El Adil, Bin Ladin'in oğlu Said Bin Ladin, daha önce Irak'ta faaliyet gösteren ve Saddam Hüseyin ile El Kaide arasındaki bağlantıyı sağlayan Filistin asıllı Ürdün vatandaşı Ebu Mussab Zerkavi ve 1998 yılında Doğu Afrika'da iki Amerikan büyükelçiliğine düzenlenen bombalı saldırılarla ilgili olarak aranan Ebu Muhammed El Masri İran'da tutuklu El Kaide üyeleri arasında bulunuyor. 
     
</TEXT>
</DOC>
