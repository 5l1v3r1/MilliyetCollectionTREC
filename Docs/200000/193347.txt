<DOC>
<DOCNO> 193347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur20.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadına tecavüz edip öldüren sanık, cezaevinde dayak yedi 
</HEADLINE>
<TEXT>

     Kayseri'de geçen ay evine girdiği yaşlı bir kadını tecavüz edip öldürdüğü iddiasıyla tutuklanan sanık, kaldığı cezaevinde mahkumlar tarafından dövüldü. 
     AA muhabirinin aldığı bilgiye göre, bir ay önce, Argıncık Cumhuriyet Mahallesi'nde 73 yaşındaki Meryem Demirkaynak'ı, tecavüz ettikten sonra başına keserle vurup öldürdüğü iddiasıyla polis ekiplerince yakalanan ve çıkarıldığı mahkemede suçunu itiraf eden 61 yaşındaki Mehmet Duman, kaldığı koğuşta diğer mahkum ve tutuklular tarafından dövüldü. 
     Akciğerlerinde darbeye bağlı olarak pnömotoraks oluşan ve nefes almakta güçlük çeken Mehmet Duman, Kayseri Devlet Hastanesi'ne kaldırıldı. 
     Kayseri Devlet Hastanesi'nin mahkumlar koğuşunda tedavi edilen Duman, durumu ağırlaşınca Erciyes Üniversitesi Tıp Fakültesi Hastanesi'ne sevk edildi. 
     Olayla ilgili soruşturmanın sürdüğü bildirildi. 
     
</TEXT>
</DOC>
