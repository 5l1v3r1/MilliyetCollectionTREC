<DOC>
<DOCNO> 151290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/yazar/sazak.html </URL>
<DATE> 2003/04/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kültür ve turizm 
</HEADLINE>
<TEXT>

     SHP döneminde Kültür Bakanlığı yapan Fikri Sağlar geçen hafta eski bakanları bir araya getirerek Kültür Bakanı Erkan Mumcu'yu ziyaret etti. 
     Talat Halman'dan Agah Oktay Güner'e, Namık Kemal Zeybek'ten Ercan Karakaş'a, İstemihan Talay'dan İsmail Cem'e geçmişte Kültür Bakanlığı yapan isimlerin tamamı AKP hükümetinin girişimine karşılar. 
     Erkan Mumcu 1999 seçimleri ertesinde Turizm Bakanlığı yaptığı dönemde bu bakanlığa gerek olmadığını savunurken, Çankaya yasayı onaylarsa birleştirilen Kültür ve Turizm bakanlıklarının başına geçecek 
     Eski bakanlar, geçen haftaki ziyarette Mumcu'yu ikna edemediler ve tasarı hükümetin istediği biçimde Meclis'ten geçti. 
     Fikri Sağlar ve Kültür eski bakanları bugün Cumhurbaşkanı'nı ziyaret ederek, yasayı veto etmesini isteyecekler. 
     Dün Sağlar'la konuştuk. Kültür Bakanlığı'nın neden ayrı bakanlık halinde çalışması gerektiğini savunurken, Türkiye'nin tarihi ve kültürel varlıklarının 'ticari' anlayıştan bağımsız korunması gerektiğini söyledi. 
     Sağlar'ın görüşleri şöyle 
     "Kültür ve Turizm Bakanlığı 1989'da iki ayrı bakanlığa ayrıldığında kültürün bağımsız ve kendine özgü bir alan olması nedeniyle, turizm ticareti yapan bir kuruluşla özdeşleştirilerek aynı çatı altında tutulmasının kültür kavramının ruhuna aykırı olduğu gerekçe gösterilmiştir. 
     1989'dan bu yana ne değişmiştir de yeniden birleştirme yoluna gidilmektedir Kültür kavramının ruhu değişerek ticari bir biçim mi almıştır. Yoksa bütçesi her fırsatta kırpılan Kültür Bakanlığı, açıkça bir yük olarak mı görülmektedir 
     Kültür Bakanlığı'nın ana işlevi kültür mirasımızı ortaya çıkarmak, korumak ve zarar görmeden yarınlara taşımaktır. Yani Kültür Bakanlığı yüzlerce, binlerce yıl sürecek korumacılığın bir küçük halkasıdır. Kültür Bakanlığı'nın işlevleri ve amaçları arasında para kazanmak yoktur. Turizmde hedef ise yatırım yapmak ve ülkemize daha çok döviz kazandırmaktır. 
     Birbiriyle alakasız iki bakanlığı birleştirmenin işlevsel bir amacı olmadığı açıktır. 
     AKP hükümeti bu birleştirmenin asıl amacını açıklamak ve toplumu ikna etmek zorundadır." 
     Kültür eski bakanlarının itirazına karşın Erkan Mumcu yapılan düzenlemeyi bir 'teşkilatlanma yasası' şeklinde sunuyor. Bakana göre iki bakanlık birleşti diye 'kültüre verilen önem' ortadan kalkmayacak. Kültüre turizm penceresinden bakılacakmış Ancak bu düzenleme sonrasında 20 bin dolayındaki personelin durumu ister istemez tereddüt uyandırıyor. Bir 'kadro kıyımı' yaşanacak mı 
     Bağdat'taki 'kültürel soykırım'ı gördükten sonra Ankara'daki girişimin Kültür Bakanlığı'nı 'yok etme' sürecine dönüşmeyeceğini ummak istiyoruz. 
     Gözler bugün Çankaya'da olacak. 
     
     







</TEXT>
</DOC>
