<DOC>
<DOCNO> 163236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/guncel/gun03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efeler şeytanın üzerini karaladı 
</HEADLINE>
<TEXT>

Zeybek Andı'ndaki ifadeler yüzünden satanizm incelemesi başlatılınca Çine Efeler Derneği çareyi şeytan kelimesinin üzerini kapamakta buldu 
     YALÇIN ATA Aydın DHA 

     Çine Efeler Derneği, "Satanist" damgası yemelerine neden olan Zeybek Andı'ndaki sakıncalı ifadeleri silmeyi kararlaştırdı. Her yerden eleştiri telefonları alınca hatalarını kabul ettiklerini belirten Dernek Başkanı Erol Koltuk da, alıntı yaptıkları kitabın yazarının peşine düştü. 
     
     Başını ağrıttı 
     Derneğin bu yıl bastırdığı takvimde yer verilen Zeybek Andı'nda "Şeytana bel bağlanır mı Yardımcımızdır bağlanır" ifadesi efelerin başını ağrıttı. Aydın Emniyet Müdürlüğü satanizm incelemesi başlatırken, Koltuk ve yöneticiler, kendilerini eleştiren Aydın Efeler Derneği Başkanı Erol Sağdıç'ı ziyaret etti. Koltuk, satanizmi çağrıştıran anttan alıntı yaptıkları kitabı gösterdi. İki derneğin başkan ve yöneticileri, uzun tartışmaların ardından Ege yöresinde böyle bir yemin olmadığı görüşünde birleşti. 
     
     'Kedi var, gönderelim mi' 
     Başkanlar ayrıca, Recep Yazıcıoğlu'nun vali olduğu 1991'de Aydın Valiliği'nce bastırılarak Özel İdare'nin resmi yayını haline getirilen "Efeler" adlı kitabı yazan ve basıma hazırlayan Ersal Yavi adlı araştırmacının bulunmasını kararlaştırdı. Koltuk, takvimlerdeki "şeytan" kelimesinin üzerini kapatmak için çalışma başlattıklarını, ellerinde kalan takvimlerde düzeltme yaptıklarını, dağıtılan ve sattıkları yerlerde ulaşabildiklerinin de üzerlerini kalemle karaladıklarını belirtti. Koltuk, "Resmi yayına güvenemezsek kime güveneceğiz Haberi okuyanlar bizimle alay ediyor. 'Elimizde kedi var, gönderelim mi' diyen bile oldu. Kitabın yazarına ulaşıp bu yemini nereden aldığını belirleyeceğiz" dedi. 
     

</TEXT>
</DOC>
