<DOC>
<DOCNO> 197821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo19.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği kafilesi Lizbon'da... 
</HEADLINE>
<TEXT>

     UEFA Kupası 2. tur rövanş maçında perşembe günü Portekiz'in Sporting Lizbon takımıyla karşılaşacak Gençlerbirliği, Lizbon'a geldi. 
     Kafilede, sakat olan kaleci Gökhan'ın dışında tüm futbolcular yer alırken, sakatlığı süren Ümit'in bu karşılaşmada forma giyme ihtimalinin çok az olduğu, bu futbolcunun yerine muhtemelen Baki'nin yer alacağı bildirildi. 
     Gençlerbirliği Kulübü Başkanı İlhan Cavcav, uçakta basın mensuplarına yaptığı açıklamada, hedeflerinin Lizbon'dan turu geçecek skorla dönmek olduğunu belirterek, ''Ülkemize çifte bayram yaşatmak istiyoruz. Sporting Lizbon'un da gücünü biliyoruz. Buradan turu geçecek skoru alarak ayrılmak istiyoruz'' dedi. 
     Teknik Direktör Ersun Yanal da son günlerde Türkiye'de yaşanan olumsuz birtakım olaylar nedeniyle morali bozulan Türk halkına biraz olsun moral verebilmek için bu maçı kazanmayı hedeflediklerini ifade ederek, şöyle konuştu 
     ''İlk maçta aldığımız skor, tur için pek avantajlı bir sonuç değil. Sporting Lizbon, güçlü bir takım. İlk maçın devre arasında oyuncularımın gözünde, turu geçecekleri yönündeki ışığı gördüm. Bu inançla turu geçerek ülkemize puanlar kazandırmak istiyoruz.'' 
     
</TEXT>
</DOC>
