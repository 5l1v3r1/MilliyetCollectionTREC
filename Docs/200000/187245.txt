<DOC>
<DOCNO> 187245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun32.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "Türk birlikleri tehlikeli bölgede görev alacak" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Türk birliklerinin, Irak'ın başkenti Bağdat'ın batısındaki tehlikeli ve gergin bölgede görev almaları olasılığının kuvvetli olduğunu'' öne sürdü. 
     Wall Street Journal, bugün verdiği haberde, ''Bush yönetimi yetkililerinin, Türk birlikleri için Irak'ta bir yer bulunduğunu, bunun muhtemelen, Bağdat'ın batısındaki tehlikeli ve gergin bölge olduğunu ve bu kesimde Kürt nüfusunun düşük olduğunu söylediklerini'' yazdı. 
     Haberde, ''Pentagon yetkililerinin, Türkiye'nin katılımının, Kürtler açısından yutulması zor bir lokma olduğunu kabul ettikleri'' de vurgulandı. 
     Gazeteye göre, ABD Savunma Bakanlığı Pentagon, yabancı birlikleri, Irak'ın kuzeyinde görev yapan 101. hava indirme tümenini geri çekebilmek amacıyla kullanmak istiyor. Bu planın ilk adımının, Irak'a gönderilecek Türk birliklerinin Irak'ın batısında görev yapan 82. hava indirme tümeninin yerini alması, 82. tümenin ise kuzeye kaydırılarak 101. tümen mensuplarının ABD'ye dönmelerine olanak hazırlanması olduğu ifade ediliyor. 
     
     TÜRKİYE HENÜZ ONAY VERMEDİ 
     Türkiye'nin bu plana henüz onay vermediğini de yazan gazete, ''Türklerin tehlikeli bir bölgede görev almaya fazla istekli olmayabileceklerine'' dikkat çekti. 
     Haberde, diğer yabancı birliklerin genel olarak güney Irak'ta, çatışma ve gerginliklerin az olduğu bölgelerde görev yaptıklarına da değinildi. 
     Gazete, ''Türk kamuoyunun, askerlerin ölmesini kabul edemeyeceğini, kamuoyu yoklamalarının, Irak'a asker gönderilmesine toplumun soğuk baktığını ortaya koyduğunu'' yazdı. 
     
</TEXT>
</DOC>
