<DOC>
<DOCNO> 153166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yasam/yas07.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasksız 'sefa' faciayla bitti 
</HEADLINE>
<TEXT>

Motosikletle gezintiye çıkan genç adamla kız arkadaşı, aşırı hız ve ihmalin kurbanı oldu... 
     İSMAİL POLAT İstanbul 

     Maltepe'de Kadir Özükaba 31 ve kız arkadaşı Günay Karagüzel 26 , dün sabaha karşı saat 02.00 sıralarında motosikletle gezintiye çıktılar. 
     Bostancı'dan Maltepe istikametine giden cep telefonu bayii Özükaba'nın kullandığı son model Yamaha marka motosiklet, Küçükyalı mevkiinde aşırı hız ve dikkatsizlik nedeniyle yoldan çıktı. Kask takmayan Özükaba ve Karagüzel, motosikletten fırlayarak yere düştü ve feci şekilde can verdi. 
     
     'Sat' dediler ama... 
     Motosikletini iki yıl önce alan Özükaba'nın daha önce kaza yaparak ağır yaralandığını söyleyen yakınları, motosikleti satmasını istediklerini, ancak ikna edemediklerini ifade ettiler. 
     Özükaba'nın kız arkadaşı Karagüzel'in bir süre önce Düzce'den İstanbul'a geldiği ve yalnız yaşadığı öğrenildi. Bu arada kazayı görerek duran Alper Türkel, ölen Özükaba'nın arkadaşı olduğunu öğrenince şok geçirdi. Kendisinin de aynı motosikletten aldığını belirten Türkel, "Bu olaydan sonra motosiklete binebileceğimi sanmıyorum. Motosikletimi satacağım" dedi. 
     


YAŞAM 






















</TEXT>
</DOC>
