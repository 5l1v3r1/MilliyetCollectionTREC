<DOC>
<DOCNO> 171691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/astro/index.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile gerginlik yaşayabiliriz 
</HEADLINE>
<TEXT>

   
   Ülkemizi meşgul edecek olayları açıklayan Güneş Dönüşü haritasının etkilerini ağustos ayından itibaren görmeye başlayabiliriz. Önümüzdeki dönemde dışarıdan alınan maddi destekler ile IMF kredileri konusunda birtakım huzursuzluklar ve pürüzler ortaya çıkabilir 
   
   Geçtiğimiz yıl gerçekleşen harita çok yüksek derecede sabit nitelik taşıyordu. Ülkemiz adeta kilitlenmişti, ilerleme olması olanaksız gibiydi, şartlar kısıtlayıcı ve içinden çıkılmaz derecede kronikleşmişti. Ayrıca bu haritada Aslan burcunun 20 derecesi yükseliyordu ve bu derece ülkemiz haritasında sınırdaş komşuları açıklayan 3'üncü ev derecesine denk gelmekteydi. Doğal olarak gelişmeler 2002 sonbaharından itibaren neredeyse tamamen Irak'a odaklanır biçimde gerçekleşti. Önümüzdeki dönemin haritasında ise sabit nitelik yine güçlü olmakla birlikte, bir önceki gibi aşırı olmadığı için, söz konusu bağlayıcı, kilitleyici şartlardan sıyrılacağımızı görüyoruz. Bu kez diplomasiyi, dengeyi, ilişkileri, birebir anlaşmaları ve sanatı anlatan Terazi burcunun son derecesi yükseliyor. Ayrıca bu derece ülkemizin haritasında borsayı, spekülatif konuları, eğlence ve turizmi, yaratıcı faaliyetleri, oyunları ve yarışmaları anlatan 5'inci eve denk geliyor. 5'inci ev yaratıcılığın ve keyfin ortaya konduğu evdir ve pozitif yansımaları vardır. Bu bakımdan önümüzdeki bir yıl içinde sporda, içinde rekabet taşıyan oyunlarda, spekülatif konularda ve yarışmalarda bizi daha fazla öne çıkaracak konularla ilgilenebileceğiz. 
   
      İlgimiz Irak ile ilgili konular üzerinde yoğunlaşacak 
   Bununla birlikte, Terazi burcunun yöneticisi Venüs yine Akrep burcunda nakit parayı, kaynakları, maddi destekleri 
   ve serveti anlatan 2'nci evde yer alıyor. Bu bakımdan ekonomiye ilişkin konularda, özellikle taze nakit para, alınan maddi destekler ve borçlar açısından bazı soru işaretleri, huzursuzluklar ve gerginlikler örneğin IMF kredileri yaşayabiliriz. Nitekim borçları 
   ve başkalarına bağlı değerleri anlatan evi de yine Venüs yönetimindeki Boğa burcu kesiyor. Ayrıca Venüs, Uranüs'le de huzursuz bir açı içinde yer alıyor. Bu durum ani dalgalanmaları, beklenmedik 
   iniş ve çıkışları açıklıyor. Paraya ilişkin destekler uluslararası kuruluşlardan ve içinde yer aldığımız organizasyonlardan gelebilecek. Özellikle 
   1 Eylül civarı bu bakımdan olumlu olacak. Bununla birlikte sözünü ettiğimiz ani dalgalanma ve taze para ihtiyacı 17 Kasım-22 Aralık devresinde ülkemiz gündemini fazlasıyla meşgul edecek gibi görünüyor. 
   Halkın genel mizacını, toplumu açıklayan Ay geçtiğimiz yılki haritada kısıtlamaları, elde olmayan nedenleri ve korkuları anlatan 12'nci evde yer almaktaydı. Bu dönemdeki haritada ise Ay, Yay burcunda ve 3'üncü ev girişine yakın duruyor. 3'üncü ev sınır komşularını, eğitimi, haberleşmeyi, taşımacılığı ve dille ilgili konuları açıklar. Bu bakımdan ilgimizin büyük bir bölümü Irak'a ilişkin olacağı gibi özellikle yabancılarla ilgili konular, yurtdışı olaylar, eğitime ve kendimizi ifade etmeye yönelik konuların da bizi fazlasıyla meşgul edeceğini söylemeliyiz. Bu bakımdan geçtiğimiz dönemin depresif durumu yerine daha iyimser, öğrenmeye açık, kendini daha kolay ifade eden bir yönelim göreceğiz. 
   Bu yılki haritada yönetimi, hükümeti ve bir ölçüde başbakanın durumunu gösteren 10'uncu evde Aslan burcu yer alıyor. Bu derece ülkemiz haritasında para ve ekonomi evine denk geldiği için, hükümetin ekonomiyi yönlendirme ve canlandırma konusuna daha fazla yoğunlaşma ve bunu yerine getirme şansı gözükmekte. Halbuki geçtiğimiz yılki haritada hükümeti açıklayan göstergeler hem zayıf durumda hem de geri gitmekteydi. Şimdi yönetim kendini daha güçlü hissettirmeye başlayacak. 
   Tüm bu verileri topladığımızda, özellikle Terazi burcunun yükselecek olması önümüzdeki dönemde ekonomik konuların diplomatik konularla başa baş gideceğini açıklıyor. Bu alanda pürüzler var ve ekonomideki yeni dengeleri özellikle kasım-aralık geçişinde ve 15 Mayıs-21 Haziran 2004 tarihleri arasında da daha iyi korumak gerekecek. 
   Çok daha önemlisi, 2004 yılında değişimi, reformu ve özgürlükleri açıklayan Uranüs gezegeni ülkemizin Güneş'i ile rahat bir açı içinde görülürken, ülkemiz açısından büyük açılımlar, rahatlamalar, yeni özgürlükler ve reformlar söz konusu olacak. Kuşkusuz bu gelişmelerin AB yönünde önemli olacağını biliyoruz. 
   
   
</TEXT>
</DOC>
