<DOC>
<DOCNO> 169079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yazar/guclu.html </URL>
<DATE> 2003/07/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tatil, turizm ve beklentiler 
</HEADLINE>
<TEXT>

     Önce Çeşme dedik ama sonra Antalya'da karar kıldık. Çünkü Antalya otel ve tatil köylerinde çocuklara yönelik animasyonlar yani eğlenceler çok daha fazla. Hemen her konuda olduğu gibi tatil konusunda da onların tercihi önemli olduğu için biz anne babalara sadece onlara refakat etmek kalıyor. 
     Tatillerde, civardaki turistik tesisleri de genelde gezerim. Bu konuda Antalya müthiş. Öylesine görkemli tesisler yapılıyor ki gurur duymamak elde değil. Ama üzücü olan kolejler gibi otellerin pek çoğunun da yüzde 50'nin altında kapasite ile çalışmaları. Hükümet bu konuda da projeler üretmeli. Yurtdışından, eğer olmuyor ise yurtiçinden turist akışını hızlandırmalıdır. Yoksa milyonlarca dolar harcanarak yapılan o tesisler zaman içerisinde yok olup gidebilirler. Bu da sadece sahiplerine değil son yıllarda Türkiye'nin altın yumurtlayan tavuğu haline gelen turizme de zarar verebilir. 
     1980'li yıllarda yurtdışından gelen turist sayısı bir milyona çıktı diye gazetelere manşetler atılmıştı. Şimdi 10 milyonu çoktan aştık. Cumhuriyet'in 100. yılı olan 2023 için 25 milyon turist hedefi konulmuş. Tüm altyapı çalışmaları bu yönde. Umarız gerçekleşir. 
     
Turizm kimler için      Turizm planlayıcıları tüm hesaplarını yabancı turist üzerine yapıyorlar. Yerli turiste olsa da olur, olmasa da olur gözü ile bakıyorlar. Bu yüzden de yabancıya verdikleri fiyatlar ile Türklere verdikleri fiyatlar arasında uçurumlar var. Akdeniz'deki tatil köylerine, Avrupa'ya gidip oradaki bir turla gelmek sanki daha ucuz. Neden böyle olduğunu sorduğunuzda, size bir sürü hik ye anlatıyorlar. Anlaşılan o ki Türkiye'deki pazarlama yöntemlerinin değişmesi gerekiyor. Tatile son dakika karar ile değil aylarca önce rezervasyon yaparak gitmek çok daha avantajlıymış. Ama nedense bu yöntem Türkiye'de pek ilgi görmüyormuş. 
     Dikkatimi çeken bir diğer nokta ise turizmde mumun dibine ışık vermediği. Görkemli tatil köylerinin dışına çıktığınızda sefalet ile karşılaşıyorsunuz. Yollar kötü, çevre perişan. Belli ki elde edilen turizm gelirinin bölgeye bir faydası yok. Belediye başkanları da zaten bu konuda çok dertli. Turizm şirketlerinin merkezleri İstanbul'da olduğu için vergileri oraya ödeniyor. Bize de çöpleri temizlemek kalıyor diyorlar. 
     Eğitim gibi turizmde de sorunlar çok. Oteller, tatil köyleri yüz binlerce genç için iş kapısı. Büyük otellerde değil ama küçük işletmelerin çoğunda ne sigorta varmış ne de AB'ye uygun çalışma koşulları. Yazık çok yazık. 
     En önemli rant kapısı ise siyasetçiler ile arası iyi olanların kıyıları yağmalayarak elde ettikleri tahsis belgelerini başkalarına pazarlamalarıymış. Kağıt üzerinde milyonlarca dolar vurgun vuruyorlarmış. 
     Erkan Mumcu, hep zor bakanlıklara geliyor. Ama sanki burada duruma daha bir hakim. Savaş rüzgarları turizmi biraz etkiler gibi de olsa kardan zarar durumu var. Önümüzdeki yıllar için çok daha umutlular. 
     Özetin özeti Türkiye, pek çok alanda belki dünya ile yarışamaz ama turizmde elindeki avantajları iyi kullanır ise bu konudaki en iyilere nal toplatması işten bile değil. 
     
     

</TEXT>
</DOC>
