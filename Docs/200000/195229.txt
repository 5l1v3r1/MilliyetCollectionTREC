<DOC>
<DOCNO> 195229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun20.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava yastığı öldürdü, Ford tazminata mahkum oldu 
</HEADLINE>
<TEXT>

     ABD'de mahkeme, Ford otomobil firmasını, düşük hızda meydana gelen kazada açılan hava yastığının sürücünün ölümüne yol açmasında ihmalkar buldu ve şirketi 3.3 milyon dolar tazminat cezasına çarptırdı. 
     Mayling Semidey adlı kadın, 2000 yılında saatte 15 kilometre hızla giderken bir duvara çarptı. Açılan hava yastığı, kadının göğsünde ölümcül tahribata yol açtı. 
     Semidey'in 1996 model Ford Taurus marka otomobilinin hava yastığı, saatte en az 23 kilometre hızla açılacak şekilde tasarımlanmıştı. 
     Kazayı yapan kadının ailesinin avukatları, hava yastığının saatte 15 kilometre hızda, gerekli olmadığı halde açıldığını belirterek, şirketten tazminat istediler. 
     Jüri, otomobilin hava yastığı sistemini kusurlu bularak kazayı yapan kadının oğluna tazminat ödenmesine karar verdi. 
     
</TEXT>
</DOC>
