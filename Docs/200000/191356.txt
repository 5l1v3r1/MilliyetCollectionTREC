<DOC>
<DOCNO> 191356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da okulda haçı tartışıyor .. Katolikler tepkili 
</HEADLINE>
<TEXT>

     İtalya'da L'Aquila Mahkemesi'nin ''haç'' kararı, tartışma yarattı. 
     Müslüman bir İtalyan vatandaşının açtığı dava, okullardan ''haç''ın kaldırılması kararıyla sonuçlandı. Yargının bu kararı, İtalya'da Katolik çevrelerin tepkisine neden oldu. 
     İtalya'da televizyon programlarındaki polemikleriyle ünlenen Adel Smith adlı İtalyan vatandaşı Müslüman, L'Aquila Mahkemesi'nde açtığı davayı kazandı. 
     Smith, bundan bir süre önce, L'Aquila kentinde, çocuklarının eğitim gördüğü Antonio Silveri Di Ofena İlkokulu'ndaki sınıflardan çarmıha gerilmiş İsa figürlü haçların kaldırılması talebiyle mahkemeye başvurmuştu. Yargıç Mario Montanoro, Smith'in talebini haklı bularak sınıflardaki haçların kaldırılması gerektiğine hükmetti. 
     
     KATOLİKLERDEN YARGI KARARINA TEPKİ 
     L'Aquile Mahkemesi'nin kararı, İtalya'daki Katoliklerin tepkisini de beraberinde getirdi. 
     Ravenna Başpiskoposu Kardinal Ersilio Tonini, yargı kararına şaşırdığını söyledi. Kardinal Tonini, karara ilişkin tepkisini, ''Ülkemizin temel değerlerinden biri olan haçın okullardan kaldırılması nasıl istenebilir Bunu anlayabilmem mümkün değil'' sözleriyle dile getirdi. 
     Okul Aile Dernekleri Birliği Başkanı Luisa Santolini ise davacı Adel Smith'i ve İtalya'da yaşayan Müslümanları kışkırtıcılıkla suçladı. Santolini, ''Avrupa ve İtalya'nın Hıristiyan kökenleri yadsınamaz. İtalya laik bir ülkedir ama kendi kökenlerini ve kendi tarihini inkar edemez. Yargının bu kararı, sorunu çözmeyecek, daha da karmaşık hale getirecek'' diye konuştu. 
     
</TEXT>
</DOC>
