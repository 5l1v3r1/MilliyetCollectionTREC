<DOC>
<DOCNO> 195339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur02.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek bütçe tasarısı Komisyon'dan geçti... 
</HEADLINE>
<TEXT>

     Ek Bütçe Tasarısı, TBMM Plan ve Bütçe Komisyonu'nda kabul edildi. 
     2004 Mali Yılı Bütçe Tasarısını görüşen Plan ve Bütçe Komisyonu, bugün Hazine ve DPT müsteşarlıkları ile Maliye Bakanlığı bütçelerinin tümü üzerindeki müzakerelerin ardından Ek Bütçe Tasarısı'nı ele aldı. 
     ''2003 Mali Yılı Bütçe Kanunu ve Bağlı Cetvellerinde Değişiklik Yapılmasına Dair Kanun Tasarısı'nı komisyona sunan Maliye Bakanı Kemal Unakıtan, memur ve işçilere bütçe hedeflerinin üzerinde maaş ve ücret artışı sağlanması, ihracatın öngörülenin üzerinde artması ve vergi barışı projesinin mahsup taleplerini hızlandırmasına bağlı olarak vergi iadelerinin önemli oranda artış gösterdiğini kaydetti. 
     Unakıtan, sosyal güvenlik kurumlarının prim tahsilatında yeterli artışın sağlanamadığını ve sağlık alanında alınması öngörülen bazı tedbirlerin zamanında uygulanmaya konulamadığını, Sosyal Yardımlaşma ve Dayanışmayı Teşvik Fonu'na bütçeden transfer ihtiyacı doğduğunu belirterek, bunların yanı sıra çiftçilere de mazot desteği uygulamasının başlatılmasının, ek ödenek verilmesi ihtiyacını ortaya çıkardığını belirtti. 
     
     EK ÖDENEK TERTİPLERİ 
     Tasarı, 4 katrilyon 521 trilyon liralık ek ödeneğin Başbakanlık, Hazine Müsteşarlığı, Maliye Bakanlığı, Sağlık Bakanlığı ile Çalışma ve Sosyal Güvenlik Bakanlığı'nın ilgili tertiplerine verilmesini öngörüyor. Ek ödenekte en büyük rakamı 1 katrilyon 145 trilyon lira ile ihracatta katma değer vergisinden ret ve iadeler, 906 trilyon lira ile de BAĞKUR'a yapılacak yardımlar oluşturuyor. 
     Ek Bütçe Tasarısı, 2003 yılı gerçekleşme tahminlerine göre kullanılmasının mümkün olmayacağı anlaşılan, 6 katrilyon 917 trilyon 510 milyar liralık ödeneği de iptal ediyor. Ayrıca, diğer cari ödeneklerden 500 trilyon, yatırım ödeneklerinden ise 1.5 katrilyon liraya kadar olan kısmın iptali konusunda Maliye Bakanı'na yetki veriliyor. 
     Tasarı ile Başbakanlığın hizmetlerinde kullanılmak üzere bir hibe arazi binek aracı ile beş minibüs, Sanayi ve Ticaret Bakanlığı'nın akaryakıt sayaçları muayene hizmetlerinde kullanılmak ve özel ödenekten karşılanmak üzere özel donanımlı 35 panel araç, Tarım ve Köyişleri Bakanlığı'nın mera hizmetlerini geliştirmek için gezici toprak analiz laboratuarı yapımında kullanılmak üzere beş araç alınması hükme bağlanıyor. 
     Tasarı, 2003 yılı sonu itibarıyla kullanılmasına gerek olmadığı anlaşılan ödeneklerin Maliye Bakanlığı yedek ödenek tertibine aktarılması, Hazine Müsteşarlığı bütçesinde yer alan ve KİT'lerin sermaye ihtiyaçları ve görev zararlarının karşılanması amacıyla konulan programlar arasında aktarma yapılması konusunda Maliye Bakanı'na yetki veriyor. 
     Tasarı ile Eti Holding'in 2002 ve daha önceki yıllara ait Hazine kar payının sözkonusu kuruluşun Eti Alüminyum A.Ş'den olan alacaklarına mahsup edilmesi imkanı da getiriliyor. 
     Ek Bütçe Tasarısı, büyükşehir belediyesinin bulunduğu ilde toplanan genel bütçe vergi gelirlerinin yüzde 40'ının doğrudan, yüzde 60'ının ise büyükşehir belediyelerinin nüfusuna göre tekrar dağıtılacağına ilişkin hükmün iptali üzerine açılan davalarda davaya konu olan tutarların büyükşehir belediyelerine ödenmesi konusunda da Maliye Bakanı'nı yetkili kılıyor. 
     
     EMLAKBANK'IN DEVRİNDE SENET İHRAÇ ORANI 
     Tasarıda, Emlakbank'ın, Ziraat Bankası ve Halk Bankası'na devir işlemlerinde bu bankaların taleplerinin Hazine Müsteşarlığı tarafından avans olarak özel tertip devlet iç borçlanma senedi ihraç edilerek karşılanmasına ilişkin bütçe hükmü korunurken, nihai incelemede Hazine aleyhine bir fark doğduğu takdirde nakit ve veya devlet iç borçlanma senedi ihraç edilerek ödenmesi hükmü getiriliyor. Ayrıca, bu amaçla Hazinece ihraç edilecek özel tertip iç borçlanma senetlerinin tutarının 2003 bütçesinde belirlenen başlangıç ödeneklerinin yüzde 1'ini geçemeyeceği şeklindeki hüküm yüzde 2 olarak değiştiriliyor. 
     Hazine Müsteşarı İbrahim Çanakçı, Emlakbank'ın devri nedeniyle Ziraat ve Halk bankalarına 1.7 katrilyon liralık devlet iç borçlanma senedi verildiğini, ancak bu bankaların görev zararı oluştuğu gerekçesiyle ilave istekte bulunduklarını bildirdi. Çanakçı, bu bankalara avans verileceğini, bankalar yeminli murakıplarının incelemesinden sonra da mahsuplaşmaya gidileceğini belirterek, düzenlemenin bu amaçla getirildiğini bildirdi. 
     Tasarı, analitik bütçe uygulamasına geçişle birlikte kullanılmayan diğer cari ve kamulaştırma ödeneklerinin bir sonraki yıla devredilmesi imkanı kalmadığı gerekçesiyle 2003 Bütçe Kanunu'nun ilgili bendini yürürlükten kaldırıyor. 
     Bu arada, yasa tasarısına kamu işçilerini işten ayrılmaya teşvik etmeye yönelik olduğu bildiren ve 1 Ekim 2003 tarihinden geçerli olacak bir madde eklendi. Tasarının diğer maddeleri yayımı tarihinden geçerli olmak üzere yürürlüğe girecek. 
     
     TEBRİK ETTİ, GERİ ALDI 
     CHP Trabzon Milletvekili Mehmet Akif Hamzaçebi, konuşmasının başında, saydamlık anlayışı içinde ek bütçe öngören tasarıyı TBMM'ye getirmesinden dolayı tebrik ederken, Maliye Bakanı'na 2 katrilyon lira ödenek iptal etme yetkisi verildiği ve Emlakbank'ın devrine ilişkin ödemelerin açıkça belirtilmediği gerekçesiyle sözünü geri aldığını söyledi. CHP İstanbul Milletvekili Birgen Keleş, Ali Kemal Kumkumoğlu ve Kemal Kılıçdaroğlu, hayvancılığı destekleme ve yatırım kalemlerinden ödenek iptal edilmesini eleştirdiler. 
     AK Parti İstanbul Milletvekili Lokman Ayva da özürlülere ilişkin bir ödeneğin olmamasından üzüntü duyduğunu dile getirerek ''özürlü vatandaşa sen yaşama anlamına gelen bir bütçe sunmamamız gerekir'' dedi. 
     Plan ve Bütçe Komisyonu, Ek Bütçe Tasarısı'nın kabul edilmesinin ardından 2004 bütçesinin maddelerini görüşmeye başladı. 
     
</TEXT>
</DOC>
