<DOC>
<DOCNO> 188136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun08.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın merkezinde şiddetli patlama... En az 10 ölü 
</HEADLINE>
<TEXT>

     Bağdat'ın merkezinde bulunan Bağdat Oteli'nde büyük bir patlama meydana geldi. Patlamada en az 10 kişinin öldüğü haberleri geliyor. 
     ABD Merkezi Haberalma Teşkilatı'nın CIA karargahı olduğu belirtilen otele son hızla yaklaşan beyaz bir aracın beton bariyere çarptıktan sonra patladığı bildiriliyor. 
     Irak polisi, bomba yüklü olduğu ifade edilen bir araç ile düzenlenen saldırıda en az 10 ölü, 24 yaralı olduğunu kaydetti. 
     Bir Amerikan askeri ise patlamada en az 14 ölü ya da yaralı olduğunu ifade ederken, Associated Press ajansı muhabiri, bir cesedin olay yerinden götürüldüğünü gördüğünü belirtti. 
     El Cezire televizyonu, olay sırasında otelde bulunan Irak geçici hükümet konseyi üyesi Muvafak El Rabii'nin elinden hafif yaralandığını duyurdu. 
     Görgü tanıkları, 1990 model Toyota Corrolla marka bir arabanın Sadun caddesinden aniden otele doğru yöneldiğini, Iraklıya benzemeyen ve şapka takan araç şoförüne polislerin ateş açtığını belirtti. Beton duvara çarpan aracın daha sonra patladığı kaydedildi. 
     Bazı görgü tanıkları ise caddeye iki aracın girdiğini, ikisinin de patladığını söyledi. 
     Patlamadan birkaç dakika sonra Amerikan helikopterlerinin havada tur attığı ifade ediliyor. 
     Bağdat Oteli'nin yakınında bulunan ve uluslararası gazetecilerin konakladığı Filistin Oteli'nin de patlama nedeniyle camlarının kırıldığı belirtiliyor. 

     
</TEXT>
</DOC>
