<DOC>
<DOCNO> 159114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur28.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Org. Özkök'ün açıklamalarını değerlendirdi 
</HEADLINE>
<TEXT>

     Başbakan Recep Tayyip Erdoğan, Genelkurmay Başkanı Orgeneral Hilmi Özkök'ün açıklamalarına ilişkin, ''Türkiye, demokratik, laik, sosyal bir hukuk devletidir ve her şey demokratik bir süreç içerisinde gelişmektedir. Bunun dışında herhangi bir şey aramanın anlamı yoktur'' dedi. 
     Başbakan Erdoğan, Kazakistan Cumhurbaşkanı Nursultan Nazarbayev ile görüşmesinin ardından Ankara'ya gitmek üzere geldiği Antalya Havalimanı'nda basın toplantısı düzenledi. 
     Nazarbayev ile görüşmesi konusunda bilgiler veren Erdoğan, bir gazetecinin, Genelkurmay Başkanı Orgeneral Hilmi Özkök'ün, gazetelerin Ankara temsilcileri ile yaptığı görüşmeye ilişkin sorusunu da yanıtladı. 
     Gazetecinin, ''Birkaç gündür gündemde bu konu var. Orgeneral Özkök toplantıda, orduda genç subaylarda bir tedirginliğin söz konusu olmadığını, bir tedirginlik varsa, bunun ordunun genelinde olabileceğini ve tedirginliğin kadrolaşmadan kaynaklandığını'' söylediğini ifade ederek, görüşlerini sorması üzerine Erdoğan, şunları kaydetti 
     ''Bakın ben size neyi anlattım. Gündemde neyin olduğunu söyledim. Sizler ise şu anda neyi konuşuyorsunuz. Türkiye, demokratik, laik, sosyal bir hukuk devletidir ve her şey demokratik bir süreç içerisinde gelişmektedir. Bunun dışında herhangi bir şey aramanın anlamı yoktur.'' 
     
</TEXT>
</DOC>
