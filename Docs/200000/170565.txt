<DOC>
<DOCNO> 170565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko04.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı kuruluşlar sıkıştı... 
</HEADLINE>
<TEXT>

     Yatırımcı kuruluşlar, yatırım ödeneklerindeki kısıntı ve blokajın devam etmesi ile ödenek tavanlarının yüzde 10'la sınırlandırılması nedeniyle iyice sıkışırken, ek ödenek talepleri yılın ilk yarısında 1.9 katrilyon liraya ulaştı. 
     Bütçe Kanunu ile projeler arasında yapılabilecek aktarma tutarı, aktarma yapılacak projenin başlangıç ödeneğinin yüzde 10'unu geçemiyor. 
     Aynı sınırlama, örneğin aynı projenin makine tertibinden inşaat tertibine de yapılan aktarmalar için de geçerli bulunuyor. Başlangıç ödeneğinden kurtulabilen kuruluş tertip ödeneğindeki sınırlamaya yakalanıyor. 
     Söz konusu düzenlemeler, aynı kuruluşun değişik projelerinin kullanılmayan ödeneklerinin diğer projelere esnek bir şekilde aktarılmasını engellerken, kuruluşların bütçe ile verilen kendi tavanını kullanamaz noktaya getiriyor. 
     Bu sınırlamanın ancak başlangıç ödeneği yüksek konulmuş olan projeler arasında aktarma imkanı sağlıyor. 
     
     DIŞ KREDİ REVİZYONU 
     Bu iki sınırlamanın yanında yıl içinde dış kredi revizyonları da sınırlandırılırken, bütün dış kredi yatırımlarının ödenek tavanı kapsamına alındı ve sınırlı bir şekilde dış kredi kullanım imkanı geldi. 
     Burada yalnızca devam eden işler kapsama alındı ve yeni dış kredili projelere başlanmadı, dış kredi anlaşmalarındaki yükümlülüklere asgari uyum sağlanmaya çalışıldı. 
     Bürokratlar, bu nedenle kredi anlaşmalarına bağlı olarak Hazine'nin anlaşmalarda yerine getirilemeyen asgari tutarlar için cezai yükümlülük altına girebileceğine işaret ediyor. 
     
     YATIRIM GERÇEKLEŞMELERİ DÜŞEBİLİR 
     Kuruluşların yatırımlarının gerçekleşmesi ve ödeneklerini harcama performansında düşüş gerçekleşebileceği de kaydedilirken, bunun özelikle büyük projelerde sorun yaratabileceğine dikkat çekiliyor. 
     Yatırım ödeneklerinin başlangıçta 9 katrilyon liraya göre ayarlandığı, bütçe sürecinde bunun 8 katrilyon liraya indirildiği hatırlatılırken, şimdi de blokajla bu rakamın 7 katrilyon liraya çekilmesinin yatırım gerçekleşme performansının çok düşük olacağı anlamına geldiği kaydediliyor. 
     
     EK ÖDENEK TALEPLERİ 
     Genel ve katma bütçeli kuruluşların ek ödenek taleplerinin şimdiden 1.9 katrilyon lirayı bulduğu belirtilirken, bunlara sadece Yatırımları Hızlandırma Ödeneği'nden ve Yedek Ödenek'ten çok kısıtlı bir miktar aktarılabileceği belirtiliyor. 
     Yatırımları Hızlandırma Ödeneği'nde, blokaj sonrası sadece 59 trilyon lira bulunduğu, toplamda 485 trilyon lira olan Yedek Ödenek'ten ise yatırımlara para aktarmanın güç olduğuna dikkat çekiliyor. 
     
</TEXT>
</DOC>
