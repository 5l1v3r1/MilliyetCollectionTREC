<DOC>
<DOCNO> 181728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo18.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da öfke dinmiyor... 
</HEADLINE>
<TEXT>

     Trabzonspor'da, Futbol Federasyonu Tahkim Kurulu'nun Fenerbahçe'nin 1 maçlık cezasını kaldırmasına tepkiler dinmiyor. 
     İstanbul'da yaşayan Trabzonlular'ın oluşturduğu Trabzon Dernekler Birliği ve 1967 Trabzonspor Taraftarlar Derneği, Futbol Federasyonu'nun Levent'teki merkez binasına siyah-çelenk bırakıp, basın açıklaması yaptı ve Fenerbahçe'nin 1 maç saha kapatma cezasının kaldırılmasını protesto etti. 
     Yaklaşık 50 kişilik grup, önce üzerinde ''Adalet ve barış istiyoruz'' yazılı siyah çelengi Futbol Federasyonu merkez binasının kapısının önüne bıraktı. Daha sonra alkışlarla Tahkim Kurulu'nun kararını protesto eden grup adına, Trabzon Dernekler Birliği Başkanı Tahsin Usta, basın açıklamasını okudu. 
     Açıklamada, 15 Ağustos'ta yapılan Trabzonspor-Fenerbahçe maçının aradan 1 ay geçmesine karşın sahada oynanan oyundan çok, masa başında oynanan oyunlarla sıcaklığını koruduğu belirtilerek, ''Futbol Federasyonu Disiplin Kurulu'nun aldığı karardan sonra, sahneye başaktörler çıkmıştır. Siyasilerin ve federasyon başkanının sözlerinden sonra, tarafsız olması gereken Tahkim Kurulu'nun aldığı karar, Trabzonsporlular ve spor kamuoyunu rahatsız etmiştir'' denildi. 
     Bu rahatsızlığa ilk tepkinin kulüp başkanı Özkan Sümer'den geldiği ve Sümer'in istifa ettiği hatırlatılan açıklamada, şu görüşlere yer verildi 
     ''Sayın Sümer, Tahkim Kurulu'nun taraflı kararına tepki olarak istifa eden ilk kulüp başkanıdır. Tahkim Kurulu'nun bu kararı neticesinde Trabzonspor Kulübü'nün spor, barış ve centilmenlik adına vermiş olduğu mücadeleye ağır bir darbe vurulmuştur. Bu kararla tribün holiganları cesaretletlendirilmiş ve önleri açılmıştır. Tahkim Kurulu'nun aldığı kararla tribünde bıçak çeken ve koltuk kıran arasında ne fark vardır Bir fark vardır tribünde taş atan, koltuk kıranlar bir kişiyi, Tahkim Kurulu'nun kararı ise İstanbul'daki 700 bin Trabzonlu ve 6 milyon civarındaki Trabzonsporlu'yu yaralamıştır. Bu yara pansumanla geçecek türden bir yara değildir. Trabzon'a ve Trabzonsporlular'a adaletli davranmayarak haksızlık yapanları zamanı gelince değerlendireceğiz. Haklı tepkimizi ezilen, hakları gasp edilen Anadolu kulüpleri adına da dile getirmeyi ve bu yürüyüşte onlarla birlikte dayanışma içinde olmayı da görev sayıyoruz. Sporda, siyasette adalet ve tarafsızlık istiyoruz. Bu vesileyle bütün bu haksızlıklara karşı tüm spor kamuoyunu mücadeleye çağırıyoruz.'' 
     
</TEXT>
</DOC>
