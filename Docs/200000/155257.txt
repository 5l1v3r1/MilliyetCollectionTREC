<DOC>
<DOCNO> 155257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yasam/yas01.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Orada Bir şehitlik var Man Adası'nda 
</HEADLINE>
<TEXT>

İrlanda Denizi'ndeki Man Adası'nda, I. Dünya Savaşı'nda İngilizlere esir düşen yedi Mehmetçiğin mezarları vardı. Bu mezarlar, şehitlik oldu... 
     NEVSAL ELEVLİ Londra 

     İngiltere ile Kuzey İrlanda arasında yer alan İrlanda Denizi'ndeki Man Adası'nda bulunan Türk Kara Şehitliği, yeniden düzenlenip dün törenle açıldı. 
     I. Dünya Savaşı'nda İngilizlere esir düşen yedi Türk askerinin yattığı mezarlığa 1972 yılında 'şehitlik' statüsü verilmişti. Geçen yıl bakıma alınan mezarlar, şehitliğe dönüştürüldü ve Londra Büyükelçiliği Silahlı Kuvvetler Ataşeliği personelinin katıldığı törende, saygı duruşu ve İstiklal Marşı eşliğinde açıldı. Deniz Askeri Ataşesi Deniz Kurmay Kıdemli Albay Türker Ertürk tarafından şehitliğe çelenk konulmasının ardından, Askeri Ataşe Kurmay Albay Ercan Okan, yaptığı konuşmada Man'daki Türk Kara Şehitliği'nin tarihçesi hakkında bilgi verdi. 
     Önümüzdeki yıldan itibaren Türkiye'de olduğu gibi İngiltere'de de Kara, Deniz ve Hava şehitlerinin 18 Mart tarihinde anılacağını söyleyen Albay Okan, konuşmasını şöyle bitirdi 
     "Ülkemizin çıkarları ve bayrağımızın onurunun korunması uğruna canlarını seve seve feda eden şehitlerimiz önünde saygıyla eğiliyoruz, ruhları şad olsun." 
     

</TEXT>
</DOC>
