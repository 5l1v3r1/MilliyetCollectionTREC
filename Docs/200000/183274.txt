<DOC>
<DOCNO> 183274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/siyaset/siy01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a Müslüman asker iyi olur 
</HEADLINE>
<TEXT>

   ABD Genelkurmay Başkanı Myers, "Yeni oluşacak çokuluslu tümenin başında Müslüman bir ülkenin askerlerinin bulunması iyi olur" dedi 
      DIŞ HABERLER SERVİSİ 

   
   ABD Genelkurmay Başkanı Orgeneral Richard Myers, Irak'a Müslüman bir ülkenin önderliğinde çokuluslu asker konuşlandırılmasının yararlı olacağını, ancak Türkiye ve Pakistan üzerinde baskı kurduklarının düşünülmesini istemediklerini söyledi. 
   Resmi temaslar çerçevesinde Kosova'da bulunan Myers, Irak'ta güvenliği sağlamak üzere yeni bir çokuluslu tümenin konuşlanmasını istediklerini söyledi. "Çokuluslu gücün başında Müslüman bir ülkenin askerlerinin bulunması iyi olur" diyen Myers, Müslüman askerlerin kültürel açıdan Iraklıları daha iyi anlayabileceğini belirtti. Bu görevi mutlaka Türkiye ve Pakistan'ın üstlenmesi gibi bir şart olmadığını vurgulayan Myers, ABD Savunma Bakanlığı'nın Irak'ta konuşlandırılması planlanan yeni uluslararası gücün komutasına, tümen kararg hı yapısını kurabilecek ve Irak'a bir tugaylık asker gönderebilecek bir ülke istediğini de belirtti. ABD ordusunun bir tümeninde yaklaşık 5000 asker bulunuyor. Irak'ta şu anda ABD askerlerinin yanı sıra, bir İngiliz tümeni ve Polonya önderliğinde bir uluslararası tümen görev yapıyor. ABD, bu birlikleri tamamlamak üzere ülkeye üçüncü bir tümenin konuşlanmasını istiyor. Myers, bunun gerçekleşmemesi halinde Pentagon'un bir "B planı" geliştirdiğini söylüyor. 
   
</TEXT>
</DOC>
