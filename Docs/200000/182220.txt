<DOC>
<DOCNO> 182220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/spor/ydilmen.html </URL>
<DATE> 2003/09/14/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mücadelenin önemi 
</HEADLINE>
<TEXT>

   
   Zafer Biryol maçtan sonra şöyle dedi Rakip 11, biz 20 kişi oynadık. Aslında maçın özeti buydu. Yine aslında Zafer, Galatasaray'a karşı saygılı bir üslupla konuştu. 
   Konyaspor belki 20 kişi oynadı ama Galatasaray da takım halinde çok kötüydü. Oyuna 3-4-1-2 gibi başladılar. İki orta saha Petre ve Ayhan'ın önünde oynayan Hasan Şaş santrfor gibi üçüncü forvet olunca orta saha rakibe geçti. Hemen hemen ilk yarı pozisyon bile bulamadılar. Oyun olarak Konyaspor üstünlük sağladı. Ev sahibi ekip bayağı açık oynayarak Zafer Biryol - Cenk ikilisinin yanına Ayhan'ı da soktu. İlk yarının son üç dakikasında Ömer - Hakan tartışmasından ise kırmızı kart çıktı. 
   İkinci yarı on kişi kalan rakibine karşı Fatih Terim dörtlü savunmaya dönüp, orta sahayı kalabalık tuttu. Ayrıca bütün forvetleri de oyuna soktu. Sol çizgide Hakan - Baliç ikilisi, sağ çizgide Prates ile Sabri ikilisi. Çift santrfora teorik olarak evet, ama pratiğe geçildiği zaman çizgide oynaması gereken oyuncular çok içeri girdiği için savunmanın göbeğinde bekleyen Konya'nın işi kolaylaştı. Teknik Direktör Hüsnü Özkara takımı on kişi kaldığı için forvetten Cenk'i çıkarıp Kayserispor'dan santrfor olarak alınan Tayfun'u stopere çekti. Değişikliklerin hepsi olumluydu. Konyaspor takım halinde çok mücadele etti. İyi oynadı, maç boyunca rakibine sadece son dakikalarda Hakan Şükür'ün pozisyonu dışında şans vermedi. İkinci yarıda sağ tarafa geçen Yasin çok etkili bindirmeler yaptı. Kaptan Ogün'ün tecrübesi de bir başka olumlu faktördü. Herkes başarılıydı ama Zafer Biryol'dan ayrı söz etmek lazım. Giren çıkan bütün oyuncuların en iyisiydi. Bir santrforun yapması gereken her şeyi yaptı. 
   Hakem Metin Tokat'ın tek ciddi hatası Balic'in Tayfun'dan kurtulduğu pozisyonda çıkardığı kart sarı değil, kırmızı olmalıydı. 
   
      
   
   
</TEXT>
</DOC>
