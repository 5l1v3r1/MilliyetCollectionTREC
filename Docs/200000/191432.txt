<DOC>
<DOCNO> 191432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo33.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'den tek golle 3 puan 1-0 
</HEADLINE>
<TEXT>

     Birinci Süper Futbol Ligi'nde Gençlerbirliği, Çaykur Rizespor'u 1-0 yendi. 
     Gençlerbirliği, hızlı başladığı maçta oyunu rakip yarı alana yıktıysa da ilk yarı boyunca pozisyon üretmekte zorlandı. Rakibinin 23. dakikadan itibaren sahada 10 kişi kalmasıyla büyük bir avantaj yakalayan kırmızı-siyahlı takım, devrenin sonlarına doğru Mustafa Özkan ile skorda da üstünlük sağladı. 
     Çaykur Rizespor ise savunma güvenliğini ön planda tutarak kontrataklarla gol aradı, ancak Gençlerbirliği savunmasını aşmayı başaramadı. 
     17. dakikada Gürol, sağ taraftan topu ceza alanına ortaladı. Kale alanı içindeki Özgür topa kafayı vurdu. Deniz'e çarpan meşin yuvarlağı savunma oyuncuları uzaklaştırdı. 
     23. dakikada topsuz alanda Youla ile tartışan Çaykur Rizesporlu Ali Eren, yardımcı hakem Aleks Taşçıoğlu'nun uyarısı üzerine hakem Cem Papila tarafından kırmızı kartla oyun dışı bırakıldı. 
     38. dakikada Çaykur Rizesporlu Okan, Gençlerbirliği ceza alanına dek getirdiği topu Zafer'e verdi. Bu futbolcu uygun durumdaki Mustafa'yı gördü. Mustafa'nın bekletmeden vuruşunda, top kaleci Damir'de kaldı. 
     43. dakikada Gençlerbirliği golüne kavuştu. Bu dakikada Ali Tandoğan, Çaykur Rizespor ceza alanının solundan topu Youla'ya çıkardı. Bu futbolcu topun üstünden atladı. Arka tarafta uygun durumda topla buluşan Mustafa Özkan, yerden plase bir vuruşla topu ağlarla buluşturdu 1-0 ve maçın ilk yarısı evsahibi Gençlerbirliği'nin 1-0'lık üstünlüğüyle sona erdi. 
     Gençlerbirliği'nin UEFA Kupası 2. turundaki rakibi olan Portekiz'in Sporting Club Lizbon takımının teknik direktörü Jesmina Veliç ile 2 Portekizli gazeteci de karşılaşmayı izledi. 
     
     İKİNCİ YARI 
     İlk yarıdaki baskılı oyununu ikinci yarıda da sürdüren Gençlerbirliği, 10 kişiyle mücadele eden rakibi karşısında aradığı 2. golü bulamadı. Çaykur Rizespor ise yaptığı değişikliklerle, beraberliği düşünerek hücum futbolu oynadı. Ancak yeşil-mavili takım gol atmayı başaramadı. 
     50. dakikada köşe atışını kullanan Ali Tandoğan, Serkan ile paslaştı. Topla son buluşan Ali Tandoğan, sağ çaprazdan kaleye çok sert bir şut attı. Kaleci Kerem topu 2 hamlede güçlükle kontrol etti. 
     61. dakikada Gürol'un ceza alanı dışından sert şutunda, kaleci Damir'den dönen topu, savunma oyuncuları taca atarak tehlikeyi önledi. 
     65. dakikada Filip'in yaklaşık 30 metreden sert şutunda, kaleci Kerem son anda topu kornere çelmeyi başardı. 
     69. dakikada Serkan'ın sağ taraftan yaptığı ortada, kaleci Kerem boşa çıkınca, Veysel topu kaleye gönderdi. Meşin yuvarlak az farkla dışarıya çıktı. 
     78. dakikada M'Bayo'nun topuk pasıyla ceza alanında topla buluşan Ali Tandoğan şutunu attı. Kaleci Kerem'in altından geçen topa boş kale önünde Veysel dokunamadı ve takımını bir golden etti. 
     Karşılaşma, Gençlerbirliği'nin 1-0 üstünlüğüyle sona erdi. 
     MAÇIN KARNESİ 
     
     
GENÇLERBİRLİĞİ 1 - ÇAYKUR RİZESPOR 0 Stat 19 Mayıs Hakemler Cem Papila xxx, Aleks Taşçıoğlu xxx, Serkan Akal xxx Gençlerbirliği Damir xxx, El Saka xxx, Ümit xxx, Baki xxx, Ali Tandoğan xxx, Skoko xx Dk. 58 M'Bayo xxx , Deniz xxx, Serkan xx Dk. 71 Nihat xx , Filip xxx, Mustafa Özkan xx, Youla xx Dk. 58 Veysel xxx Çaykur Rizespor Kerem xx, Kürşat xx, Ali Eren x, Ahmet x, Serkan xx, Özgür xx Dk. 77 Murat Sözkesen x , Mustafa xx, Şener xx, Gürol xx Dk. 83 Tetteh , Okan xx, Zafer x Dk. 46 Raphael xx Gol Dk. 43 Mustafa Özkan Sarı Kartlar Dk. 17 Filip, Dk. 41 Serkan, Dk. 76 Ali Tandoğan Gençlerbirliği Kırmızı Kart Dk. 23 Ali Eren Çaykur Rizespor 
     
</TEXT>
</DOC>
