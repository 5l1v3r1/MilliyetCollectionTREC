<DOC>
<DOCNO> 153628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/guncel/agun.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıyı KKTC olarak açtığımızı anlamadılar 
</HEADLINE>
<TEXT>

KKTC Cumhurbaşkanı, son gelişmelerin kendisine yapılan suçlamaların ne kadar haksız olduğunu gösterdiğini söyledi 
     KKTC Cumhurbaşkanı Rauf Denktaş, BM Genel Sekreteri Kıbrıs Özel Temsilcisi Alvaro de Soto'nun, "Denktaş'ın kapıları nasıl açtığını anlayamadım" sözlerine tepki göstererek, "De Soto'nun anlayamadığı en önemli husus, biz kapıları Kuzey Kıbrıs Türk Cumhuriyeti olarak açtık" dedi. Denktaş, De Soto'nun söz konusu açıklamasının, Lahey'de anlaşma sağlanamaması nedeniyle suçlanmasının ne kadar haksız olduğunu gösterdiğini söyledi. İki devlet ortaklığı esasında hareket serbestisini daima kabul ettiklerine dikkat çeken Denktaş, kavganın ve tehlikenin yerleşim ve toprak edinme konusunda çıkacağı üzerinde durduklarını anımsattı. 
     KKTC'ye geçen Rumların, KKTC yasalarına ve polisine tabi olduğunu belirten Denktaş, "Kapıları barış için, zemini dengelemek için açtık ve dıştan birileri karışıp Rumları şımartıp teşvik etmezse halkların bu kaynaşması ile bu zemin hazırlanabilir. Bu da zaman isteyebilir" dedi. Denktaş, Sakarya'da yaptığı açıklamada da, Kıbrıs'ta barış için kendi planlarını uygulamaya koyduklarını belirterek, "Eğer tek devlet kuramazsak, iki dost ülke olarak yaşayabiliriz" diye konuştu. 
     Kıbrıs meselesine dışarıdan müdahale olmaması halinde koşulların daha yumuşak duruma geleceğini kaydeden Denktaş, "Kuzeyde de, güneye denk idare vardır. Her şeyini güneyde bırakanlar, tekrar göçmen olmak istemiyor. Eğer tek devlet kuramazsak, iki dost ülke olarak yaşayabiliriz" diye konuştu. Denktaş, göçmenlerin mal ve yerleşiminin belirlenmesi konusunda ise şunları söyledi 
     "Mallar, global takas yoluyla yerine ulaştırılır. Göçmenlerin mal ve yerleşiminin bir kota çerçevesinde gerçekleşebileceğini söyledik. De Soto'nun ortaya koyduğu haritada, 60 - 70 bin Rum kuzeye yerleşecek. Bu kargaşa oluşturur." 
     
     


GÜNCEL 
















</TEXT>
</DOC>
