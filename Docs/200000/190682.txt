<DOC>
<DOCNO> 190682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun38.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li uzmanlar, Saddam'ın 600 milyon doları için Lübnan'da 
</HEADLINE>
<TEXT>

     Amerikalı uzmanların, Lübnan bankalarında bulunan Irak'ın devrik Devlet Başkanı Saddam Hüseyin'e ait yaklaşık 600 milyon dolar hakkında soruşturma yapmak ve bu parayı teslim almak için geçen ay Beyrut'a geldikleri bildirildi. 
     Adını açıklamak istemeyen Lübnanlı üst düzey bir yetkili, ''Amerikalı uzmanlar geçen ay Beyrut'a gelerek bu konuda Lübnan Merkez Bankası yetkilileriyle görüştü. Taraflar, bu miktarın saptanarak teslim alınması için bir 'çalışma düzeni' oluşturulması konusunda anlaştılar'' dedi. 
     New York Times gazetesi, ABD'nin, Saddam Hüseyin'in yaklaşık 3 milyar dolarlık bir miktarı yurtdışına çıkardığından şüphelendiği bu paraların, Türkiye, Suriye, Ürdün ve Lübnan'daki bankalarda bulunduğunu yazmıştı. 
     BM'de kabul edilen bir karar tasarısı, tüm üye ülkelerin Saddam rejimine ait paralara el koyarak, bunları Amerikan yönetimindeki Irak Kalkınma Fonu'na devretmesini öngörüyor. 
     
</TEXT>
</DOC>
