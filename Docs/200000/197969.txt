<DOC>
<DOCNO> 197969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun27.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye vuruldu AB, Türkiye'ye kapılarını hemen açmalı 
</HEADLINE>
<TEXT>

     Başbakan Recep Tayyip Erdoğan, İtalya'da yayınlanan Corriere della Sera gazetesine verdiği özel demeçte, İstanbul'un terör saldırılarına hedef olmasının ardından, Avrupa Birliği'nin Aralık 2004'te Türkiye'ye mutlaka bir müzakere tarihi vermesi gerektiğini söyledi. 
     Antonio Ferrari'nin Ankara'da dün Başbakan Erdoğan'ın evinde gerçekleştirdiği belirtilen söyleşi, Corriere della Sera'nın ilk sayfasından, ''Türkiye vuruldu. AB, Türkiye'ye kapılarını hemen açmalı'' başlığıyla anons edildi. 
     İç sayfada ise Başbakan Erdoğan'ın sözleri, ''Benim Türkiyem saldırı altında. İnfazcılar yerli, beyin takımı yabancı'' başlığıyla özetlendi. 
     
     AMAÇ PROPAGANDA 

     İstanbul'daki saldırılara ilişkin değerlendirmelerde bulunan Erdoğan, ''Saldırıların Türk vatandaşları tarafından gerçekleştirildiğini öğrenmemiz bir anlamda bizi rahatlattı. Ama ardından, saldırın planlama ve organizasyonunu yurtdışından gerçekleştirildiği ortaya çıktı. Muhtelif dinlere ve uyruklara mensup kişilerin hayatlarını kaybetmiş olmaları son derece üzücü'' dedi. 
     Başbakan Erdoğan, El Kaide adını telaffuz etmeye sıcak bakmamasının gerekçesini ise ''Soruşturmalar tümüyle sonuçlanmadan isim vermenin bir faydası yok. Zira terörün amacı zaten propagandadır. Saldırıları aşırılık yanlısı pek çok örgüt üstlendi, ama üstlenmiş olmaları bunları mutlaka onların yaptığının göstergesi değildir'' sözleriyle açıkladı. 
     Erdoğan, İstanbul'daki saldırıların tüm boyutuyla soruşturulup incelenmesinin sürdüğünü, bu konuda resmi bir açıklama için henüz erken olduğunu söyledi. 
     
     SALDIRILAR 

     Başbakan Erdoğan, ''İslami terör'' şeklindeki nitelemeyi doğru bulmadığını, Corriere della Sera'daki söyleşide de yineledi. Erdoğan, ''Bu korkunç saldırıları yapanların bazılarının Müslüman olmaları, İslam'ın terörle bağdaştığının göstergesi olamaz. Hıristiyanlardan da, Yahudilerden de teröre bulaşanlar var. Ama tektanrıcı bu üç büyük dinin değerleri, bireylerin yaptıkları işlerle asla özdeşleştirilmemelidir. Bu nedenledir ki ben 'İslami terör' biçimindeki nitelenmeyi asla kullanmıyorum. Sadece terör deyip geçiyorum, bu da yeterlidir'' diye konuştu. 
     İslam ile terörün birbirine zıt şeyler olduğuna da dikkati çeken Erdoğan, ''Dinimizde bir insanı öldürmek, tüm insanlığı öldürmek bir insanı kurtarmak, tüm dünyayı kurtarmak demektir. Bu durumda, terörist İslam diye bir düşünceyi nasıl kabul edebilirim Asla kabul edemem'' dedi. 
     
     ARALIK 2004'TE TARİH VERİLSİN 

     Başbakan Recep Tayyip Erdoğan, Avrupa Birliği'nin Türkiye'ye müzakere tarihi vermesi gerektiğini ise şu sözlerle dile getirdi 
     ''Türkiye konusunda doğru olan, Aralık 2004'te bizlere bir müzakere tarihi verilmesidir. Yakışan da budur. Bu konu şimdi daha da önem kazanmıştır. Zira Batı'ya yönelmiş olan, dahası AB'de yer alma konusunda son derece kararlı Türkiye, İslam ve demokrasiyi güçlü bir biçimde bağdaştırdığını da göstermiştir''. 
     
     BERLUSCONI AİLEMİZDEN BİRİ 

     Terörle mücadele konusunda ABD'nin Türkiye'yi tümüyle desteklediğini belirten Erdoğan, İtalya ile ikili ilişkilerin de son derece güçlü olduğunu vurguladı. 
     İtalya Başbakanı Silvio Berlusconi ile telefonla görüştüğünü söyleyen Erdoğan, ''Berlusconi, düğünde oğlumun da şahidiydi. Kendisi, ailemizden biri. İşbirliğimiz ve ittifakımız son derece güçlü'' diye konuştu. 
     Başbakan Erdoğan, İtalyan gazetecinin, ''Türkiye'nin demokratik, laik ve sosyal bir hukuk devleti olduğunu söylüyorsunuz. Siz, Atatürk'ün düşüncelerinin takipçisi misiniz '' sorusuna karşılık olarak ise, ''Bunlar, bizim cumhuriyetimizin ilkeleridir. Hedefimiz, ülkemizi mümkünse çağdaş uygarlık düzeyinin de ötesine taşımaktır'' dedi. 
     
</TEXT>
</DOC>
