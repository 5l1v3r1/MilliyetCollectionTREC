<DOC>
<DOCNO> 194029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko37.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CRM Gurusundan İstanbul'daki pazar satıcılarına övgü... 
</HEADLINE>
<TEXT>

     Kanada Memorial Üniversitesi İş İdaresi Fakültesi öğretim görevlisi, CRM Müşteri İlişkileri Yönetimi uzmanı Dr. James Barnes, İstanbul'daki pazar satıcılarının, CRM'i en iyi uygulayan perakendeciler olduğunu söyledi. 
     Advantage üye işyerlerine konferans vermek üzere HSBC'nin davetlisi olarak İstanbul'a gelen CRM uzmanı Dr. James Barnes, pazarlama hakkında bildiği herşeyi müşterilerden öğrendiğini bildirdi. 
     Müşteriyi tanıyarak karlılığın artırılabileceğini, müşteri ilişkileri yatırımlarının en iyi şekilde değerlendirilebileceğini ve onlara nasıl yararlı olunabileceğinin görülebileceğini anlatan Barnes, müşteriyi tanıyarak, onların hayatında daha anlamlı bir yere oturmanın başarılabileceğine dikkati çekti. 
     Dr. James Barnes, CRM'i bugüne kadar uygulamaya çalışan kurumların büyük çoğunluğunun olayın sadece teknolojiyle çözülebileceğini sandıklarını ve bu şekilde başarısız olduklarını dile getirdi. 
     CRM'de aslolan konunun müşterinin sesini dinlemek ve kalbine ulaşmak olduğunu vurgulayan James Barnes, bunun sadece teknolojiyi adapte ederek yapılamayacağını kaydetti. 
     İstanbul'daki pazar satıcılarının, yıllardır CRM'i en iyi uygulayan perakendeciler olduğunu kaydeden James Barnes, çağdaş CRM uygulamalarını geliştirmek isteyen herkese pazarcıları uzun uzun incelemesini tavsiye etti. 
     
     MÜŞTERİ MEMNUNİYETİ KOLESTROL BENZETMESİ 
     Müşteri memnuniyetini kolestrole benzeten Barnes, ''Nasıl iyi ve kötü kolestrol varsa ve insanın nasıl her ikisiyle de başa çıkması ve birlikte yaşaması gerekiyorsa, müşteri ilişkilerinde de iyi ve kötüyle birlikte yaşamayı öğrenmek gerekir. Önemli olan kötü kolestrolün seviyesini düşürürken, iyi kolestrolün de seviyesini yükseltmek için çaba sarfetmektir'' diye konuştu. 
     Aynı zamanda danışman ve yazar olan Barnes, 10 yıl süreyle dekanlığını yaptığı Kanada Memorial Üniversitesi İş İdaresi Fakültesi'nde öğretim görevlisi olarak görev yapıyor. 
     Barnes'in ''Pazarlamanın temelleri'' isimli kitabı da 10. baskısına ulaştı. 
     
</TEXT>
</DOC>
