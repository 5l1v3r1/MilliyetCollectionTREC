<DOC>
<DOCNO> 154772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun03.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Irak'ta tarihin en büyük banka soygunu" 
</HEADLINE>
<TEXT>

     Saddam Hüseyin'in küçük oğlu Kusay Hüseyin'in, Bağdat'a bombalar düşmeye başlamadan birkaç saat önce, Irak Merkez Bankası kasalarından 1 milyar dolar nakit para aldığı ve bunları 3 treylere yükleyerek, bilinmeyen bir yere götürdüğü öne sürüldü. 
     New York Times Gazetesi, adını saklı tuttuğu bir banka yetkilisine dayanarak verdiği haberde, olayı, ''tarihin en büyük banka soygunlarından biri'' olarak nitelendirdi. Alınan para, Irak Merkez Bankası'nın döviz rezervlerinin dörtte birini oluşturuyor. 
     Gazeteye açıklamada bulunan ve parayı nasıl verdiklerini anlatan banka yetkilisi ise ''Saddam Hüseyin'den bir emir aldığınız zaman bunu tartışamazsınız'' diye konuştu. Yetkili paranın, Kusay ve beraberinde bulunan Saddam'ın özel yardımcısı Abid El Hamid Mahmut tarafından nakit olarak alındığını sözlerine ekledi. 
     Haberde olayın 18 Mart sabaha karşı saat 04.00 sıralarında cereyan ettiği de kaydedildi. Irak'a yönelik ilk Amerikan hava saldırısı, bundan birkaç saat sonra başlamıştı. Gazete, ''Kusay ve yanındaki kişinin, Saddam Hüseyin'in imzasını taşıyan bir mektupla bankaya geldiklerini ve parayı aldıklarını'' yazdı. 
     
     SURİYE'YE Mİ KAÇIRILDI 
     Gazeteye göre, alınan paranın 900 milyon dolarlık kısmı 100'lük Amerikan dolarlarından, geri kalan 100 milyon dolarlık kısmı ise Euro'lardan oluşuyor. Gazete, paraların, bankanın kapısına getirilen treylerlere yüklenmesinin 2 saat sürdüğünü de kaydetti. 1 milyar doların banka kasalarından alındığını, ABD Hazine Bakanlığı da doğruladı. Amerikan kaynakları, Saddam'ın bu parayı yeniden iktidara dönebilmek amacıyla kullanmasından endişe ediyor. Paranın Suriye'ye kaçırılmış olabileceği de öne sürülüyor. 
     Saddam'ın devrilmesinden sonra 9 Nisan'da başlayan olaylar sırasında da yağmacılar, 400 milyon Amerikan Doları ile 40 milyon dolar tutarında Irak Dinarı çalmışlardı. 
     
</TEXT>
</DOC>
