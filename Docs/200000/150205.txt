<DOC>
<DOCNO> 150205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko17.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian Blair ile Brown, tek para birimine geçişi erteleyecek 
</HEADLINE>
<TEXT>

     İngiltere'de yayınlanan The Guardian gazetesi, İngiltere Başbakanı Tony Blair ile Maliye Bakanı Gordon Brown'ın, Tek Avrupa Para Birimi'ne geçiş ile ilgili referandumu 2 yıl süreyle ertelemeye karar verdiklerini öne sürdü. 
     Gazete, normalde 1 Mayıs 2003 tarihinde yapılacak yerel seçimlerden sonra yapılması planlanan Tek Avrupa Para Birimi'ne geçişle ilgili referandumun, bu dönemde para birimini değiştirmenin ekonomiye vereceği zararların görülmesi yüzünden erteleneceğini iddia etti. 
     Gordon Brown'ın, Bakanlığı tarafından yapılan ön araştırmaların İngiltere'nin Tek Avrupa Para Birimi'ne geçişe hazır olmadığını kanıtladığını da belirten The Guardian, konuyla ilgili açıklamanın yakın zamanda yapılacağını ve bir sonraki genel seçime kadar bir referanduma gidilmesi ihtimalinin tamamen ortadan kaldırılacağını savundu. 
     





</TEXT>
</DOC>
