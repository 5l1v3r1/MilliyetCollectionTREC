<DOC>
<DOCNO> 185215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/siyaset/siy03.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistleri yolladı 
</HEADLINE>
<TEXT>

   Kuşadası'na gelecek Olympia Countess adlı gemide casino olduğunu öğrenen Kültür Bakanlığı bürokratı, giriş izni verdirmedi. Oysa böyle bir uygulama yok 
      
   Yolcuları "gay" olduğu gerekçesiyle Kuşadası Limanı'na alınmayan geminin ardından, şimdi de başka bir gemi, içinde casino olduğu gerekçesiyle geri çevrildi. Gemi, Kuşadası Limanı'na giriş yapamayacağı için de pek çok kişinin rezervasyonu iptal edildi. Kültür ve Turizm Bakanlığı Yatırım ve İşletmeler Genel Müdürü Kudret Arslan'ın gönderdiği yazıyla başlayan olay şöyle gelişti 
   
   İLANDA GÖRÜNCE... 
   21 Ağustos tarihinde bir gazetede çıkan ilanda, Olympia Countess gemisinin Kuşadası- Patmos-Rodos-Girit-Santarone-Pire-Mikonos-Rodos-Patmos-Kuşadası hattında 30 Eylül'den itibaren tur düzenlediği duyuruldu. İlanda, gemide casino olduğu da belirtiliyordu. Bu ilanı gören Arslan geminin Türk karasularına girmemesi için çalışma başlattı. Aydın Valiliği'ne yazı yazan Arslan, Türkiye'de casinoların yasak olduğunu vurgulayarak, geminin karasularımıza girişinin engellenmesini istedi. 
   
   800 YOLCU KAPASİTELİ 
   Arslan'ın yazısı, valilikten Kuşadası Kaymakamı Ali Barış'a, oradan da Ege Ports Liman İşletmeleri Genel Müdürlüğü'ne ulaştı. Türkiye'de kumarhaneleri 1998'de yasaklayan 4302 sayılı yasayı kendisine göre yorumlayan Arslan, yüzlerce turistin Türkiye'ye girişini engelledi. Arslan, yolcu kapasitesi ortalama 800 kişi olan geminin engellenmesi için kaleme aldığı yazısında şu ifadeleri kullandı 
   
   DAHA ÖNCE HİÇ OLMADI 
   "Casinolar 4302 sayılı kanun uyarınca kapatılmıştır. Bu hükmü ihlal edenlere bir yıldan az olmamak üzere hapis ve para cezası verilmesi öngörülmüştür. Bu durumda, içinde talih oyunları salonu bulunan geminin karasularımıza girmesinin önlenmesi gerekmektedir." Bakanlıktan edinilen bilgilere göre, Türkiye'ye turist getiren kruvaziyerler için daha önce böyle bir uygulama yapılmadı. 
   
   
</TEXT>
</DOC>
