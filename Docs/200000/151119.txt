<DOC>
<DOCNO> 151119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/spor/spo01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İNÖNÜ CENNETİ 
</HEADLINE>
<TEXT>

Türkiye son yılların tansiyonu en düşük derbisine tanıklık edecek. Beşiktaş ve Fenerbahçe taraftarı görmeye alışık olmadığımız bir centilmenlik sergileyecek, stada kol kola gidecek 
     ORHAN YILDIRIM 

     Sağduyu sırası 
     HER derbi öncesi yaşanan aşırı gerginlik, tansiyonu yükselten ağır demeçler, bunun sonucunda birbirine sopalar ve bıçaklarla saldıran taraftarların yerini bu kez sağduyu alacak. Türkiye belki de son yılların en sakin Beşiktaş - Fenerbahçe maçına şahitlik edecek. İki takımın taraftarları fair - play'in en güzel örneklerini bugün İnönü Stadı'nda herkese gösterecek. 
     
     Dostluk mesajı 
     ÖNCEKİ gece birlikte yemek yiyen, dostluk mesajları veren Beşiktaş ve Fenerbahçe seyircisi, ilk kez maça kol kola gidecek, güvenlik güçlerine belki de hiç iş düşmeyecek. Siyah - Beyazlı takımın menajeri Sinan Engin de, Fenerbahçe derbisinin her açıdan çok farklı geçeceğini söyledi, "Rakibimize İnönü'nün cennet yüzünü sunacağız" ifadesini kullandı. 
     
     'Sıra bizde' 
     ENGİN, ilk maçta kendilerini mükemmel ağırlayan Fenerbahçe'ye aynı karşılığı vereceklerini belirtti. Sinan Engin, "Kadıköy'de Lucescu gördüklerine çok şaşırdı. Çünkü Galatasaray ile gittiğinde yaşadıkları yüzünden içinde bir korku vardı. Ama ne sahada, ne koridorlarda, ne de soyunma odalarında en ufak bir sorun olmadı. Şimdi misafirperverlik sırası bizde" dedi. 
     
İbrahim'in forma ısrarı      DENİZLİSPOR maçında elmacık kemiği kırılan İbrahim dün Teknik Direktör Lucescu ile özel bir görüşme yaptı. Yıldız oyuncu kendisini iyi hissettiğini ve forma giymek istediğini söyledi. Bunun üzerine Lucescu doktorlardan İbrahim hakkında bilgi aldı. Sağlık ekibi olumlu rapor verirken, tecrübeli çalıştırıcının kararını bugün vereceği öğrenildi. Bu arada yönetim galibiyete 15'er bin dolar prim vermeyi kararlaştırdı. Fotoğraflar Cengiz Malgır 
     
'Korkusuz'u izlediler      Beşiktaşlı futbolcular Fenerbahçe ile oynayacakları derbi öncesi Beykoz Acarkent'teki bir sinemaya giderek 'Korkusuz' adlı filmi izlediler. Siyah-Beyazlılar filmi beğendiklerini belirttiler. Fotoğraflar Rahman Sağıroğlu 
     
Önce kongre sonra maç      SİYAH - Beyazlı Kulübün Olağanüstü Tüzük Tadil Kongresi bugün yapılacak. Lütfi Kırdar Kongre Sarayı Anadolu salonunda saat 10.00'da başlayacak olan kongrede seçimlerin bundan böyle ocak ayı içinde yapılması, görev süresinin iki yıldan üç yıla çıkarılması, yeni üyelikler ve oy kullanma konuları başta olmak üzere birçok madde üyelerin oyuna sunulacak. 
     


SPOR 


































</TEXT>
</DOC>
