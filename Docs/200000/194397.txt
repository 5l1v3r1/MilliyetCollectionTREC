<DOC>
<DOCNO> 194397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, yenilgi şokunu yaşıyor... 
</HEADLINE>
<TEXT>

     Birinci Süper Lig'de mücadele eden Adanaspor'da, Akçaabat Sebatspor maçında alınan 2-1'lik yenilginin yankıları sürüyor. 
     Adanaspor Teknik Direktörü Yılmaz Vural, yaptığı açıklamada, Akçaabat Sebatspor karşısında mutlaka kazanmaları gerektiğini belirterek, ''Hayati önem taşıyan bir yenilgi aldık'' dedi. 
     Karşılaşmanın ilk yarısında kötü oyun sergilediklerini belirten Vural, İkinci yarıda iyi oynamalarına rağmen gol atamadıklarını ifade ederek, şunları söyledi 
     ''Beklenmedik bir yenilgi aldık. Bu maçı mutlaka kazanmamız gerekirdi. Tüm hesaplarımızı galibiyet üzerine yapmıştık. İlk yarıda pas hataları yaptık, hücumlarda çoğalamadık ve hatalı gol yedik. 
     Ancak, İkinci yarıda toparlanarak rakip kaleyi rahatsız etmeye başladık. Özellikle skoru eşitledikten sonra Necati, Meszaros ve Volkan'ın ayaklarından 3 mutlak gol kaçırdık. 
     Rakibimiz kalemize çok az geldi, ancak savunma hatasından yararlandılar ve 2 rahat gol atarak istediklerini aldılar. Şans faktörü rakibimizden yanaydı. Kaybettiğimiz puanları gelecekte çok arayacağız.'' Maçın hafta içinde oynamasına rağmen, taraftarların görevini yaptığını hatırlatan Vural, ''Onları da üzdük. Taraftarlardan özür dileriz'' dedi. 
     Avrupa Futbol Şampiyonası nedeniyle lige verilen arada sporculara 3 gün izin verdiklerini belirten Vural, devreyi en az 16 ile 18 puan arasında tamamlamayı hedeflediklerini, ocak ayında da yeni transferlerle takımın takviye edileceğini sözlerine ekledi. 
     
</TEXT>
</DOC>
