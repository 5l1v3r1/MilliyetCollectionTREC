<DOC>
<DOCNO> 198191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo09.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Uygulama değişmezse ortak karar almak zorundayız 
</HEADLINE>
<TEXT>

     Futbol Federasyonu Başkanı Haluk Ulusoy, UEFA'nın Türkiye'deki Avrupa kupası maçlarını başka sahaya alma kararını gözden geçirmek mecburiyetinde olduğunu söyledi. 
     Haluk Ulusoy, bir televizyon kanalına verdiği demeçte, UEFA'nın kararına gerekli tepkiyi gösterdiklerini belirterek, ''Verilen karar çok yanlış ve taraflıdır. Siyasi olduğunu düşünüyoruz'' dedi. 
     Yaşanan bombalama olayları sonrası Türkiye'nin yanında oldukları mesajını gönderenlerin, daha sonra ülke açısında son derece önemli olan maçların burada oynanmasına izin vermediğini anlatan Ulusoy, ''Türkiye devamlı terörü yaşayan bir ülke değil. UEFA, bu kararı tekrar gözden geçirmek mecburiyetinde'' diye konuştu. 
     
     KABULLENMEMİZ MÜMKÜN DEĞİL 
     Ulusoy, UEFA'ya ağır eleştiriler bulunan bir metin gönderdiklerini ve yapılanları kabullenmelerinin de mümkün olmadığını kaydederek, şunları söyledi 
     ''Bu durum değişmek zorunda. Her şeyden önce bir Türk vatandaşı olarak kabullenmemiz mümkün değil. Uygulamanın değişmemesi halinde, kulüpler, federasyon ve hükümet olarak bir karara varmak zorundayız. Bizi devamlı terörle yaşayan bir ülke olarak göstermeye dünyada hiçbir kurumun hakkı yoktur.'' Benzeri terör olaylarının dünyanın her yerinde yaşanabileceğine de dikkat çeken Ulusoy, ''Bugün bize, yarın size. Verilen kararlarda daha dikkatli olunmalı. Avrupa'da olabilecek bir terör saldırısında UEFA aynı kararı alabilecek mi Bunu da ileride görürüz'' dedi. 
     Başkan Ulusoy, UEFA Asbaşkanı Şenes Erzik'e de ''Letonya'da oynadığımız maçtan sonra söylediğim gibi, bu olaylarda da yine yumruğu masaya vurmalı. Sayın Erzik, eski federasyon başkanımız ve onursal başkanımızdır. Belki o kurullarda taraf olduğu için oy hakkı yok, ama 25 yıl UEFA'da görev alan bir kişi olarak bazı arkadaşlarına sözü geçmeliydi'' diye seslendi. 
     
</TEXT>
</DOC>
