<DOC>
<DOCNO> 174343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur35.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti MYK toplandı Tezkere için ikna endişemiz yok... 
</HEADLINE>
<TEXT>

     AK Parti Genel Sekreteri İdris Naim Şahin, Irak'a asker göndermeye ilişkin kararın ne olacağının şartlara, verilere, dünyanın ve Türkiye'nin durumuna göre vakti geldiğinde belli olacağını belirterek, bu konuda, AK Parti'nin, milletvekillerini ikna endişesi bulunmadığını söyledi. 
     Şahin, MKYK toplantısına ilişkin açıklamasının ardından gazetecilerin sorularını yanıtladı. 
     Şahin'e, Irak'la ilgili gelişmelerin Başbakan Recep Tayyip Erdoğan'ın Cumhurbaşkanı Ahmet Necdet Sezer'e yapacağı ziyarette ele alınıp alınmayacağı ve AK Parti'nin 2B olarak bilinen anayasa değişikliği konusunu Cumhurbaşkanı Sezer'in veto edebileceği endişesi taşıyıp taşımadığı soruldu. 
     Şahin, Irak'taki gelişmelerin komşu ülke olarak Türkiye'yi her ülkeden daha fazla ilgilendirdiğini dile getirerek, bugün için Irak'ın yeniden yapılanmasına yönelik alınması düşünülen tedbirler çerçevesinde Türkiye'yi de ilgilendiren konular bulunduğunu belirtti. 
     Bunların gerektiğinde çok üst düzeyde değerlendirilebileceğini kaydeden Şahin, ''Şüphesiz, bu ve benzeri konular, Sayın Başbakanımızın Sayın Cumhurbaşkanımızı ziyaretinde kaydettiği gelişme sınırıyla gündeme gelebilir, değerlendirilebilir'' diye konuştu. 
     AK Parti'nin sorunları çözen bir iktidar olduğunu ifade eden Şahin, işgal altındaki orman arazilerinin satılarak milletin hizmetine sunulmasını istediklerini belirtti. 
     Şahin, şöyle konuştu 
     ''Bu alanlar milletin malıdır. İşgal altındaki, ama yine bizim insanımız tarafından kah devletin ihmali kah vatandaşımızın kanunları hiçe saymak pahasına belki zaruretlerle gerçekleştirdiği işgallerin arındırılarak buraların tekrar orman alanına dönüştürülmesini zaten kimse düşünememektedir. O halde, bu sorunla Türkiye'nin devam etmesi akli değildir, sorun akılcı şekilde çözülmelidir. Parlamentomuz, bunu akılcı bir çözüme kavuşturma yolundaki adımını atmıştır. Biz, parti ve hükümet olarak doğruların peşindeyiz. Hep doğru işleri yapmanın uğraşısı içindeyiz. Yasanın onaylanması, onaylanmaması, anayasal düzenlemeler çerçevesinde işleyen bir süreçtir, sonuçlanacaktır. Türkiye'de ilk defa anayasa değişmemektedir. Bu anayasa değişikliğinde de anayasadaki diğer düzenlemeler çerçevesinde inanıyoruz ki ulus menfaati doğrultusunda yapmaya çalıştığımız bu değişiklikte beklediğimiz doğrultuda bir neticeye varılacaktır, bunu temenni etmekteyiz ama sonucuna yönelik ne lehte ne de aleyhte şu anda bir açıklamada bulunmamız hem hukuken hem de siyasi ettik olarak doğru değildir.'' 
     
     IRAK'A ASKER GÖNDERİLMESİ 
     Irak'a asker gönderilmesi konusunda AK Parti'nin eğiliminin sorulması üzerine de Şahin, şöyle konuştu 
     ''Partimizin bu konudaki eğilimi, olayları yakından, doğru izlemektir, dünyayı doğru takip etmektir ve ulusumuzun menfaatleri açısından doğru olan kararı almaktan yanadır. Çok önyargılı bir kararımız yoktur. Karar verilmesi anında karar verilecektir. Bu kararın ne olacağı şartlara göre, verilere göre, dünyanın ve Türkiye'nin durumuna göre vakti geldiğinde hem partimiz politikası olarak hem de şüphesiz nihai kararı verecek olan parlamento tarafından da gerçekleştirilecektir. Şu an için net bir görüş oluşmamıştır. Sorun izlenmektedir ve izleme çerçevesinde doğru olan, uygun olan karar verilecektir. Bundan önce olan kararlarda olduğu gibi...'' Şahin, ''Bundan önceki tezkerelerde milletvekilleri iknaya çalışılmıştı. Muhtemel bir tezkerede milletvekillerini ikna endişeniz var mı '' sorusunu da ''AK Parti olarak böyle bir endişemiz yok. Eğer bizim hükümetimiz böyle bir görüşü benimser ve bunu meclise getirip de doğal olan ve beklenen, şüphesiz bizim meclis grubumuzun kendi içinden çıkardığı, her zaman yasal ve siyasal desteğini esirgemediği hükümetimizin görüşü doğrultusunda olur. Bugüne kadar da böyle olmuştur.'' Bazı görüş ayrılıkları olabileceğini kaydeden Şahin, ancak bunun AK Parti içindeki demokrasinin göstergesi olduğunu ifade etti. 
     Meclisteki ilk tezkerenin reddedildiğinin anımsatılması üzerine de Şahin, ikinci tezkerenin kabul edildiğini hatırlattı. Şahin, ''Önce reddedilmiştir, sonra da kabul edilmiştir. Yani, reddedileni örnek almak yerine kabul edileni de dikkat almakta yarar var'' dedi. 
     
     BAĞDAT BÜYÜKELÇİLİĞİ'NE YAPILAN SALDIRI 
     Bağdat Büyükelçiliği'ne yapılan saldırının anımsatılması üzerine de Şahin, bölgedeki her türlü gelişme ve olayın kendileri için önemli olduğunu söyledi. 
     Şahin, başka bir soru üzerine de partinin kuruluş yıldönümünde bazı katılımların olabileceğini bildirdi. Kendilerine her düzeyde katılım talebi geldiğini belirten Şahin, ''Katılım talepleri vardır. Kararlar olgunlaşırsa katılım olacaktır'' diye konuştu. 
     BİL-HAN-FK 16 36 07 08 03 
     
</TEXT>
</DOC>
