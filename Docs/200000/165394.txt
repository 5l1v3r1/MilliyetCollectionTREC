<DOC>
<DOCNO> 165394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko41.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ekonomik programımız aksatılmadan sürdürülecek 
</HEADLINE>
<TEXT>

     Devlet Bakanı Ali Babacan, son günlerde IMF ile ilişkiler konusunda yapılan yorumların gerçeği yansıtmadığını belirterek, ''Ekonomik programımız hiçbir gevşemeye izin verilmeden mutlaka sürdürülecektir'' dedi. 
     Babacan, İSO Meclis Toplantısı'nda yaptığı konuşmada, ekonomik göstergelerdeki iyiye gidişin her kesimi mutlu ettiğini ve umutlandırdığını vurgulayarak, asıl işin bunu sürekli kılmak olduğunu söyledi. 
     Hükümet olarak ekonomik programa bağlılık, sıkı maliye politikası ve kararlı reform sürecini devam ettireceklerini dile getiren Babacan, enflasyonla mücadelede yakın bir zamanda özlenen tek haneli rakamlara mutlaka ulaşılacağını kaydetti. 
     Ali Babacan, ''Merkez Bankamız para politikası uygulamasında, fiyat istikrarıyla çelişmemek şartıyla büyüme ve istihdamın sağlanmasını da mutlaka dikkate alacaktır'' diye konuştu. 
     2003 için hedefledikleri yüzde 5'lik büyüme ile yüzde 6.5'lik faiz dışı fazla hedefini tutturmakta kararlı olduklarını ve sanayi sektöründen olumlu sinyaller aldıklarını kaydeden Babacan, ''Bir yandan sosyal politikaları popülizme kaçmadan sürdürürken, diğer yandan da sorumlu, tutarlı ve kararlı duruşumuz devam edecektir. Önümüzdeki günlerde gerçekleşecek yeni yasal düzenlemelerle ekonomimiz daha da sağlam altyapıya oturacaktır'' dedi. 
     Türkiye'nin ekonomide istediği ideal noktaya ulaşabilmesi için büyümesinin kaçınılmaz bir hedef olduğunu vurgulayan Babacan, şöyle devam etti 
     ''Her ne şartla olursa olsun Türkiye siyasette ve ekonomide popülizmi geride bırakmıştır. En önemlisi ülkemizde oluşmuş güven ortamı asla zedelenmeyecek, yeni hayal kırıklıkları yaşanmayacaktır. Sayın Başbakanımız başta olmak üzere, kabinemizin bütün üyeleri ve milletvekilleri bu ilkelerin sonuna kadar arkasında olacaktır'' Devlet Bakanı Babacan, Türkiye'nin iç ve dış borcuna da değinerek, ''Bugüne kadar insafsızca yapılmış borçlanmalar ülkemizin geleceğini neredeyse karartma noktasına gelmiştir'' dedi. 
     Babacan, borç yönetimindeki kararlı ve akılcı uygulamaların borç stokunun gayri safi milli hasılaya oranını mutlaka azaltacağını söyledi. 
     
     IMF İLE İLİŞKİLER 
     IMF ile yürütülen ekonomik programa ilişkin olarak ise Babacan, şunları kaydetti 
     ''Öncelikle son günlerde IMF ile ilişkilerimizle ilgili yapılan yorumların gerçeği yansıtmadığını özellikle belirtmek istiyorum. Ekonomik programımız hiçbir gevşemeye izin verilmeden mutlaka sürdürülecek ve devam ettirilecektir. IMF ile ilişkilerimizde şu boyutun kesinlikle bilinmesi gerektiğini düşünüyorum. 
     Türkiye'nin de IMF'nin de nihai hedefi Türkiye'nin kendi kendine yeter bir ülke haline gelmesidir. Bu hedefe ulaşıldığında ne Türkiye IMF'ye ihtiyaç duyacak, ne de IMF Türkiye'de kalmak zorunda kalacaktır. Hükümet olarak amacımız ekonomik programımızı hiçbir sapma olmadan yürütmek, aynı zamanda da bir an önce kendi kendine yeterli ve istikrarlı bir Türkiye hedefini tutturmaktır. 
     Bunun yakın bir zamanda gerçekleşecek olması tedirgin edici bir durum değil, hepimiz için aslında sevindirici bir durum olması gerekmektedir. Bu bağlamda 5. gözden geçirmeye ilişkin de tereddütler yersizdir. TBMM, çok yoğun bir şekilde çalışmalarını sürdürüyor. 
     Öyle ki Temmuz ayı artık tatil ayı değil bu sene. Yapısal reformlar bu süreçte hızla devam edecek. Tarihteki bazı kaymalar TBMM'nin demokratik ve tabii ki sağlıklı bir şekilde işlemesinden kaynaklanmaktadır.'' 
     
</TEXT>
</DOC>
