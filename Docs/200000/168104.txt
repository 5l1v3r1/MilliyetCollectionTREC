<DOC>
<DOCNO> 168104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur20.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın sahillerinde deniz temiz mi.. 
</HEADLINE>
<TEXT>

     Bursa'nın Mudanya, Gemlik ve Karacabey kıyı şeridinde yapılan ölçümler, bazı noktalarda kirliliğin had safhaya ulaştığı ortaya çıktı. 
     Bursa İl Sağlık Müdürü Osman Ayyıldız, yaptığı yazılı açıklamada, Gıda ve Çevre Kontrol Şubesi ekiplerince Bursa sahili şeridi olan Karacabey, Mudanya, Gemlik arasında, halkın en çok denize girdiği toplam 26 noktada periyodik ölçümler yapıldığını bildirdi. 
     Ayyıldız, Haziran ayı birinci tur deniz suyu ölçümlerinde, koli basili oranının 14 noktada eşik değerin altında, 12 noktada ise eşik değerin üstünde çıktığını anlattı. Ayyıldız, Haziran ayı ikinci tur ölçümlerinde ise 18 noktada eşik değerin altında olan koli basili miktarının 8 noktada yüksek çıktığına işaret etti. 
     Deniz suyu kirlilik nedenlerinin başında evsel ve endüstriyel atıkların geldiğini belirten Ayyıldız, bölgeye hakim rüzgar ve deniz trafiği gibi faktörlerin de ölçüm sonuçlarını etkilediğini ifade etti. 
     Ayyıldız'ın verdiği bilgiye göre, 26 noktada yapılan Haziran ayı ikinci tur deniz suyu ölçümlerinde, Kurşunlu Siteler Önü, Kızılay Kampı, Demirhane Halk Plajı, Kumyaka Tatil Sitesi ve Kumyaka Özel İdare Kampı mevkiinde, normalde 100 mililitrede 200 olması gereken koli basili miktarının, normalden 12 kat fazla yani 2400 olduğu belirlendi. 
     Ölçümlerde, Motel Köksal önünde 1100, Zeytinbağı ve Yeniköy Halk plajlarında 240 olarak belirlenen koli basili oranının Büyükkumla, Küçükkumla, Gemsaz, Kumsaz, Altıntaş, Arnavutköy, Eşkel, Eğerce, Altınkum, Bayramdere, DSİ Kampı ve Karacabey Kurşunlu Halk Plajı'nda eşik değerin çok altında olduğu gözlendi. Narlı Halk Plajı, Karacaali İzcilik Kampı, Hasanağa İzcilik Kampı ve Kurşunlu Köyaltı Halk Plajı'ndaki ölçümlerde ise koli basili miktarı ''0'' olarak kaydedildi. 
     
</TEXT>
</DOC>
