<DOC>
<DOCNO> 191175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun04.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'nın en büyük petrol şirketinin başkanı gözaltında... 
</HEADLINE>
<TEXT>

     Rusya'nın en büyük petrol üreticisi şirketi olan Yukos'un başkanı Mihail Kodorkovski'nin, bu sabah Sibirya'da gözaltına alındığı bildirildi. 
     Yukos Sözcüsü Aleksandır Şadrin, İnterfaks'a yaptığı açıklamada, Kodorkovski'nin özel uçağıyla Sibirya'daki bir havaalanında yakıt ikmali yaptığı sırada, kamuflajlı ve siyah elbiseli kişiler tarafından gözaltına alındığını söyledi. 
     Yukos şirketi ve hissedarları hakkında, uzun süreden beri vergi kaçırmak ve devlet mallarını çalmak iddiasıyla soruşturma yürütülüyordu. 
     Kodorkovski'nin uçağının Sibirya bölgesindeki Novosibirsk kentindeki havaalanına yakıt ikmali için iner inmez kamyonlarla çevrildiğini ve özel birliklerin, uçaktakilerden silahlarını atmalarını istediğini belirten Şadrin, ''Kodorkovski, bir yetkiliyle görüşmesinin ardından polislerle gitmeyi kabul etti'' dedi. 
     Şadrin, Kodorkovski'nin nerede tutulduğu konusunda şu anda ellerinde bilgi bulunmadığını sözlerine ekledi. 
     Yukos ile ilgili ilk soruşturma, şirketin hissedarlarından Platon Lebedev'in, 1994 yılında bir gübre fabrikasının özelleştirilmesi sırasında devlet malını çalma iddiasıyla Temmuz ayında gözaltına alınmasıyla başladı. 
     Savcılık, geçen hafta da Yukos yöneticilerinden Vasili Şaknovski hakkında vergi kaçırma iddiasıyla dava açarken, Yukos'un sahip olduğu şirketlerin ve hissedarlarının malvarlığını da inceleme altına aldı. 
     
</TEXT>
</DOC>
