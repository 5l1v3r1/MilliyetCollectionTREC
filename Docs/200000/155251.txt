<DOC>
<DOCNO> 155251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/spo15.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

El Saka tamam      TRANSFERİN gözde isimlerinden Gençler'in Mısırlı oyuncusu El Saka, kulübüyle iki yıllık anlaşma yeniledi. El Saka, "Sabah Aziz Yıldırım aradı, ama ben Gençlerbirliği'ni çok seviyorum. Tercihimi kulübümden yana kullandım" dedi. Mısırlı oyuncunun 675 bin dolar garanti para alacağı açıklandı. 
     
Denizli Manisa'da      FENERBAHÇE'NİN eski teknik direktörü Mustafa Denizli İkinci Lig A Kategorisi takımlarından Manisa Vestel ile anlaştı. Denizli'nin yarın sözleşme imzalayacağı öğrenildi. 
     
İran'a ziyaret      FUTBOL Federasyonu Başkanı Haluk Ulusoy başkanlığında bir heyetin pazar günü İran'a gideceği bildirildi. Türk heyetinin, İsfahan kentini ziyaret edeceği ve burada Sepehan ile Zob Ahan arasındaki maçı izleyeceği öğrenildi. 
     
Atalay'dan toplantı      GSGM Müdürü Mehmet Atalay, bugün İstanbul'da 47 federasyon başkanı ile biraraya gelecek. Başkanlarla tanışma adı altında yapılacak ve Burhan Felek'de saat 10.00'da başlayacak toplantıda, Türk sporunun yeniden yapılanması da anlatılacak. 
     
Ayhan'ın hedefi      ATLETİZM dünyasının "Altın Kızı" Süreyya Ayhan, Golden Ligi'nin ödülü olan 1 milyon dolara göz koydu. Ayhan, altı yarışta da birinci olacak atlete verilecek olan büyük ödül için çalışmalarını yoğun bir şekilde sürdürüyor. 
     
Genk satılık      BELÇİKA 1. Ligi'nin güçlü ekiplerinden Genk, maddi sıkıntı nedeniyle kadrosunda yer alan 55 futbolcunun 24'ünü satışa çıkardı. Satılıklar listesinde Japonya Milli Takımı'nda oynayan Suziki de yer aldı. 
     

</TEXT>
</DOC>
