<DOC>
<DOCNO> 197459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo09.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, 19 yıl sonra Galatasaray'ı yenmenin sevinci içinde 
</HEADLINE>
<TEXT>

     Denizlispor, Galatasaray'ı 2-1 yenerek taraftarlarına çifte bayram yaşatırken, kulüp başkanı Zafer Katrancı, ''İlk 5 hedefine doğru emin adımlarla ilerliyoruz'' dedi. 
     Birinci Lig'e yükseldiği 1983-1984 sezonunda rakibini Denizli'de 2-1 yenen yeşil-siyahlılar, Galatasaray'ı 19 yıl aradan sonra yine aynı skorla geçerek, üst sıralara doğru tırmanışını sürdürdü. 
     Kendi sahasında en son Malatyaspor'u ligin 7. haftasında tek golle yenen Denizlispor, taraftarlarının galibiyet hasretini de Galatasaray maçında dindirmiş oldu. 
     Denizlispor Kulübü Başkanı Zafer Katrancı, Galatasaray önünde elde edilen galibiyetin tüm camiaya bir bayram armağanı olduğunu belirterek, teknik direktör Giray Bulak, futbolcular ve taraftarlara teşekkür etti. 
     Atatürk Stadı'ndaki güzel atmosferi 3 puanla süslediklerini kaydeden Katrancı, ''Sezon başında Denizlispor'un hedefini ilk 5 olarak açıklamıştık. Bu hedefe doğru emin adımlarla ilerliyoruz'' diye konuştu. 
     Katrancı, Galatasaray maçının galibiyeti dolayısıyla futbolculara 5'er milyar lira prim verileceğini sözlerine ekledi. 
     
</TEXT>
</DOC>
