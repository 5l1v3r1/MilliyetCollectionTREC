<DOC>
<DOCNO> 152572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko07.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Örnek kaymakamlık... 
</HEADLINE>
<TEXT>

     Köylere Hizmet Götürme Birliği bünyesinde süt toplama merkezi kuran Konya'nın Derebucak İlçe Kaymakamlığı, sağlıklı süt temininin yanı sıra, aylık yaklaşık 2 milyar 600 milyon lira gelir sağlıyor. 
     Derebucak Kaymakamı Selami Işık, ilçeye bağlı belde ve köylerde üretimin artırılması yönünde aralıksız çalıştıklarını söyledi. 
     Özellikle süt sığırcılığının oldukça geliştiğini ancak üreticilerin sütlerini pazarlamakta zorluk çektiğini belirten Işık, bu nedenle ilçede süt toplama merkezi kurduklarını kaydetti. 
     Modern bir yapıya sahip merkezde aylık ortalama 150 ton süt toplandığını vurgulayan Işık, toplanan sütlerin soğuk tanklara alındığını ve tamamen soğutulduktan sonra firmaya teslim edildiğini ifade etti. 
     Konya'da kurulu Şekersüt ile anlaştıklarını ve sütleri bu firmaya teslim ettiklerini anlatan Işık, ''Süt soğuk olduğu için mikroorganizma bozulmasının önüne geçiliyor. Böylece firma, sağlıklı süt alabildiği gibi üretimde karşılaşılan zorluklar en aza indiriliyor'' dedi. 
     Işık, çiftçiye destek olma ve sağlıklı süt teminin yanı sıra Şekersüt ile yapılan anlaşma çerçevesinde litre başına 17 bin 500 bin lira aldıklarını belirterek, bu yolla aylık yaklaşık 2 milyar 600 milyon lira gelir sağlandığını söyledi. 
     Sağlanan gelirin Köylere Hizmet Götürme Birliği bünyesinde çiftçilere döndüğünü kaydeden Işık, bu paranın tamamına yakınının üretime kanalize edildiğini ve çiftçinin desteklendiğini sözlerine ekledi. 
     





</TEXT>
</DOC>
