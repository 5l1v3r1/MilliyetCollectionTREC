<DOC>
<DOCNO> 195861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yasam/yas05.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum sonrası en kritik altı ay 
</HEADLINE>
<TEXT>

   Uzmanlar uyarıyor Bir erkeğin eşini aldatmaya yönelik en tehlikeli zamanı, eşinin doğum yapmasından sonraki altı ay 
   TUNCAY DAĞLI Adana DHA 
   
   "Erkek dışlanmış hisseder" 
   ÇUKUROVA Üniversitesi'nde "Severek Ayrılalım" başlığıyla konferans veren Prof. Dr. Mehmet Yankı Yazgan, anneyle bebeğin birbirine olan bağlılığını, erişkinler arasındaki aşka benzetti. Yazgan, şunları kaydetti "Annenin bebeğine olan yoğun bağımlılığı hamileliğin ilk 6 ayında başlar, doğumdan sonraki 3 aya kadar sürer. Erkeklerin ise en fazla doğumdan sonraki ilk altı ayda evlilik dışı ilişkiye yöneldiği görülür. Anneyle bebek arasında yaşanan bu yoğun ilişki durumu, erkeğe dışlanmışlık duygusu verir." 
   
   Huzurlu ayrılıkların sırrı 
   BİR annenin bebeğine karşılık beklemeden bağlandığını anlatan Yazgan, şöyle devam etti "İlişkinin zayıflığı, kaybetme korkusunu ve tedirginliği getirir. Çocuk, sürekli annesinin kendisini terk edeceği korkusunu yaşar. Erişkinlerin yaşadığı aşkta da benzerlik var. Güven olmayınca hep ayrılık korkusu yaşanır. Okula başlama, taşınma, emekli olma, iş değiştirme de birer ayrılıktır. Kişilerin ardında bıraktığı ilişki ne kadar sağlamsa ayrılık da o kadar huzurlu olup acı vermez." 
   
   
</TEXT>
</DOC>
