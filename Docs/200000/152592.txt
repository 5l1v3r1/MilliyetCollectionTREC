<DOC>
<DOCNO> 152592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo07.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Cimbomdan çekinmiyor... 
</HEADLINE>
<TEXT>

     Adanaspor, yarın yapacağı Galatasaray maçının hazırlıklarını bugün gerçekleştirdiği antrenmanla sürdürdü. Turuncu-beyazlı ekibin akşam saatlerinde İstanbul'a gideceği bildirildi. 
     Adanaspor Kulübü İdari Menajeri Erdoğan Yılmaz, yaptığı açıklamada, ligin sonuna gelindiğini ve son 6 maçta Adanaspor'u ligde bırakabilecek puanları mutlaka kazanacaklarını belirtti. 
     Galatasaray, Gençlerbirliği ve Beşiktaş ile art arda yapacakları maçlardan mutlaka kendileri için gerekli puanları alacaklarını belirten Yılmaz, şunları kaydetti 
     ''Zorlu serinin ilk maçını yarın Galatasaray ile yapacağız. Rakibimizden kesinlikle çekinmiyoruz. Her maçtan puan almaya gayret göstereceğiz. Kesinlikle hiçbir rakibe kolay teslim olmayacağız. Galatasaray'da en az bizim kadar stresli çıkacak. Onların da puan kaybına tahammülleri yok. Çok zorlu ve atmosferi yüksek bir maç bizi bekliyor. Rakibimizin gerginliğinden faydalanıp maçı kazanmanın mücadelesini vereceğiz. Teknik kadro ve futbolcularımıza olan güvenimiz tam. Zorlu bir yola çıkıyoruz. Bu yolda kaza yapmak istemiyoruz.'' Uçakla saat 17.15'de İstanbul'a hareket edecek olan Adanaspor'da sakatlığı süren Pachola ve kart cezalısı Ercan'ın dışında eksik oyuncunun bulunmadığı belirtildi. 
     





</TEXT>
</DOC>
