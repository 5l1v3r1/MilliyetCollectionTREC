<DOC>
<DOCNO> 164272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/siyaset/asiy.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bakanlıktaki çark, ihaleleri paylaşıyor' 
</HEADLINE>
<TEXT>

Yolsuzlukları Araştırma Komisyonu'nda "bilgi veren" eski Bayındırlık Bakanı Aydın, "bakandan talimat aldık" ifadeleri için de, "Arkadaşlarım o ifadeyi işkence altında verdi" dedi 
     SALİHA ÇOLAK Ankara 

     TBMM Yolsuzlukları Araştırma Komisyonu, rapor yazımından önce son olarak eski Bayındırlık Bakanı MHP'li Koray Aydın ile eski Enerji Bakanı ANAP'lı Cumhur Ersümer'i dinledi. Aydın, bakanlıkta ihaleleri paylaşan bir çark bulunduğunu söylerken, Ersümer'in Milliyet'in haberine atıfta bulunarak toplantının Polonya'daki gibi basına açık yapılması önerisi "altyapı yetersiz" gerekçesiyle reddedildi. 
     Aydın, Vurgun Operasyonu kapsamında yargıya da yansıyan iddiaları yanıtlarken ihalelere belli firmaların davet edilmesini, "Yetkim vardı, kullandım" diye açıkladı. Sistemden kaynaklanan yolsuzlukları önlemek için çalıştığını anlatan Aydın, "Bakanlıkta bir çark kurulmuş. Dosyalar geliyor, paylaşılıyor. Müteahhitler, bürokratlar bu çarkın içinde. Ankara'da herkes bunu biliyor" dedi. 
     
     Basın suçluymuş 
     "Basın yalan haberler yazdı, üzerime geldi. Beni yıpratmaya çalıştılar" iddiasında bulunan Aydın, siyasi bir komployla karşı karşıya kaldığını savundu. "Suçsuzsanız Yüce Divan'da aklansanız daha iyi olmaz mıydı" sorusuna Aydın, "Buna gerek yoktu. Suçlu değildim" yanıtını verdi. 
     Aydın, yargılanan yakın çalışma arkadaşlarının "Bakandan talimat aldık" yolundaki ifadelerinin anımsatılması üzerine "Arkadaşlarım o ifadeyi işkence altında verdi. Görülmedik işkence yapıldı. Kendileri yazmış getirip imzalatmışlar" dedi. 
     Aydın, CHP'li bir üyenin, "Cumhuriyetin bir bakanı olarak işkenceden yakınıyorsunuz, üzerine gitmediniz" sorusuna ise yanıt vermedi. 
     Aydın, ihalelerde fahiş fiyat artışlarının, önceden öngörülemeyen yeni koşulların ortaya çıkmasından kaynaklandığını, en büyük fiyat artışlarının Karadeniz sahil yolunda yaşandığını, konuyla ilgili Meclis soruşturması açıldığını, ancak partilerin anlaşmasıyla Yüce Divan'a gidilmesinin engellendiğini anlattı. 
     Partisinin yıpratma politikası izlendiğini ve kendisinin kurban seçildiğini savunan Aydın, Vurgun Operasyonu'nun da bu kapsamda genişletildiğini belirterek "Partiler arasında siyasi hesaplaşma ve siyasi organizasyon benim üzerimden yapıldı. Bunu anlayınca partimin daha fazla yıpranmaması için istifa ettim" dedi. 
     

</TEXT>
</DOC>
