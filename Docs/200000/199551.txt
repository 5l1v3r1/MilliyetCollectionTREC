<DOC>
<DOCNO> 199551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo07.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hentbol'de Avrupa kuraları çekildi... 
</HEADLINE>
<TEXT>

     Hentbol Avrupa kupalarında erkeklerde Türkiye'yi temsil eden Çankaya Belediyesi ve Trabzon Belediyesi'nin rakipleri belli oldu. 
     Erkekler Kupa Galipleri Kupası 4. tur maçında Çankaya Belediyesi, Norveç temsilcisi Sandefjord ile karşılaşacak. İlk maç 13 veya 14 Aralık, rövanş karşılaşması da 20 veya 21 Aralık'ta yapılacak. Türk ekibinin ilk karşılaşmasında Sokol-Posaveç Hırvatistan hakem ikilisi düdük çalarken, ikinci maçta da Ukrayna'dan Shal-Konoplyastyy ikilisi görev alacak. Mücadelelerin nerede yapılacağı konusunda iki kulüp yetkilileri arasında görüşmeler sürüyor. 
     Trabzon Belediyesi ise Çalenç Kupası 4. tur maçında Rusya'dan Voronezh RPO HC Energia ekibiyle mücadele edecek. Türk ekibi, ilk maçını 13 Aralık Cumartesi günü saat 19.00'da Trabzon'da, rövanş karşılaşmasını da 20 Aralık Cumartesi günü TSİ 16.00'da Voronezh kentinde yapacak. Kupanın ilk maçında Hırvat hakem ikilisi Sarajliç-Vukusiç görev alacak. İkinci maçı ise Slovakya'dan Karlubik-Struhar hakem ikilisi yönetecek. 
     
</TEXT>
</DOC>
