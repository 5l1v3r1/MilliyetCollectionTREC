<DOC>
<DOCNO> 160778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko10.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Sabancı Mayıs'tan itibaren piyasada canlanma görüyoruz 
</HEADLINE>
<TEXT>

     Sabancı Holding Perakendecilik Grup Başkanı Demir Sabancı, Mayıs ayından itibaren piyasada, en azından kendi şirketlerinde bir canlanma gördüklerini bildirdi. 
     Demir Sabancı, yılın ilk çeyreğinde savaş çıkıncaya kadar perakende sektöründe büyük bir anormallik yaşanmadığını ifade etti. 
     Müşterilerin mağazalara akın ederek temel tüketim maddelerini stoklamak için yüksek miktarda alışverişler yapmadığını, buna karşın sektörün genelde tedbirler aldığını, stok seviyelerinde ve kritik ürünlerde dikkatli davrandığını anlatan Sabancı, savaşın asıl etkisini Nisan ayında gösterdiğini vurguladı. Demir Sabancı, şunları kaydetti 
     ''Fakat bu beklenildiği gibi uzun, belirsizlikleri çok olan bir savaş olmadığı ve kazanan tarafın kim olduğu çok önceden belli olduğu için Nisan ayı da, kimseyi büyük bir hayal kırıklığına uğratmadı. Bir sıçrama, önemli bir kıpırdanma olmadı ama büyük bir hayal kırıklığına da kimseyi uğratmadı. 
     Mayıs ayından itibaren piyasada, en azından kendi şirketlerimizde bir canlanma görmekteyiz. Bu nedenden dolayı savaşın tesiri gözde büyütüldüğü kadar kötü olmadı.'' 
     
     ''İKİNCİ 6 AY İÇİN OLUMLUYUZ'' 
     Demir Sabancı, Nisan sonu itibariyle geçen yılın aynı dönemine göre yüzde 12'lik reel bazda bir büyüme gerçekleştirdiklerini ifade ederek, bu rakamın Nisan ayındaki durgunluğa rağmen önemli olduğuna dikkat çekti. 
     Sabancı, şöyle devam etti 
     ''Burada tabii Ocak, Şubat, Mart aylarının da önemli, faydalı etkisi vardır. Şubat ayında kar olmasına, insanların evlerinden çıkmakta zorluk çekmesine rağmen bu rakam güzel bir işarettir. Senenin devamında da bu iyimserliğimiz devam etmektedir. Beklenmedik bir sıkıntı veya gelişme olmazsa ikinci 6 ay için de olumluyuz.'' Sabancı Grubu olarak seneye olumlu baktıklarını ifade eden Demir Sabancı, ''2002 yılına göre daha iyi gelişmeler olacağını ümit ediyoruz. 2001 yılı tabii ülkemiz için çok zordu, yaraları ağır olan bir seneydi. Bunun telafisi çok kısa sürede olamayabilir. Onun için 2002 bir geçiş dönemiydi. 2003 yılında daha derlenip toparlanmayı ümit ediyoruz. Nisan sonu rakamları da bunun daha iyi olduğunun bir göstergesi'' dedi. 
     
</TEXT>
</DOC>
