<DOC>
<DOCNO> 180735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo06.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın efsanelerinden Gökhan'a gecikmeli jübile.. 
</HEADLINE>
<TEXT>

     Beşiktaş'ın unutulmaz futbolcularından Gökhan Keskin, yeşil sahalara gecikmeli veda ediyor. 
     Beşiktaş forması altında birçok başarıya imza atan ve faal futbolculuk yaşantısını 2 yıl önce bırakan Gökhan Keskin için yarın jübile yapılacak. 
     Gökhan Keskin'in jübilesinde, Beşiktaş ile Bursaspor karşı karşıya gelecek. Show TV'den naklen yayınlanacak maç, saat 20.45'de başlayacak. 
     Jübile maçını eski ve yeni açık tribünlerde izleyecek taraftarlar ücret ödemeyecek. 
     
     ÜNLÜLER GEÇİDİ 
     Gökhan Keskin'i, jübilesinde eski takım arkadaşları da yalnız bırakmayacak. Saat 19.00'da eski şöhretler gösteri maçı yapacak. 
     Gösteri maçında takımlarda yer alacak futbolcular şöyle 
     Zafer Öğer, Haluk Özgerçek, Recep Çetin, Ulvi Güveneroğlu, Kadir Akbulut, Fikret Demirer, Ziya Doğan, Mehmet Özdilek, Metin Tekin, Ali Gültiken, Feyyaz Uçar. 
     Adem İbrahimoğlu, Süleyman Oktay, Ömer Gülen, Mehmet Ekşi, Barbaros Yardım, Şenol Fidan, Rıza Çalımbay, Kenan Oktay, Saffet İşler, Haluk Duranoğlu, Halim Okta. 
     Bu arada gösteri maçının ardından Gülşen ve Beşiktaşlı sanatçı Hakan Altun, konser verecek. 
     
     MUHTEŞEM KARİYER 
     Toplam 20 yılı siyah-beyazlı camiada geçen Gökhan Keskin, futbola Beşiktaş Yıldız Takımı'nda başladı. İlk kez 1983-84 sezonunda A takım formasını giyen Gökhan, Beşiktaş forması altında 5 lig, 3 Türkiye Kupası, 3 Cumhurbaşkanlığı Kupası, 1 Başbakanlık Kupası ve 1 TSYD Kupası şampiyonluğu yaşadı. Keskin, siyah-beyazlı formayla 501 maç oynayıp, 24 gol attı, 42'si A olmak üzere, toplam 56 kez ay-yıldızlı formayı giydi. 
     A takımda 13 yıl Beşiktaş formasını giydikten sonra 1995-96 sezonu sonunda İstanbulspor'a transfer olan Gökhan Keskin, 5 sezon sarı-siyahlı formayı giyip, 2000-2001 sezonu sonunda futbolu bıraktı. Gökhan, aynı yıl İstanbulspor'da Aykut Kocaman'ın yardımcısı olarak teknik adamlık kariyerine başladı. 
     
     YÜZYILIN 11'İNE DE SEÇİLDİ 
     100. Yıl Balosu'nda siyah-beyazlı taraftarların anketleriyle belirlenen ''Yüzyılın 11'i''nde de yer alan Gökhan Keskin, efsane futbolcular arasına girdi. 
     Siyah-beyazlı takımda orta alan oyuncusu olarak göreve başlayan Gökhan Keskin, Samet Aybaba'nın futbolu bırakmasının ardından savunmanın ortasına kaydırıldı ve kariyeri boyunca bu mevkide oldukça başarılı karşılaşmalar çıkardı. 
     
     KRİTİK GOLLER DE ATTI 
     Gökhan, savunmada görev yapmasına karşın unutulmayan gollere de imza atmıştı. 
     18 Eylül 1985 tarihinde Avrupa kupalarında ünlü Athletic Bilbao'ya deplasmanda oldukça uzak bir mesafeden nefis bir gol atan Gökhan Keskin, 1985-86 sezonunun son maçında Trabzonspor'u Hüseyin Avni Aker Stadı'nda yenen gole de imza atmıştı. Bu gol, siyah-beyazlı takımı şampiyonluğa taşımıştı. 
     
</TEXT>
</DOC>
