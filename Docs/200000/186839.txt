<DOC>
<DOCNO> 186839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur02.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu "Telif hakları yasası en geç kasımda çıkacak" 
</HEADLINE>
<TEXT>

     Kültür ve Turizm Bakanı Erkan Mumcu, Telif Hakları Yasası'nın bir ay içinde, sinemayla ilgili yasanın da en geç bir yıl içinde çıkarılacağını söyledi. 
     40. Altın Portakal Film Festivali Ödül Töreni'nde konuşan Kültür ve Turizm Bakanı Mumcu, sözlerine ''Bir kaç akü taşımanın meslektaş sayılmaya kifayet etmeyeceğini biliyorum. Ama bu sanata gönül vermiş biri olarak karşınızdayım. Bakan olarak benden beklentilerinizin farkındayım'' diye başladı. 
     Türkiye'de sanatın ve sanatçının mutlaka geliştirilmesi ve desteklenmesi gerektiğini belirten Mumcu, Telif Hakları Yasası'nın bir ay içinde çıkacağını bildirdi. 
     Mumcu, şöyle konuştu 
     ''Telif Hakları konusunda getirdiğimiz tablo, herkesi tatmin eden bir tablo. Telif Hakları Yasası, Ekim sonu, en geç Kasım ayı başında çıkmış olacak. Sanatçılar bu yasayla emeğinin karşılığını eksiksiz olarak almış olacak. Sinemayla ilgili yasa Kasım ayına yetişmez. Ama gelecek festivalden önce çıkarılacağına söz veriyorum. Önümüzdeki yıl sinemaya teşvik sağlayacak, sanatçıları sosyal şemsiye altına alacak bir yasa çıkmış olarak karşınızda olacağım. Bu yasa sinemaya maddi destek ve teşvik sağlayacak bir yasa olacak. Sanatçıları, onlara özel bir sosyal güvenlik şemsiyesi altına alacak.'' Sinemanın en büyük sorununun parasızlık olduğunu söyleyen Mumcu, bu sorunun giderilmesi için sponsorluk sistemi geliştirilerek girişimcilerin de sinemayı teşvik etmesi gerektiğini bildirdi. 
     Tören öncesi gazetecilerin sorularını da yanıtlayan Mumcu, Cumhuriyet'in 80. Yılı etkinlikleri dolayısıyla bu yıl Altın Portakal Film Festivali'ne arzu edildiği ölçüde bütçe aktaramadıklarını belirterek, ''Ama önümüzdeki yıldan itibaren bu olayı çok büyük bir olay haline getirmemiz mümkündür. 40 yılı aşmış, geleneği olan bu olayın kamu desteği olmadan sponsorlar marifetiyle de çok daha büyük çığıra ulaşması mümkündür'' diye konuştu. 
     Altın Portakal Film Festivali'nin uluslararası platforma açılması gerektiğini de vurgulayan Mumcu, Altın Portakal'ın Türk sinemasını da içine alacak gerçek bir şölene dönüştürülmesi gerektiğini bildirdi. Mumcu, ''Bunun için biraz daha bütçe ve profesyonel teknikler gerekiyor. Yerel yönetimleri bu konuda yalnız bırakmamak gerekiyor'' dedi. 
     
</TEXT>
</DOC>
