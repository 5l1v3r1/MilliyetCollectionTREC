<DOC>
<DOCNO> 158900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur25.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar, Sertab Erener'in başarısını değerlendirdi Gurur duyduk 
</HEADLINE>
<TEXT>

     Türkiye'nin, Sertab Erener'le katıldığı 48. Eurovision Şarkı Yarışması'nda birinci olması, sanatçılar tarafından da büyük sevinçle karşılandı. 
     Popüler Müzik Sanatı Vakfı POPSAV Başkanı Hakan Peker, POPSAV Yönetim Kurulu adına yaptığı açıklamada, Sertab Erener'in birinci seçilmesinin büyük başarı olduğunu vurgulayarak, şunları kaydetti 
     ''Yorumcumuz Sertab Erener'in 'Every Way That I Can' adlı bestesinin 48. Eurovision Şarkı Yarışması'nda birincilik alması, büyük bir başarıdır. POPSAV olarak, aranjör Ozan Çolakoğlu, söz yazarı ve besteci Demir Demirkan ve yine besteci ve yorumcu Sertab Erener'i, ülkemiz adına kazandırdıkları bu başarıdan dolayı kutluyoruz.'' Sanatçı Ajda Pekkan da, Erener''in elde ettiği başarıya çok sevindiğini belirterek, ''Türkiye adına, Sertab adına gurur duydum'' dedi. 
     Türkiye'nin ilk kez 1975'te katıldığı yarışmada ''Seninle Bir Dakika''yı seslendiren Semiha Yankı da, Sertab Erener'in elde ettiği başarıyı ''olağanüstü, muhteşem'' olarak nitelendirdi. 
     Yankı, ''Benim 28 sene önce başlattığım bir yarışı Sertab finale taşıdı, birinci de yaptı. Helal olsun. O güzel sesine, yorumuna sağlık. Türkiye'nin de bu yarışmada birinci olabileceğini kanıtladı. Tebrik ediyorum'' diye konuştu. 
     Semiha Yankı, 28 yıl önce yarışmaya gittiği dönemde ''televoiting'' sistemi olsaydı kendilerinin de böyle büyük başarılarla döneceklerine inandığını ifade ederek, şunları kaydetti 
     ''Ama o zamanlar belli bir kesimin, belli bir jürinin elindeydi. Telefon sistemi değildi. İsveç, Norveç, Danimarka birbirine Rusya müttefiklerine, müttefikleri Rusya'ya Güney Kıbrıs Rum kesimi Yunanistan'a, Yunanistan Güney Kıbrıs Rum kesimine oy veriyordu. Böylesine inanılmaz bir şey... 
     Ama şarkımız o kadar güzeldi ki, her türlü politikaya rağmen birinci olmayı başardık. Göğsümüz kabardı. İftihar ediyorum. Gözlerim yaşardı. Futboldaki yerimiz, dünya güzellik yarışmalarında yerimiz belli. Eurovision'da da belli. Artık dünya korksun bizden. Türkler geliyor, geldi bile...'' 
     
     NİLÜFER ''BİRİNCİLİĞİ HAK ETMİŞLERDİ'' 
     Sanatçı Nilüfer de, 48. Eurovision Şarkı Yarışması'nı başından sonuna kadar izlediğini anlatarak, ''Sertab'ın ve ekip arkadaşlarının performansı, şarkıyı söylemeleri, sahne gösterileri, her şey çok güzeldi. Birinciliği başından sonuna kadar hak etmişlerdi. Onları yürekten kutluyorum'' dedi. 
     
     OKAY TEMİZ ''SERTAB KENDİSİNE LAYIK OLANI YAPTI'' 
     Dünyaca ünlü sanatçı Okay Temiz de, birinciliğin Türkiye açısından çok güzel bir olay olduğunu belirterek, ''Sertab, en iyi vokalistlerimizden biri. Bu işi en iyi yapan kişi. Koreografi de çok güzeldi. Sertab, kendisine layık olanı yaptı. Kendisini kutluyorum'' diye konuştu. 
     Türkiye'nin yarışmada yıllardır başarılı olamamasının ''politik'' nedenlerden kaynaklandığının bir kez daha ortaya çıktığını belirten Temiz, Sertab Erener'in yarışmada şarkıyı İngilizce söylemesine ilişkin de şunları kaydetti 
     ''Lisan önemli değil, önemli olan müzik. İngilizce herkesin bildiği bir dil. Her ülkenin İngilizce aksanı farklı olabilir. Hintli, Afrikalı İngilizce şarkı söylerse, kulağa hoş gelebilir. Ama bir Türk söylerse hoş olmayabilir. Aksanı düzgün olmalı. Sertab'ın İngilizce söylemek istemesi kendisine olan inancından.'' 
     
</TEXT>
</DOC>
