<DOC>
<DOCNO> 155864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur20.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem hırsız hem yüzsüz... 
</HEADLINE>
<TEXT>

     Telekomdan geldiğini söyleyerek yaşlı iki kadının evine giren kimliği belirsiz bir kişi, evleri soyduktan sonra yaşlı kadınlardan birini yaraladı. 
     Bakanlıklar Becerikli Sokak 4 numaralı apartmana gelen kimliği belirsiz bir kişi, burada oturan Süheyla Kubalı'nın 90 kapı zilini çalarak ''Telekom''dan geldiğini söyledi. Telefon arızası bulunduğunu belirten kimliği belirsiz kişi, telefonla uğraşıyormuş gibi davrandı. Yaşlı kadın, bu kişinin ayrılmasından sonra evde bulunan 3 milyar lirasının çalındığını fark etti. 
     Yaşlı kadının ''155 Polis İmdat'' servisini araması üzerine olay yerine gelen ekipler olayla ilgili soruşturma başlattı. 
     Bu sıralarda, Maltepe Yayla Sokak'tan ikinci bir ihbar geldi. Yayla Sokak'ta oturan Nebihe Karagöz'ün 76 kapısını çalan bir kişi, ''Telekom''dan geldiğini ve arıza kontrolü yapacağını söyledi. Bu kişinin bir süre sonra çekmeceleri kontrol etmesinden şüphelenen Karagöz, ''Sen telefoncuya benzemiyorsun. Benim oğlum hakim'' diye kimliği belirsiz kişiyi uyardı. Bunun üzerine evde bulunan kişi, üzerinde bulunan kesici aletle yaşlı kadını yüzünden yaraladı. 
     Kanlar içerisinde kalan Karagöz, Gazi Üniversitesi Hastanesi'ne kaldırıldı. Yaşlı kadının evinden bir şey alınıp alınmadığı, henüz tespit edilemedi. 
     Her iki eve gelen sahte telekom görevlisinin 20-25 yaşlarında, 1.70 boylarında, kot pantolonlu olduğu belirlendi. 
     Emniyet yetkilileri elektrik, doğalgaz, su, telefon arızadan geldiğini ifade ederek özellikle yaşlı kişilerin evini soyan ya da dolandıran kişilerin son zamanlarda çoğaldığını söylediler. 
     Yetkililer, ''Vatandaşlarımız bu kişilere kimliklerini sorsunlar, şüpheli bir durum görürlerse polisi arasınlar'' uyarısında bulundular. 
     
</TEXT>
</DOC>
