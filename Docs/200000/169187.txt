<DOC>
<DOCNO> 169187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur34.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da çaldıkları otomobilleri Manisa'da satarken yakalandılar 
</HEADLINE>
<TEXT>

     Manisa polisinin başlattığı operasyonla, İstanbul'da çalınan otomobilleri Manisa'da sahte belge hazırlayarak pazarlayan 9 kişi yakalandı. 
     Alınan bilgiye göre, İstanbul'dan çalındığı ve sahte belge düzenlendiği tespit edilen 2003 model 34 TS 90 plakalı otomobil, 5 Temmuz'da Manisa'da ele geçirildi. Bunun üzerine operasyon başlatan polis, otomobili çalan ve pazarlayan Enis Kırca 21 , F.D 17 , Suat Sevinç'i 20 yakaladı. Yapılan soruşturma sonucu tutuklanan sanıkların ifadeleri doğrultusunda operasyon genişletildi. 
     Manisa, İzmir ve Turgutlu'da devam eden operasyonda çetenin Manisa ayağındaki elebaşı olduğu iddia edilen Muhlis Ö. 47 , otomobilleri İstanbul Sultanbeyli'den çalarak Manisa'ya getiren M.Ö. 17 , otomobillerden birini 3 milyara satın alan Tahsin Ç. 39 ile panelvanı satın alan Sefer Y. 29 ruhsatsız bir tabancayla İzmir'de yakalandı. Otomobilleri pazarlayan Halit S. 43 ve kardeşi Ömer S. 23 de şebekenin diğer elemanları olarak yakalandı. 
     Operasyonda, Sultanbeyli'den çalınan 2003 model 34 VN 9745 plakalı panelvan, 1994 model 34 VTR 99 plakalı ve 1993 model 34 DKA 39 plakalı binek otomobiller ile plakası tespit edilemeyen bir panelvan da ele geçirildi. 
     Manisa Asayiş Müdürlüğü, şebekenin Ege Bölgesi'ndeki ayağının çökertildiğini, ele geçirilen otomobillerle şebekenin elemanlarının, operasyonların sürdürülmesi ve soruşturulması için İstanbul polisine teslim edildiğini bildirdi. 
     
</TEXT>
</DOC>
