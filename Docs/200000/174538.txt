<DOC>
<DOCNO> 174538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur07.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Irak için henüz karar vermedik" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak'a asker gönderilmesi talebine ilişkin olarak, ''ABD'den gelen taleple ilgili Hükümet olarak her türlü olumlu ve olumsuz koşulları değerlendiriyoruz. Henüz bir karar vermiş değiliz'' dedi. 
     Şahin, İstanbul Büyükşehir Belediye Başkanlığı Afet Koordinasyon Merkezi'nde gerçekleştirilecek olan Marmara Bölgesi'nde depreme hazırlık çalışmalarının değerlendirileceği toplantı öncesinde basın mensuplarının sorularını yanıtladı. 
     Şahin, ''Türk askeri Irak'a girecek mi, Kuzey Irak'taki Kürt liderler askerin girmesi durumunda bir çatışma çıkabileceğini söylediler bunu nasıl değerlendiriyorsunuz '' şeklindeki soru üzerine, şunları söyledi 
     ''Devletin en üst noktasında konuyla ilgili birkaç gündür ciddi çalışmalar yapılıyor. Dışişleri Bakanı ve Başbakan, sayın Cumhurbaşkanı ile görüştü. Başbakanlıkta da, Genelkurmay Başkanı'nın katıldığı bir toplantı yapıldı. ABD'den gelen taleple ilgili Hükümet olarak her türlü olumlu ve olumsuz koşulları değerlendiriyoruz. Henüz bir karar vermiş değiliz. 
     Fikir egzersizleri devam ediyor. Hükümet olarak ne karar vereceğiz, bu karar doğrultusunda ne gibi adımlar atacağız henüz belli olmadığı için bir cevap verecek durumda değilim.'' Şahin, ''Kırmızı pasaport verdiğimiz, barıştırdığımız Kürt liderlerin Türkiye'ye böyle davranmasını nasıl değerlendiriyorsunuz '' sorusunu ise, ''Bu sorunun cevabını kamuoyunun takdirine bırakıyorum'' diye yanıtladı. 
     
</TEXT>
</DOC>
