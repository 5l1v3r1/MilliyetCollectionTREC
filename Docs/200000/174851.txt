<DOC>
<DOCNO> 174851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo07.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da kaptan sıkıntısı... 
</HEADLINE>
<TEXT>

     Konyaspor maçında 2 oyuncusu kırmızı kart gören Trabzonspor, Fenerbahçe maçı öncesi sıkıntılı. 
     Karadeniz ekibinde cezalı oyuncu Fatih'e, dünkü maçta kırmızı kart gören Hüseyin ve İbrahim Yattara'da eklenince, bu 3 futbolcu sarı-lacivertli takım karşısında takımdaki yerlerini alamayacaklar. 
     
     KAPTANLAR YOK 
     Trabzonspor'da ikinci kaptan Hüseyin'in cezalı konuma düşmesiyle bordo-mavili takımın 2 kaptanı da Fenerbahçe maçında pazubantlarını takamayacak. 
     Fatih ve Hüseyin'in cezalı konuma düşmesiyle gözler üçüncü kaptan Hasan'a çevrilirken, teknik direktör Aybaba, bu futbolcuya Konyaspor maçında forma giyme şansı vermedi. 
     
     HÜCUMDA 2 EKSİK 
     Bordo-mavili takım, Fenerbahçe maçında hücumda Fatih Tekke ve Gineli oyuncu İbrahim Yattara'dan faydalanamayacak. 
     Fenerbahçe maçı öncesi forvette Mehmet Yılmaz ve Augustine'ye tek alternatif oyuncu ise genç oyuncu Göksel bulunuyor. 
     
     GOLLÜ BAŞLANGIÇ... 
     Konyaspor karşısındda yediği son dakika golüyle sahadan 3-3'lük beraberlikle ayrılan bordo-mavililer, bu kez lige gollü bir başlangıç yaptı. 
     Konya'da 2 puan bırakmanın üzüntüsünü yaşayan bordo-mavililer, geçen sezon ilk 7 haftada yaptığı karşılaşmalarda yalnızca 2 gol bulmuş ve forvette önemli sorunlar yaşamıştı. 
     
</TEXT>
</DOC>
