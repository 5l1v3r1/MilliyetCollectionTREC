<DOC>
<DOCNO> 172871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/aeko.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'daki gibi 'çifte kayıt' tutan yandı 
</HEADLINE>
<TEXT>

   İmar'da olduğu gibi, batık banka sahiplerinin beyan ettiği mevduat miktarı ile TMSF'nin tespiti arasında fark olursa, bankanın sahipleri ve yetkililerinden tahsil edilecek 
      ANKARA Milliyet 
   
   Bankalarına el konulanların beyan ettiği mevduat tutarı ile Tasarruf Mevduatı Sigorta Fonu'nun TMSF saptadığı tutar arasında fark bulunan bankanın yöneticileri yanacak. Bütçenin iptal edilen maddelerini yeniden düzenleyen tasarıda yapılan değişikliğe göre, bu kişilerin, kendilerine, eşlerine, çocuklarına ait bankalar ve banka dışı kurumlar ile kiralık kasa mevcutları da dahil olmak üzere hak ve alacakları dondurulacak. Tasarı Meclis'te kabul edildi. 
   Bilindiği gibi İmar Bankası olayında 'çifte kayıt' tutulduğu, beyan edilen mevduat tutarı ile gerçe tutar arasında büyük fark olduğu ortaya çıkmıştı. 
   Batık bankalarda bulunan ve doğruluğu hiçbir şüpheye yer vermeyecek şekilde kanıtlanan mevduatlar, Hazine ve TMSF'nin önerisi üzerine Bakanlar Kurulu tarafından belirlenecek esaslara göre ödenecek. İmar Bankası mudilerine ödemeler de bu çerçevede yapılacak. 
   
   Malları dondurulacak 
   Batık bankanın beyan ettiği mevduat ile TMSF'nin tespitleri arasında fark bulunması halinde, bu fark kadar, bankanın yönetim kurulu ve kredi komitesi başkan ve üyeleri ile genel müdür, yardımcıları, imzaları bankayı ilzam eden memurları ve şube müdürleri ile yönetim ve denetimini doğrudan veya dolaylı olarak tek başına veya birlikte elinde bulunduran ortaklarının kendilerine, eşlerine ve çocuklarına ait bankalar ve banka dışı mali kurumlar ile diğer gerçek ve tüzel kişiler nezdindeki, kiralık kasa mevcutları da dahil olmak üzere, hak ve alacaklar dondurulacak. 
   Beyan edilen mevduat ile fon tarafından saptanan mevduat arasındaki farkın, Bankalar Kanunu hükümleri dahilinde takip ve tahsiline TMSF karar verecek. 
   
   Sahtecilere hapis 
   Bu düzenleme, banka yöneticileri adına hareket eden veya onlar hesabına kendi adına para, mal veya hak edinen kişiler hakkında da uygulanacak. 
   El konulan bankalarda hesabı olmadığı halde sahte belge ile ödeme talep edenlere 8 yıla kadar hapis, ödenen tutarın 10 katı kadar para cezası verilecek. Bu yasa yürürlüğe girmeden önce gerçekleştirilen fiiler nedeniyle, bu yasa hükümlerine göre TMSF tarafından ödeme yapılmasına veya yapılacak olmasına neden olan kişiler ile bunların eş ve çocuklarına ait mal, hak ve alacaklar hakkında da aynı hükümler uygulanacak. 
   Düzenlemenin İmar Bankası'na el konulması sonrasında ortaya çıkan sorunları gidermeyi amaçladığı belirtili yor. İmar Bankası mudilerine yapılacak ödemelerin şekli de bu hükümlere göre BDDK ve TMSF'nin önerisi üzerine Bakanlar Kurulu'nca belirlenecek. 
   
   Uzanlar için karapara incelemesi başlatıldı    SEMRA PELEK İstanbul 
   İmar Bankası'nın kayıtları Şişli Cumhuriyet Savcılığı'nın talimatıyla Mali Suçlar Araştırma Kurulu MASAK tarafından da incelemeye alındı. MASAK savcılığa gönderdiği bilgilendirme yazısında, Uzan ailesinin de aralarında bulunduğu banka eski yöneticilerinin karapara aklandığına ilişkin iddiaların araştırıldığını belirtti. BDDK'nın Türk Ceza Kanunu'nun 313. maddesinde öngörülen, "Cürüm işlemek için çıkar amaçlı suç örgütü oluşturmak", Bankalar Yasasına Muhalefet ve Karaparanın Aklanmasına Dair Kanun kapsamında yaptığı suç duyurusuyla başlatılan soruşturma genişletildi. 
   Soruşturmayı yürüten savcı Sait Kunt'un istemiyle harekete geçen MASAK, çalışmaların hangi boyutta olduğunu bildiren bir dosyayı önce İstanbul Cumhuriyet Başsavcılığı Bakanlık Kalemi'ne gönderdi. Bakanlık Kalemi ise soruşturma, Şişli Cumhuriyet Savcılığı'nda sürdüğü için dosyayı dün özel bir kuryeyle Savcı Kunt'a iletti. MASAK'ın gönderdiği dosyada, murakıpların banka kayıtlarını incelemekle görevlendirildiği belirtildi. 
   
   Motorola davasından 4.2 milyar dolar ceza    SEMA EMİROĞLU 
   Motorola ve Nokia, Telsim'in sahibi Uzan ailesi aleyhine sahtekarlık ve haraç suçlamalarıyla açtıkları davayı kazandı. 2002 Ocak ayından bu yana davaya bakan New York Federal Güney Bölge Mahkemesi Yargıcı Jed Rakoff, Uzanlar'ın Motorola'dan "sahtek rlıkla" aldıkları 1.8 milyar dolarlık kredinin karşılığında yol açtıkları zarar nedeniyle 2.1 milyar dolar tazminat, 2.1 milyar dolarlık da ceza ödemesine karar verdi. 
   "Deliller, savunmanın çok büyük sahtek rlık işlediğini kanıtlıyor" diyen Rakoff, 173 sayfalık kararında, Uzanlar'ın Motorola'nın 1 milyar dolardan fazla parasını "cebe attığını" savundu. Rakoff ayrıca Uzanlar'ın Telsim'in borcuna teminat gösterdiği yüzde 73.5 hissesini mahkemeye göndermesini istedi. Yargıç, bu hisselerin bir hafta içinde gönderilmemesi halinde, Uzanlar'ın Nokia'ya 853 milyon dolar ödemesini de karara bağladı. Kararda Kemal Uzan ile Melahat, Cem, Hakan Uzan ve Ayşegül Akay'ın New York'a gitmeleri halinde derhal tutuklanmaları da yer aldı. 
   
   
</TEXT>
</DOC>
