<DOC>
<DOCNO> 175530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur07.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini zehirli köfteyle öldüren kadına 20 yıl hapis 
</HEADLINE>
<TEXT>

     KAHRAMANMARAŞ, DHA 
     

KAHRAMANMARAŞ'ta ablasıyla ilişkiye girmek istediği gerekçesiyle eşi 32 yaşındaki Mehmet Karaman'ı köftesine zehir katıp öldürdüğü iddiasıyla yargılanan 24 yaşındaki Emel Karaman ile suç ortağı ablası 27 yaşındaki Ünel Uz 20'şer yıl hapis cezasına çarptırıldı. Aynı davada, cinayette kullanılan zehiri çarşıdan aldığı öne sürülen 43 yaşındaki Aysel Türk ise 16 yıl 8 ay hapis cezasına çarptırıldı. 
     Kahramanmaraş'taki "zehirli köfte cinayeti' 2 Eylül 2001'de işlendi. Polisi arayan Emel Karaman, eşi Mehmet Karaman'ı evde ölü bulduğunu bildirdi. Yapılan otopside Mehmet Karaman'ın zehirlenerek öldüğü belirlenince, şüpheli olarak gözaltına alınan Emel Karaman sorgusunda ablasıyla birlikte cinayeti işlediğini itiraf etti ve eşini çiğ köftesine zehir koyarak öldürdüğünü söyledi. Eşinin, ablası Ünel Uz'la cinsel ilişki kurmak istediğini öne süren Karaman, "Bunun üzerine komşumuz Aysel Türk'e çarşıdan zehir aldırdık. Zehiri çiğ köftesine koyduk'' dedi. 
     Şanlıurfa Cezaevi'nde tutuklu bulunan sanıklar Karaman, Uz ve Türk'ün yargılandığı davanın karar duruşması Kahramanmaraş Ağır Ceza Mahkemesi'nde dün yapıldı. Duruşmada tahliyesini isteyen Emel Karaman, "Benim iki çocuğum var. 2001 yılından beri cezaevindeyim ve mağdurum. Kocamı, ablama göz koyduğu için öldürdüm. Ne de olsa ablam benim kanımdan. Cinayeti kasıtlı olarak işlemedim. Her kadın kıskançtır'' dedi. 
     Abla Ünel Uz da tahliyesini isteyerek, cinayetle ilgisinin olmadığını öne sürdü. Zehiri çarşıdan alan Aysel Türk ise Emel Karaman'ın kendisine "Evdeki fareleri öldürmek için zehir gerekli'' dediğini öne sürdü. Cinayetle ilgisinin olmadığını savunan Türk de çocuklarına bakacak kimsesi olmadığını söyleyerek tahliyesini istedi. 
     Sanıkların son savunmalarını dinleyen mahkeme heyeti, Emel Karaman ile ablası Ünel Uz'u, "Taammüden birlikte aday öldürmek'' suçundan önce 24 yıl ağır hapis cezasına çarptırdı. Sanıkların duruşmalardaki iyi hallerini dikkate alan mahkeme, cezaları 20'şer yıla indirdi. Sanıklardan komşu kadın Aysel Türk ise, "Adam öldürmek için araç temin etmek'' suçundan önce 24 yıl, ardından iyi hali nedeniyle 16 yıl 8 ay hapis cezasına çarptırıldı. Cezaya tepki göstermeyen sanıklar, duruşmanın ardından Şanlıurfa Cezaevi'ne geri götürüldü. 
     
</TEXT>
</DOC>
