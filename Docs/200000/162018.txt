<DOC>
<DOCNO> 162018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko27.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu'ndan Turkcell ve Telsim'e rekor ceza... 
</HEADLINE>
<TEXT>

     Rekabet Kurulu, İş-Tim'in başvuruda bulunduğu GSM'de ulusal dolaşım anlaşması soruşturmasında Turkcell'e 21 trilyon 822 milyar lira, Telsim'e de 8 trilyon 580 milyar lira para cezası verilmesini kararlaştırdı. 
     Aria'nın sahibi İş-Tim'in ''kendisiyle ulusal dolaşım anlaşması yapılmaması nedeniyle hakim durumun kötüye kullanıldığı gerekçesiyle'' yaptığı başvuru üzerine konuyu değerlendiren Rekabet Kurulu, 4054 sayılı Rekabetin Korunması Hakkında Kanun'un kapsamı çerçevesinde rekabeti engelleyici veya kısıtlayıcı eylemlere karşı her piyasada olduğu gibi telekomünikasyon pazarında da Rekabet Kurulu'nun görevli ve yetkili bulunduğunu bildirdi. 
     Kurulun, bu çerçevede verdiği karar, Başkan Vekili Mustafa Parlak tarafından açıklandı. 
     Rekabet Kurulu kararında, Turkcell İletişim Hizmetleri A.Ş. ve Telsim Mobil Telekomünikasyon Hizmetleri A.Ş'nin GSM telekomünikasyon altyapı hizmetleri pazarında birlikte hakim durumda bulunduklarına dikkat çekilerek, şöyle denildi 
     
     ''HAKİM DURUM KÖTÜYE KULLANILDI'' 

     ''GSM altyapı hizmetleri pazarında birlikte hakim durumda bulunan Turkcell ve Telsim'e ait altyapıların GSM hizmetleri piyasasında faaliyet gösteren teşebbüslerin piyasaya girilmesi aşamasında zorunlu unsur niteliğinde olduğu, -Turkcell ve Telsim'in sahip oldukları GSM telekomünikasyon altyapısında İş Tim Telekomünikasyon Hizmetleri A.Ş'nin ulusal dolaşım yoluyla yararlanma talebini reddettikleri ve bunun objektif gerekçelere dayanmadığı tespit edilmiştir.'' Kurul kararında bu tespitler ışığında Turkcell ve Telsim'in GSM telekomünikasyon altyapı hizmetleri pazarında hakim durumlarını birlikte davranışlarıyla kötüye kullanarak, GSM hizmetleri pazarına rakiplerinin girmesine engel olan eylemleriyle 4054 sayılı Rekabetin Korunması Hakkındaki Kanunu'nun 6. maddesini ihlal ettikleri belirtildi. 
     Bu ihlalleri nedeniyle aynı kanunun 16. maddesi uyarınca kastın varlığı, kusurun ağırlığı, Turkcell ve Telsim'in pazar içindeki güçleri ve muhtemelen zararın ağırlığı dikkate alınarak takdiren 2001 yılı net satışlarının yüzde 1'i oranına denk gelecek şekilde, Turkcell'e 21 trilyon 822 milyar 150.3 milyon lira, Telsim'e de 8 trilyon 580 milyar 807.7 milyon lira para cezası verilmesine oy çokluğu ile karar verildi. 
     
     DÜZENLEME İSTENDİ 

     Kurul, ayrıca piyasadaki hakim durum ihlallerine son verilmesi için Türk Telekomünikasyon Kurumu'ndan düzenleme yapılmasını istedi. 
     Rekabet Kurulu, tespit edilen ihlallere nasıl son verileceğinin ve ilgili pazarda rekabetin yeniden tesisi için yerine getirilmesi ya da kaçınılması gereken davranışların Telekomünikasyon Kurumu tarafından saptanmasının yerinde olacağına da karar verdi. 
     Telekomünikasyon Kurumu tarafından belirlenecek koşullar Rekabet Kurumu'na iletilecek. Rekabet Kurumu da bunu ilgili taraflara bildirecek. 
     Kurulun davayla ilgili gerekçeli kararı daha sonra taraflara bildirilecek. 
     Başkan Vekili Mustafa Parlak, karara ilişkin Danıştay yolunun açık olduğunu belirtti. 

     
</TEXT>
</DOC>
