<DOC>
<DOCNO> 169112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun25.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özpetek'e ödül yağmuru sürüyor... 
</HEADLINE>
<TEXT>

     Yönetmenliğini Ferzan Özpetek'in yaptığı ''Karşı Pencere'' La Finestra di Fronte filmi, Çek Cumhuriyeti'nin en büyük sinema festivali olan ve ''Doğu Avrupa'nın Cannes'ı'' olarak adlandırılan Karlovy Vary Sinema Ödülleri'nde ''en iyi film'', ''en iyi yönetmen'' ve ''en iyi kadın oyuncu'' Giovanna Mezzogiorno dallarında 3 ödüle birden layık görüldü. 
     Prag'da dün akşam düzenlenen ödül töreninde Çek sinemasının ünlü isimlerinin aralarında bulunduğu 1200 kişilik kalabalığın önünde ödülünü alan Özpetek, ''Benim için büyük bir heyecan oldu. Böyle bir şeyi umuyordum, ama gerçeği söylemek gerekirse beklemiyordum'' dedi. 
     Karlovy Vary Sinema Ödülleri, 38 yıllık uzun geçmişi boyunca, ilk kez en önemli 3 daldaki ödüllerini ''Karşı Pencere''ye verdiği belirtiliyor. Özpetek, ''Belki de filmdeki konu herkes tarafından ortak bir konu olarak düşünülüyor ve herkese heyecan veriyor'' değerlendirmesinde bulundu. 
     ''İtalya'nın Oscarları'' olarak adlandırılan ''David di Donatello''da bu yıl en iyi film dahil 5 dalda ödül alan filme hemen hemen her festivalden ödül geliyor. 
     Bologna kentinde düzenlenen sinema günleri çerçevesinde bugün ''Karşı Pencere'' ve Özpetek'in 3. filmi ''Cahil Periler'' gösteriliyor. Türk yönetmen de İtalyan sinemaseverlerle buluşacak. 17 Temmuz'da İtalya'nın güneyindeki Otranto kentinde düzenlenecek ''Özpetek Günleri''ne de katılacak olan yönetmen, Kudüs, Londra, Kopenhag ve Paris sinema festivallerine de ''Karşı Pencere'' ile katılacak. 
     Bu arada, ''Karşı Pencere''nin başarılı oyuncusu Serra Yılmaz da, bu akşam Pescara kentinde düzenlenecek törenle İtalya'daki 2. ödülünü alacak. 
     İtalyan sinema dergisi Ciak'tan geçen aylarda ''en iyi yardımcı kadın oyuncu'' ödülünü alan Yılmaz, Cumhurbaşkanlığı himayesinde düzenlenen, Pescara Belediyesi ve İl Konseyi'nin sponsorluğunu yaptığı Flaviano Ödülleri'nde de ''en iyi yardımcı kadın oyuncu'' ödülünü kazandı. 
     Özpetek'in sayesinde bu yıl tüm ödülleri toplayan Giovanna Mezzogiorno'ya da yine ''en iyi kadın oyuncu'' ödülü verildi. 
     Ödül almayı sevdiğini söyleyen Serra Yılmaz, ''Karşı Pencere''deki başarısının ardından İtalya'dan çok sayıda iş teklifi aldığını, yönetmen ve senarist Ciro İpolito'nun önümüzdeki aylarda çekmeye hazırlandığı ''Vanilya ve Çikolata'' adlı filmden gelen rol teklifini büyük olasılıkla kabul edeceğini ifade etti. Aynı zamanda tiyatro sanatçısı olan Serra Yılmaz, 26-31 Ağustos arasında da Sicilya Adası'ndaki Katanya kentinde bir tiyatro oyununda sahne alacağını açıkladı. 
     
</TEXT>
</DOC>
