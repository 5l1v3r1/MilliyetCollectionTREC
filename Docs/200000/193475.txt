<DOC>
<DOCNO> 193475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun32.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Türkiye AB için önemli adımlar attı ama yeterli değil 
</HEADLINE>
<TEXT>

     Yunanistan Başbakanı Kostas Simitis, ''Türkiye'nin AB müktesebatına uyum konusunda önemli adımlar attığını, ancak bunların yeterli olmadığını'' söyledi. 
     Simitis, resmi ziyaret için Atina'da bulunan Bulgaristan Cumhurbaşkanı Georgi Pırvanov ile görüşmesinin ardından gazetecilere yaptığı açıklamada, sorular üzerine AB Komisyonu'nun Türkiye ilerleme raporuna değindi. 
     Simitis, ''Türkiye'deki gelişmeleri izliyoruz. Türkiye AB müktesebatına uyum konusunda önemli adımlar attı, ancak bunlar yeterli değil. Hukuksal alanda yapılan düzenlenmelerin uygulanması da gerekiyor. Diğer yandan, Kıbrıs sorunu ve Türkiye'nin Yunanistan ve diğer bölge ülkeleriyle ilişkilerini düzenlemesine ilişkin AB Helsinki zirvesi kararları var'' dedi. 
     Atina'nın, Selanik zirvesi kararları uyarınca, Bulgaristan'ın 2007 yılı itibarıyla AB'ye üye olmasını güçlü bir biçimde desteklediğini vurgulayan Simitis, Yunanistan parlamentosunun gelecek günlerde Bulgaristan'ın NATO üyeliğini onaylayacağını da belirtti. 
     Pırvanov ile ikili ekonomik ilişkiler, bölgesel gelişmeler ve AB'ye ilişkin konuların yanı sıra Kozluduy nükleer santralının iki reaktörünün kapatılması konusunu ele aldıklarını açıklayan Simitis, sorular üzerine, AB'nin diğer iki reaktörün çalıştırılması kararını alması halinde, Atina'nın bu karara saygı göstereceğini söyledi. 
     
</TEXT>
</DOC>
