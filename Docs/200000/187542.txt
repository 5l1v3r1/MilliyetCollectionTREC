<DOC>
<DOCNO> 187542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko45.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurullah Gezgin toprağa verildi... 
</HEADLINE>
<TEXT>

     Geçirdiği kalp krizi sonucu önceki gün vefat eden İstanbul Sanayi Odası İSO eski Başkanlarından Nurullah Gezgin, İstanbul'da toprağa verildi. 
     İktisadi Kalkınma Vakfı İKV eski Başkanı Meral Gezgin Eriş'in babası olan Nurullah Gezgin'in cenazesi, Teşvikiye Camii'nde ikindi vakti kılınan namazın ardından Aşiyan Mezarlığı'na defnedildi. 
     Cenaze törenine, eşi Ayşe Gezgin, kızları Meral Gezgin Eriş, Banu Gezgin Özay ve Fatoş İdil Gezgin, yakınları, eski bakanlardan Yalım Erez, CHP İstanbul Milletvekili Memduh Hacıoğlu ile Rahmi Koç, Yılmaz Ulusoy, Nihat Gökyiğit, Fuat Miras, Refik Baydur, Atalay Şahinoğlu, Eşref Cerrahoğlu, Halim Mete, Oğuz Satıcı, Cengiz Solakoğlu, İshak Alaton, Jak Kamhi, Okan Oğuz, Hüsamettin Kavi, Turan Sarıgülle, Erdal Bahçuvan, Ömer Dinçkök, Mehmet Şuhubi'nun da aralarında bulunduğu çok sayıda kişi katıldı. 
     Cenaze törenine CHP Genel Başkanı Deniz Baykal da çelenk gönderdi. 
     Bu arada, Ayşe Gezgin ve kızları caminin bir bölümünde taziyeleri kabul ettiler. 
     
     ''ADAM GİBİ ADAMDI'' 
     Yalım Erez, Nurullah Gezgin'in her zaman kendileri için bir abi olduğunu belirterek, ''Adam gibi bir adamdı. Hepimizin üzerinde emeği vardı'' dedi. 
     Halim Mete de, sanayinin çınarlarından biri olan Gezgin'in iş alemine, sanayiye büyük hizmetleri olduğunu söyledi. 
     Okan Oğuz ise, Gezgin'in kendisi için çok özel bir yeri olduğunu ifade ederek, birçok konuda Gezgin'in bilgisine danıştığını söyledi. 
     Jak Kamhi de, en iyi dostu olan Gezgin ile kritik dönemlerde beraber olduklarını dile getirerek, İSO'ya yön veren Gezgin'in çok güzel çalışmalar yaptığını ve kendisini ülkeye adamış bir insan olduğunu vurguladı. 
     Cengiz Solakoğlu ise, Gezgin'in kişiliği ve varlığıyla İSO'ya büyük katkılarda bulunduğunu ve bu odayı etkin bir sivil toplum kuruluşu haline getirdiğini anlattı. 
     
</TEXT>
</DOC>
