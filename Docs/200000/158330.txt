<DOC>
<DOCNO> 158330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/dunya/adun.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam zirvesi 
</HEADLINE>
<TEXT>

Irak savaşına karşı olduğu için ABD'nin küçük düşürücü hücumları altında kalan Fransa Cumhurbaşkanı Chirac, Fransa'daki G - 8 zirvesinde Bush'a dünyayı dar edecek Chirac, terörü geri plana itip Bush'un sevmediği çevre, AIDS'le mücadele, yoksul ülkelerle dayanışma gibi konuları masaya getirerek ABD Başkanı'nı sıkıştıracak 
     DIŞ HABERLER SERVİSİ 

     Irak savaşı öncesinde savaş karşıtı katı tutumu nedeniyle Washington'ın sert suçlamalarına hedef olan, Amerikalı yetkililer tarafından "İhtiyar Avrupa" olarak nitelendirilen, ABD ve İngiltere basınında seviyesiz yakıştırmalar da dahil eleştiri yağmuruna tutulan, ABD'de ticari mallarına "boykot" bile uygulanan Fransa'nın cumhurbaşkanı Jacques Chirac, 1 - 3 Haziran günlerinde Evian'da yapılacak G - 8 zirvesinde ABD Başkanı George W. Bush'tan intikam almaya hazırlanıyor. İki lideri Irak savaşı nedeniyle Paris ve Washington arasına kara kedi girmesinden sonra ilk defa bir araya getirecek olan zirvenin ana gündemine çevre, kalkınma ve uluslararası ekonomi gibi Bush'un pek de hazzetmediği konuları taşıyacak olan Chirac, zirvenin ABD Başkanı için bir zafer arenası olmasının önüne geçecek. 
     İngiliz gazetesi Daily Telegraph'a göre, Beyaz Saray'ın tercihinin aksine, ev sahibi olmanın avantajıyla terörle mücadeleyi son sıraya atan Chirac, sorumlu pazar ekonomisi, fakir ülkelerle dayanışma, AIDS'le mücadele, iklim değişikliği ve alternatif enerji gibi maddelere ağırlık verecek. Fransa Cumhurbaşkanı, zirvenin özellikle dünya ekonomisi açısından "güven mesajı" vermesini istiyor. 
     
     ABD'ye karşı küresel denge 
     Dünyanın en gelişmiş yedi ülkesi Fransa, ABD, İngiltere, Kanada, Almanya, İspanya, İtalya ile bu topluluğa sonradan katılan Rusya'dan oluşan G - 8'in Evian zirvesini değerlendiren Chirac, zirvenin ana amacını "küresel demokrasinin kural ve kurumlarını oluşturmak" şeklinde açıklarken, Fransa'nın ABD'nin alternatifleri arasında görüldüğü, "küresel güç dengesi" vizyonuna bağlı kalacaklarını vurguladı. Çoğu ülkenin Amerika'nın liderliğinden rahatsız olduğunu ve Fransa'nın uluslararası kural ve kurumların oluşturulması tezini tercih ettiğini belirten Chirac, "Bu zirve ülkelere insanlığa hizmet için birlikte hareket edebileceğini gösterme şansı tanıyacak" dedi. 
     
     Bush'un daimi gündemi 
     Özellikle 11 Eylül'den sonra iç ve dış politikasında terörle mücadeleye sarılan ABD Başkanı Bush'un, diğer liderlerle ikili ilişkilerindeki baş ölçüsü de, müttefiklerinin "terörle mücedele" konusunda kendisine ne kadar destek verdiği oldu. Özellikle Irak savaşı sırasında kendisine destek veren liderleri Beyaz Saray ve Texas'taki çiftliğinde ağırlayan ve onlardan övgüyle söz eden Bush için Fransa, özellikle Birleşmiş Milletler'de BM "çıkardığı zorluklar" nedeniyle adı anılmayacaklar listesinin başında geliyor. İki ülke arasında, "Yakın zamanda bir Fransız lider kolay kolay Texas ya da Washington'a gelemez" denecek kadar soğuk rüzg rlar esiyor. 
     
     

</TEXT>
</DOC>
