<DOC>
<DOCNO> 173222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/dunya/dun02.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nükleer bomba gibiydi' 
</HEADLINE>
<TEXT>

   Kuzey Osetya'daki askeri hastaneyi en az 44 kişiye mezar eden intihar eylemcilerinin patlattığı bombanın şiddetini bir görgü tanığı böyle anlattı 
      CENK BAŞLAMIŞ Moskova 

   
   Rusya'nın güneyindeki Kuzey Osetya'ya bağlı Mazdok kasabasında bulunan askeri hastaneye düzenlenen intihar saldırısının ardından enkaz altında kalan yaralıları kurtarmak amacıyla zamana karşı yarış başladı. 
   650 civarında asker ve görevlinin katıldığı kurtarma çalışmalarına her saat başı ara veriliyor ve enkaz altından gelen sesler dinleniyor. Tümüyle çöken üç katlı binanın enkazından ilk aşamada 44 ceset çıkarıldı. Tedavi altına alınan 80 yaralıdan 10'unun durumu ağır. Patlama sırasında hastanede yaklaşık 140 kişinin bulunduğu sanılıyor. 
   Patlamanın olduğu yerde 8 metre eninde, 3 metre derinliğinde bir çukur oluştu. Saldırıyı, içine bir ton patlayıcı yerleştirilen kamyonu havaya uçuran iki intihar eylemcisinin düzenlediği anlaşıldı. Ancak, şu ana kadar saldırıyı üstlenen olmadı. Çeçenistan lideri Aslan Mashadov, saldırıyla ilgileri bulunmadığını açıkladı. 
   
   Başhekime gözaltı 
   Görgü tanıkları, saldırı anında hastaneden nükleer patlamayı andıran mantar şeklinde bir duman yükseldiğini söyledi. Patlama yüzünden 6 kilometre uzaktaki evlerin camları kırıldı. 
   Bu arada, hastanenin başhekimi Albay Artur Arekelyan, görevini ihmal suçundan gözaltına alındı. Arekelyan, güvenlik önlemleri almayarak emirleri çiğnemekle suçlanıyor. Rusya Savunma Bakanı Sergey İvanov, talimatlara rağmen hastane çevresinde hiçbir güvenlik önlemi almayan askeri yetkililer hakkında işlem yapılacağını açıklamıştı. Mazdok'ta Rusya'nın Kafkasya'daki en önemli üslerinden biri bulunuyor. 
   
   
</TEXT>
</DOC>
