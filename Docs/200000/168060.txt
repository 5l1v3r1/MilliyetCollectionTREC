<DOC>
<DOCNO> 168060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo02.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Hakan'lı ilk antrenman... 
</HEADLINE>
<TEXT>

     Galatasaray, yeni sezon hazırlıklarını sürdürürken, kulüple sözleşme imzaladığı bildirilen milli futbolcu Hakan Şükür de antrenmana çıkarak düz koşu yaptı. 
     Sarı-kırmızılı ekip, Florya Metin Oktay Tesisleri'nde, teknik direktör Fatih Terim yönetiminde çalıştı. 1,5 saat süren antrenman, kondisyon ve pas çalışmasıyla başladı, ardından çift kale maça geçildi. Maçta oldukça istekli görünen futbolcular, birbirlerine sert girmekten kaçınmazken, bazı oyuncular kısa süreli sakatlıklar yaşadı. 
     Çift kale maçta yeşil takım, Volkan Glatt 2 , Ayhan ve Pinto'nun golleriyle turuncu takımı 4-2 yendi. Turuncu takımın golleri ise Ümit Karan'dan geldi. 
     Antrenmana, A Milli Takım ile Konfederasyon Kupası'nda mücadele ettiği için izin verilen Volkan Arslan da katıldı. Bu oyuncu, Baliç ve takıma yeni katılan Hakan Şükür ile birlikte düz koşu yaptı. Belçika'da fıtık ameliyatı olan Lukunku ise tesislerde çalıştı. 
     Bu arada, Galatasaray Kulübü İkinci Başkanı ve Basın Sözcüsü Ali Dürüst, Fenerbahçe ile bağlarını koparan Abdullah ile prensipte anlaştıklarını, bu oyuncunun büyük olasılıkla yarın takımla birlikte Avusturya kampına gideceğini söyledi. 
     
</TEXT>
</DOC>
