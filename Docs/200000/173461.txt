<DOC>
<DOCNO> 173461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun14.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, kızgın Almanlar'ın gönlünü almaya çalışıyor... 
</HEADLINE>
<TEXT>

     İtalya Başbakanı Silvio Berlusconi, çalışma hırsından dolayı ülkesinde ''bir Alman gibi görüldüğünü'' söyledi. 
     Berlusconi, Alman Bild gazetesine verdiği demeçte, Almanların mesleki çabalarını, ciddiyetlerini, çalışkanlıklarını ve dayanıklılıklarını takdir ettiğini belirterek, ''Ben İtalya'da çalışma hırsımdan dolayı bir Alman gibi görülürüm. Milano'dan geldiğim için de. Milano, İtalya'da insanların en sıkı şekilde çalıştıkları şehirdir. Öğrenciler bana bir gün başarımın sırrını sorduklarında onlara 'Çalışmak, çalışmak ve yine çalışmak' dedim. Bu açıdan nerdeyse bir Almanım'' dedi. 
     Bild muhabirlerinin AB ile ilgili sorularını da cevaplandıran Berlusconi, ''Aslında Avrupa, dünyada barış ve güvenlik açısından, olması gerektiğinden çok daha önemsiz bir rol oynuyor. Doğu'ya doğru genişleme talepleri görmezlikten gelinmemeli. Avrupa'nın tek bir sesle konuşmasına acilen ihtiyaç vardır. Maalesef bunu henüz başaramadık'' diye konuştu. 
     Almanya ve İtalya arasında hiçbir büyük sorunun olmadığını savunan Berlusconi, Avrupa Parlamentosu'nun Alman milletvekili Michael Schulz ile yaşadığı ihtilafı da şu şekilde anlattı 
     ''Sahip olduğum televizyon kanallarında, eski Nazi dönemine ait çok sayıda belgesel ve televizyon dizisi yayınlatıyorum. Avrupa Parlamentosu'nda yaptığım bir konuşma sırasında Schulz'un el kol hareketleriyle görüşlerime katılmadığını ve sırıttığını görünce elimde olmadan, bir dizideki Nazi gardiyanı Schulz'u hatırladım. Gerçekten espri yapmak istiyordum ve kendisini bu dizi için tavsiye edeceğimi söyledim. Parlamento'da herkes güldü. Havayı biraz yumuşatmak için böyle 20 saniyelik bir espri yaptım. Ona hakaret etmek istemiyordum. Sadece benim hükümetime ve ülkeme karşı takındığı tavrını esprili şekilde örtbas etmek istedim.'' Başbakan Gerhard Schröder ile daha sonra yaptığı telefon görüşmesinde bu olaydan dolayı özür dilemediğini ifade eden Berlusconi, ''Schröder'e, esprimin Alman halkına hakaret ettiğim şeklinde anlaşılmasından dolayı üzüldüğümü söyledim. Aslında bu milletvekili bana ağır şekilde hakaret etmişti. Bu olay İtalya'daki solcular tarafından daha da abartıldı'' şeklinde konuştu. 
     Berlusconi'nin 1 Temmuz'da Avrupa Parlamentosu'ndaki konuşmasında Schulz'a ''Nazi kampları komutanı'' yakıştırması yapmasıyla başlayan İtalya-Almanya gerginliği, görevinden ayrılan Ekonomi Bakanlığı Müsteşarı Stefano Stefani'nin Alman turistlere hakaret etmesi ile daha da tırmanmış, Schröder de İtalya'da yapacağı tatili iptal etmişti. 
     
</TEXT>
</DOC>
