<DOC>
<DOCNO> 183431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo18.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Derbiye bu yerlerden 15 dakikada bir otobüs kalkacak... 
</HEADLINE>
<TEXT>

     Birinci Süper Futbol Ligi'nde 21 Eylül Pazar günü Galatasaray ile Fenerbahçe arasında yapılacak derbi maç için İETT, otobüs sayısını 2 katına çıkardı. 
     İETT Genel Müdürlüğü'nden yapılan açıklamada, sarı-kırmızılı takımın Atatürk Olimpiyat Stadı'nda yaptığı bundan önceki maçlarda tahsis edilen 200 otobüs sayısının, bu kez 2 katına çıkarılarak 400'e yükseltildiği belirtilirken, her ihtimale karşı yedek otobüslerin de hazır bulundurulacağı kaydedildi. 
     Başlama saati 16.00'ya alınan maç için taraftarlar Eminönü, Aksaray, Bakırköy, Yenibosna Metro, Avcılar, Halkalı Tren İstasyonu, Taksim, Mecidiyeköy ve Kadıköy'den saat 10.00'dan itibaren 15 dakikada bir hareket edecek otobüslerden yararlanabilecekler. 
     Ayrıca, İstanbul İl Spor Güvenlik Kurulu toplantısı kararları gereği Fenerbahçe taraftarları için toplu ulaşım, Abdi İpekçi Spor Salonu ile Kadıköy Salıpazarı'ndan saat 11.00'de yapılacak. 

     
</TEXT>
</DOC>
