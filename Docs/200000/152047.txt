<DOC>
<DOCNO> 152047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun13.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar Brad Pitt'in kopyasına bile saldırıyor.. 
</HEADLINE>
<TEXT>

     Dünyanın pek çok yerinde milyonlarca hayranı olan Brad Pitt'in ''cansız kopyası'' bile adeta parçalanıyor. Aktörün Madame Tussaud Müzesi'ndeki heykeli sürekli ellendiği, elbisesinin cebine kadın iç çamaşırları konulduğu ve ruj lekeleriyle kaplandığı için bakıma alındı. 
     Internetteki ''msn'' sitesinin haberine göre, Madame Tussaud Müzesi'nin çalışanları, Brad Pitt'in balmumu heykelini temizlemekten başka işlere zaman ayıramıyor. Müzeye konulduğundan bu yana Pitt'in kadın hayranlarının değişmez ilgi odağı haline gelen heykel, müzenin en çok bakım ve onarıma alınan parçası... 
     Müzenin bir yetkilisi, Brad Pitt'in çok çekici bir yıldız olduğunu kendilerinin de yakından gördüğünü belirterek, ''O kadar çok kadın hayranı var ki heykelinin çevresi hiç boş kalmıyor. Aslında onun heykelini uzaktan izlemek de bizi hayli eğlendiriyor'' dedi. 
     Müzenin çalışanları da, Pitt'in heykelini temizlemekten yorulduklarını ifade ederek, bakıma alınan heykelde el ve rujlu dudak izlerinin yer aldığını, heykelin cebinde de kadın külotları bulduklarını söylediler. 
     Brad Pitt'in balmumu heykeli, 4 yıl önce Madame Tussaud Müzesi'ndeki şöhretler arasındaki yerini almıştı. 
     





</TEXT>
</DOC>
