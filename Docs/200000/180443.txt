<DOC>
<DOCNO> 180443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yasam/yas06.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Park magandası 'öldürüyordu' 
</HEADLINE>
<TEXT>

   Kalp krizi geçiren emekli, Acil Servis önüne park eden arabalar yüzünden canından oluyordu 
      DERYA GÜLÇİÇEK Kocaeli DHA 
   
   İzmit'te emekli maaşı kuyruğunda beklerken kalp krizi geçiren Hacer Onat, iki 'park magandası'nın kurbanı oluyordu. 
   Emekli maaşını alabilmek için Ziraat Bankası önündeki kuyrukta saatlerce bekleyen Hacer Onat 68 , aşırı sıcağın da etkisiyle aniden yere yığıldı. Yaşlı kadının kalp krizi geçirdiğinin anlaşılması üzerine 112 Acil Servis'ten ambulans istendi. Hacer Onat, 10 dakika sonra gelen ambulansla hemen Devlet Hastanesi'ne gönderildi. 
   
   Anonsla da gelmediler 
   Hızla hastaneye ulaşan ambulans, iki otomobilin yanlış park etmesi yüzünden Acil Servis'e yaklaşamadı. Araçların plakalarının anons edilmesine rağmen sürücülerin bulunamaması üzerine, araçlardan biri, kol kuvvetiyle kenara çekildi. Ancak bunun ardından, Sırat Köprüsü'nden geçercesine dar bir yerden sedyeyle Acil'e götürülebilen Onat, yoğun bakıma alındı. 
   Araç sahiplerinden biri ise, ancak Onat'ın içeri alınmasından sonra otomobiline binip gitti. 
   
   
</TEXT>
</DOC>
