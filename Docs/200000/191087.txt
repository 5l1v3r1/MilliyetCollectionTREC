<DOC>
<DOCNO> 191087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/dunya/dun01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere Ramazan molası 
</HEADLINE>
<TEXT>

      YASEMİN ÇONGAR Washington 

   
   Irak Geçici Yönetim Konseyi'ni, Türk askerinin bölgede görev yapmasına karşı tutumundan vazgeçiremeyen Washington, konuyu "şimdilik askıya aldı." ABD'li yetkililer, önümüzdeki haftalarda Konsey'in bu konuda yumuşayabileceği umudunu koruduklarını ve henüz Türk askeri fikrinden resmen cayılmadığını ifade ediyorlar. Ancak Konsey'in itirazlarının sürmesi halinde, Türk askerinin Irak'a gitmeyeceği de, Washington'da artık genel kabul görüyor. Türk diplomatik kaynakları ise, "Bekleyelim, Ramazan ayından sonra konu yeniden değerlendirilebilir" sözleriyle, asker müzakerelerinin yakın bir zamanda başlamayacağını doğruluyorlar. 
   Başbakan Recep Tayyip Erdoğan'ın ABD ile asker müzakerelerine "ara verildiği" yolundaki açıklamasına ilişkin görüş aktaran bir ABD'li kaynak, "Türk askerinin gidişi konusunda ön müzakereler yapılmış, ancak kapsamlı teknik görüşmelere daha başlanmamıştı. Şimdi beklemedeyiz. Bu süre içinde, Türk askerinin Irak'ta görev yapmasına karşı mevcut itirazların dinip dinmeyeceğini göreceğiz" dedi. 
   
   Kapı kapanmadı 
   ABD Dışişleri sözcülerinden Adam Ereli ise, önceki günkü basın toplantısında, "Türkiye'nin, Irak'ın istikrarına önemli katkıda bulunabileceğine kuvvetle inanıyoruz. Sonunda, tüm tarafları tatmin edecek bir anlaşmaya ulaşılabileceği konusunda umudumuzu koruyoruz" diye konuştu. 
   
   
   
</TEXT>
</DOC>
