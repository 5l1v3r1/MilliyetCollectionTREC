<DOC>
<DOCNO> 165520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yeneceksin Yasemin 
</HEADLINE>
<TEXT>

Hastalığını yenmişti. Lösemili çocuklara moral vermeye gittiği gün, hastalığının nüksettiğini öğrendi. Şimdi, Yasemin'e bir ay içinde ilik nakli yapılması şart 
     ELİF KORAP İstanbul 

     Nur Yasemin Goncagül, 13 yaşında basketbol oynarken bayılınca lösemi hastalığına yakalandığı ortaya çıktı. Yasemin, dirençliydi. Üç yıl boyunca kemoterapi gördü, mücadele etti ve bedeni tedaviye olumlu yanıt verdi. Bundan üç ay önce tamamen iyileşti. Normal yaşamına döndü ve maskesini çıkararak gezmeye başladı. Ancak üç aydır iyileştiğini düşünen Yasemin, İstanbul Tıp Fakültesi'ndeki lösemili çocuklara moral vermeye gittiği gün, yani 20 gün önce hastalığının nüksettiğini öğrendi. Bugün 16 yaşında olan Yasemin'in iyileşmesi, bir ay içinde ilik nakli yapılmasına bağlı. 
     Yasemin'in gazeteci babası Şenol Goncagül, şunları söyledi "Sanatçılarla birlikte İstanbul Tıp Fakültesi'ne moral vermeye gittiği gün kolunda şiddetli bir ağrı başladı. Muayene sonunda ne yazık ki kötü haberi aldık. 3 ay kadar gecikmişiz, hastalık ilerlemiş. Bir ay içinde uyumlu ilik bulmamız gerekiyor." 
     Morali bozulmasın diye hastalığı boyunca okuluna devam eden ve sınıfını her yıl takdirnameyle bitiren Yasemin, şu an Edirne Tıp Fakültesi Hastanesi'nde uyumlu ilik bulunmasını bekliyor. Baba Goncagül şöyle devam etti "Geçen yıl Kanal D, Mydonose Showland'de Yasemin için Beyaz, Mirkelam, Muazzez Ersoy'un katıldığı bir gece düzenlemişti. Yasemin hiçbir zaman umudunu yitirmedi. Bu kez de yitirmeyecek ve hastalığı yenecek. Yasemin, bu kez de yenecek, inanıyorum." 
     

</TEXT>
</DOC>
