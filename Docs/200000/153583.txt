<DOC>
<DOCNO> 153583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur03.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere göre en etkili güç "Medya ve asker..." 
</HEADLINE>
<TEXT>

     Gazi Üniversitesi'nin yükseköğretim öğrencileri arasında yaptığı araştırmaya göre, Türkiye'de siyasal ve toplumsal etki açısından en güçlü kesim medya ve asker... 
     Gazi Üniversitesi'nce, İktisadi ve İdari Bilimler Fakültesi Öğretim Üyesi Dr. Erdinç Yazıcı'nın başkanlığında, 58 üniversiteden 37 bin 680 öğrenci arasında ''Üniversite gençliğinin sosyo-kültürel profili'' araştırması yapıldı. 
     Araştırma sonuçlarına göre, üniversiteli gençler, yüzde 88.8 ile Türkiye'de en etkili gücün medya olduğuna inanıyor. 
     Bunu sırasıyla yüzde 83.5 oranıyla asker, yüzde 69.5 ile işadamları, yüzde 65.5 ile siyasetçiler izliyor. Öğrenciler, siyasal ve toplumsal etki açısından en zayıf kesim olarak da ''işçi, memur ve köylüler'' ile ''sivil toplum kuruluşları''nı STK görüyor. 
     Olması gereken profil sorulduğundaysa, oranlar tam tersi bir seyir izliyor. 
     Üniversiteli gençler, yüzde 8.2 ile en zayıf kesim olduğuna inandıkları ''işçi, memur ve köylü''nün söz sahibi olmasını istiyor. 
     Olması gereken siyasal ve toplumsal etki sıralamasında ''sivil toplum örgütleri'' yüzde 68.8, ''işadamları'' yüzde 61.5, ''siyasetçiler'' yüzde 51.3, ''askerler'' yüzde 44.5, ''medya'' yüzde 29 ve ''din adamları'' yüzde 23 oranla yer alıyor. 
     Buna göre, öğrenciler medya, asker, işadamları, siyasetçiler ve din adamlarının etkisinin azaltılmasını işçi-memur-köylü ile STK'ların etkisinin artırılmasını talep ediyor. 
     
     ALTERNATİF DÜŞÜNCE EĞİLİMİ AZ... 
     Öğrencilere, ''demokrasi'' hakkındaki görüşleri sorulduğunda da yüzde 60.7'si ''en iyi yönetim şekli olduğunu'', yüzde 30'u da bu görüşe ''kısmen'' katıldığını belirtiyor. Gençlerin yüzde 5.4'ü ''demokrasinin en iyi yönetim şekli olduğuna'' inanmadığını belirtirken, yüzde 4'ü bu konuda fikri olmadığını ifade ediyor. Bu rakamlar, ''gençler arasında demokrasi dışı politik arayışlara sempatinin daraldığını'' ortaya koyuyor. 
     
     ''EN BÜYÜK SORUN EĞİTİM SİSTEMİ'' 
     Öğrenciler, Türkiye'de çözülmesi gereken öncelikli sorunun ''eğitim sistemi'' olduğuna inanıyor. 
     ''Hayat pahalılığı ve enflasyon'' ile ''adaletsiz gelir dağılımı'' ikincil önem taşırken ''demokrasi ve insan hakları'', ''yolsuzluk'' ve ''hukuk sistemi'' çözülmesi gereken diğer sorunları oluşturuyor. 
     
     ÜNİVERSİTELERDEKİ DEMOKRATİK ORTAM 
     Üniversitelerin reforma ihtiyacı olup olmadığı tartışmalarının sürdürüldüğü bu dönemde, öğrencilerin görüşü ''üniversitelerde özgürlüğün olmadığı'' yönünde. 
     Gençlerin yalnız yüzde 6.1'i ''üniversitede düşüncelerini ifade etme özgürlüğü'' bulunduğunu belirtirken, yüzde 57'si ''yetersiz'', yüzde 36.9'u ''kısmen yeterli'' olduğunu kaydediyor. 
     




</TEXT>
</DOC>
