<DOC>
<DOCNO> 180215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yazar/sazak.html </URL>
<DATE> 2003/09/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Anamuhalefet 
</HEADLINE>
<TEXT>

   
   AKP'nin karşısında Türkiye solu ne yapmalı Aslında bu sorun 3 Kasım'da çöken 'merkez sağ' siyaseti daha çok ilgilendiriyor gözükse de, CHP'nin şu anda Meclis'te AKP ile baş başa kalması 'anamuhalefet'e yönelik beklentilerin ve eleştirilerin dozunu artırıyor. 
   Galatasaray Üniversitesi'nden Prof. Ahmet İnsel, günümüz Türkiyesi'nde AKP'nin taşıyıcısı olduğu dönüşüm dinamiğini 'sol'un da yeniden yapılanma perspektifinden değerlendirmesi gerektiğini yazdı. 
   Radikal İki'de pazar günü Boğaziçi Üniversitesi'nde araştırma görevlisi olan Murat Metinsoy'un bir analizi çıktı. Makale, CHP'yi hedef alıyor ve bir çağrıyla son buluyordu 
   'Türkiye aydınına ve demokratik kitle örgütlerine, İslami kökenli AKP iktidarı kadar, hatta ondan da önce ülkenin ve toplumun önünü tıkayıcı anamuhalefete muhalefet etmek, onun muhalefetini kötüye kullanmasını önlemek düşüyor.' 
   Özetle şu saptamaları yapmış Boğaziçi'li akademisyen 
   'CHP anamuhalefeti bugün laiklik, bazen de milliyetçilik ile ilgili olmadıkça her türlü olumsuzluk karşısında sükut etmeyi ilke edinmiş bir görünüm sergiliyor. İslamcı bir geçmişe sahip olan bugünkü AKP iktidarı için de eleştirilerin kaynağını laiklik ve Kemalizmden almaları oldukça büyük nimet. Bunun iki nedeni var 
   Birincisi, IMF ve TÜSİAD ile olan uzlaşan iktidara yöneltilecek ekonomik temelli eleştiri okları, AKP'nin canını, CHP'nin laiklik okundan daha fazla acıtabilirdi. 
   İkincisi CHP'nin zaman zaman AKP'nin İslami köken ve kimliğini hatırlatmasının ve laikçi temelde bir muhalefet yapmasının, AKP'nin kendi tabanına İslami kimliğini muhafaza ettiğini göstermesi açısından oldukça faydalı olduğu söylenebilir. 
   CHP'nin laikçi muhalefetiyle AKP bir taşla iki kuş vuruyor Hem geniş kitleleri sarsan ekonomik sorunların tartışılması yerine gündem değişiyor, hem de düzenden hoşnut olmayanların, mutaassıp ve dindar kitlelerin oyunu toplamış parti olarak, AKP düzenle daha da uyuşan görünüm sergilemesine karşın CHP sayesinde partinin tabanına, her şeye rağmen AKP'nin orijinal İslami kimliğini koruduğu mesajı veriliyor.' 
   CHP, 'reel sorunlar'dan bunalan kesimlerin sözcülüğünü yapmıyor. 
   Irak'a asker göndermeden YÖK sorununa CHP hangi alanda etkinlik gösteriyor 
   Akademisyenler haklı, CHP'nin böyle bir ortamda, 'siyaset üretmeyerek asker sivil bürokrasinin temsilciliğini üstlenmesi, demokratikleşmeden bile ürkerek AB sürecinde AKP'nin gerisine düşmesi' sol parti duruşu değil. 
   Metinsoy'a itirazımız şu noktada. Toplumun CHP'ye ihtiyacı devam ediyor. Sorun, partiye yıllardır seçim kazandıramamış liderlikte .. CHP'yi önce iktidar şimdi de muhalefet liginden düşüren Politbüro'ya muhalefet etmek gerekiyor. 
   CHP'nin kasım kurultayı bu tartışmaya zemin oluşturacak. 
   
      
   
</TEXT>
</DOC>
