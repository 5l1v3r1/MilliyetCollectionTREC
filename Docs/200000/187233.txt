<DOC>
<DOCNO> 187233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun20.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını Türkiye'nin tezkere kararına ne dedi 
</HEADLINE>
<TEXT>

     Irak'a asker gönderilmesine ilişkin hükümet tezkeresinin TBMM'de kabul edilmesi, İtalyan basınında geniş yer buldu. 
     İtalya'nın en önemli ekonomi gazetesi Il Sole 24 Ore'nin haberinde, TBMM'nin Irak'a asker göndermeye onay vermesinin, ''mutlak anlamda bir yenilik'' olduğu belirtildi. 
     Haberde, ''Türkiye'nin, BM'nin önderlik etmediği bir operasyon için asker gönderme kararı almasının bir ilk olduğu'' kaydedildi. 
     Corriere della Sera gazetesinin ''Türkiye, şimdi ABD'nin yardımına koşuyor'' başlıklı haberinde ise Başbakan Recep Tayyip Erdoğan'ın ''katkısının sağlanması için'' ABD yönetiminin ''8,5 milyar dolarlık kredi vaadinde bulunmak zorunda kaldığı'' öne sürüldü. Haberde, TBMM'nin kararının, Türkiye açısından ''riskli bir gelişme'' olacağı iddia edildi. 
     Haberi, ''Maziye dönüş'' ibaresiyle, 1918'de bölgede görev yapan Osmanlı askerleri fotoğrafıyla birlikte veren gazete, Türkiye'nin, ABD ve İngiltere'den sonra Irak'ta en çok asker bulunduracak ülke olacağını öne sürdü. 
     La Repubblica'nın haberinde ise TBMM'nin kararının, ''Ankara açısından, devlet kasasına taze para akıtmak, Amerikalılardan esaslı bir yardım koparabilmek ve PKK'nın kökünü tümüyle kazımak için iyi bir fırsat olduğu'' ifade edildi. 
     
     BELÇİKA BASINI 

     Belçika'nın muhafazakar ''La Libre Belgique'' gazetesi, Irak'a asker gönderilmesine yeşil ışık yakan Türkiye'nin en öncelikli hedefinin istikrara katkı olduğunu yazdı. 
     TBMM'nin dünkü kararına ilişkin habere geniş yer ayıran gazete, Başbakan Recep Tayyip Erdoğan'ın, uzun vadeli düşünmek gerektiğini belirterek ikna edici olduğunu anlattı ve ''İlkbaharda TBMM'nin tezkereyi reddetmesi Türkiye ile ABD arasındaki ilişkileri sarsmış, bu karar AB cephesinde ise somut hiçbir yarar sağlamamıştı. Türk hükümeti, aynı duruma düşmemek için kökten tavır değiştirdi'' ifadesine yer verdi. 
     Amerikalıların, terör örgütü PKK KADEK'in Irak'ın kuzeyindeki varlığına son vermek sözleri üzerinde de duran ve bu amaçla bir eylem planı hazırlandığını belirten gazete, Irak'a asker gönderilmesi kararı verildiğini, ancak bu askerlerin sayılarının, hangi bölgede görev yapacaklarının ve nakliye yöntemlerinin ABD ile önceden kararlaştırılmadığını ifade etti. 
     Türk Genelkurmayı'nın bu konuda artık hükümet ile aynı çizgide olduğunu da yazan ''La Libre Belgique'', ordunun her türlü olasılığa hazırlıklı olduğunu belirttiğini kaydetti. 
     Türk kamuoyunun ve iş dünyasının büyük bölümünün Irak'a asker gönderilmesine karşı olduğunu, ancak bu muhalefetin sert bir şekilde gösterilmediğini de yazan gazete, Türkiye'nin dış borçlarını ödemek için ihtiyacı olan 8.5 milyar dolarlık ekonomik yardımı da bu konuyla bağlantılı gösterdi. 
     Gazete, yazısını, ''Türkiye, Irak'taki varlığı ile her şeyden önce istikrara katkıyı hedefliyor ve kapısının önünde sadece yabancıların polis rolü üstlenmelerine fırsat vermek niyetinde gözükmüyor'' ifadeleriyle bitirdi. 
     
     FRANSIZ BASINI 

     TBMM'nin Irak'a asker gönderilmesine ilişkin kararı, Fransız basınında bugün geniş biçimde yer aldı. 
     Le Figaro gazetesi, ''Türkiye'nin Irak'a asker göndererek terör örgütünü tamamen bitirmeyi hedeflediğini'' belirtti ve ''ABD'nin Kuzey Irak'ta terör örgütüyle çarpışmak yerine, daha çok bu örgütün mali kaynaklarını kesmek için uğraştığı'' yorumunu yaptı. 
     Adalet Bakanı ve Hükümet Sözcüsü Cemil Çicek'in ''Türkiye olarak önümüzdeki 10, 20, 30 yılı düşünmemiz gerekir'' açıklamasına atıfta bulunan Le Figaro, ''TBMM'nin bu kararının, hükümete, Washington ile müzakereleri sürdürme imkanı tanıdığını'' bildirdi. 
     Liberation gazetesi de ''Ankara asker göndermek için hazır'' başlığıyla verdiği haberde, ''Kamuoyunun önemli bir bölümünün karşı çıkmasına rağmen, TBMM'nin Irak'a asker gönderilmesine onay verdiğini'' yazdı. 
     TBMM'nin Mart ayında ABD askerlerinin Türkiye'den Irak'a geçmesine izin veren tezkereyi reddettiğini hatırlatan gazete, ''Bu sefer hükümet, Irak'ta istikrarı sağlamak amacıyla parlamenterleri ikna etmeyi başardı'' ifadesini kullandı. 
     

     
</TEXT>
</DOC>
