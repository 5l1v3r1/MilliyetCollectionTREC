<DOC>
<DOCNO> 157978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun01.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
UNESCO "Irak'ta büyük bir kültürel kayıp yaşanıyor" 
</HEADLINE>
<TEXT>

     Savaş sonrası arkeolojik zararı incelemek üzere Irak'a giden Birleşmiş Milletler BM ekibi, yağmalama ve teknik sorunların bir sonucu olarak bu ülkede büyük bir kültürel kayıp meydana geldiğini belirtti. 
     BM Eğitim Kültür Bilim Teşkilatı UNESCO Genel Müdür Yardımcısı Munir Bouchnaki, gazetecilere yaptığı açıklamada, bunun ''gerçek bir felaket'' olduğunu söyledi. 
     Bouchnaki, Ürdün'ün başkenti Amman'da düzenlediği basın toplantısında, ''Elektrik günde sadece 1 ya da 2 saat veriliyor. Ulaşım yok. Bütün arabalar yağmalandı, müzelerdeki bütün araç gereçler yağmalandı. Bilgisayarlar, kağıtlar hatta bir sandalye bile yok'' dedi. 
     Acilen müzelerin yeniden onarılması, personelin maaşlarının ödenmesi, araç gereçlerin yerine konması ve kadınlar için ulaşımın güvenli hale getirilmesi gerektiğini vurgulayan Bochnaki, UNESCO ve Interpol'ün, Irak polisi ile çalınan parçalarla ilgili bir veri tabanı oluşturmak üzere anlaştığını kaydetti. 
     Ürdünlü gümrük memurlarının sınır geçişlerinde mükemmel arama yöntemleriyle iyi bir örnek oluşturduğunu belirten Bouchnaki, ''Bu, Irak'a ait değerli şeylerin kaçakçılığını önlemek için Suriye, Türkiye, Kuveyt ve İran sınırlarında görmek istediğimiz şey'' dedi. BM heyeti, Bağdat'ta müzeler, galeriler, laboratuvarlar, anıtlar, Ulusal Kütüphane ve Arşiv Binası ile diğer tarihi ve arkeolojik yerleri ziyaret etmişti. 
     
</TEXT>
</DOC>
