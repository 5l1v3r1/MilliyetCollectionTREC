<DOC>
<DOCNO> 159691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun28.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den askerlere Barışı koruma yöntemleriniz olağanüstüydü 
</HEADLINE>
<TEXT>

     Irak'ın Basra kentine gelen İngiltere Başbakanı Tony Blair, burada İngiliz askerlerine övgüler yağdırdı. 
     Savaştan sonra Irak'ı ziyaret eden ilk Batılı lider olan Blair, devrik Irak lideri Saddam Hüseyin'in saraylarından birinde yaptığı konuşmada, askerleri profesyonelce savaştıkları için övdü ve ''Barışı koruma yöntemleriniz olağanüstüydü'' dedi. 
     Blair, yaklaşık 400 askere hitaben, ''Bu, filmlerde olan bir şey değildi. Kan dökümü ve kayıplarıyla gerçek bir savaştı. Eve dönmeyecek insanlar vardı. Onlar için üzülüyor ve yaptıkları her şey için saygı duyuyoruz'' diye konuştu. 
     Saddam'dan özgürlüğün Irak halkı için önemli olduğunu vurgulayan Blair, askerlerden işlerini yapmaya devam etmelerini istedi. 
     Blair, konuşmasından sonra helikopterle Basra'da Ümmü Kasr'a geçerek İngiliz askeri yetkilileriyle görüştü. 
     Savaşın bitiminden sonra Irak'tan çok sayıda İngiliz askerinin ayrılmasına rağmen, yaklaşık 20 bin asker hala ülkenin güneyinde mevzilenmiş durumda bulunuyor. 
     
     BASRA HALKINDAN MESAJ 

     Öte yandan, güvenlik gerekçesiyle ziyareti kamuoyuna yansıtılmayan ve Basralılarla görüşemeyen Tony Blair'e, Basra halkı ''güvenliğimizi sağlayın'' mesajı gönderdi. 
     67 yaşındaki terzi Muhammed Ali, ''Bizim için gelmiyor, askerleriyle bir araya gelmek için burada. Peki biz ne olacağız Güvenliğe ihtiyacımız var'' derken, buz satıcısı 24 yaşındaki Eşref Habib, ''Bizi özgürleştirdiği için Blair'e teşekkür etmek istiyoruz, ama bizi unutmamalarını da istiyoruz. Saddam gitti, yaptırımlar kalktı. Ama şu ana kadar gelişen bir şey yok. Güvenlik istiyoruz. İngilizlerden istediğimiz bu'' diye konuştu. 
     
</TEXT>
</DOC>
