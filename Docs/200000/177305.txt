<DOC>
<DOCNO> 177305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur47.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Prof. Sağlam'ı Anayasa Mahkemesi Asıl Üyeliği'ne seçti 
</HEADLINE>
<TEXT>

     Cumhurbaşkanı Ahmet Necdet Sezer, Anayasa Mahkemesi Asıl Üyeliği'ne, Prof. Dr. Fazıl Sağlam'ı seçti. 
     Cumhurbaşkanlığı Basın Merkezi'nden yapılan yazılı açıklamada, Sezer'in Anayasa Mahkemesi asıl üyeliğine avukat Prof. Dr. Fazıl Sağlam'ı seçtiği bildirildi. 
     Anayasa Mahkemesi asıl üyeliğinin avukatlık kontenjanından Enis Tunga'nın yaş haddinden emekliye ayrılmasıyla boşalması üzerine, Cumhurbaşkanı Sezer, Türkiye Barolar Birliği Başkanı Özdemir Özok'u asıl üyeliğe seçmişti. 
     Özdemir, seçilmeden kısa süre önce CHP üyeliğinden ayrıldığının anlaşılması üzerine başlayan tartışmaların ardından, asıl üyelikten çekilmişti. 
     
     PROF. DR. SAĞLAM'IN ÖZGEÇMİŞİ 

     Prof. Dr. Fazıl Sağlam, 1940 yılında Trabzon'da doğdu. Ortaokul ve liseyi Saint George Avusturya Lisesi'nde okuduktan sonra yüksek öğrenimini İstanbul Üniversitesi Hukuk Fakültesi'nde tamamladı. 
     Almanya'nın Köln Üniversitesi'nde İş Hukuku dalında doktora yapan Sağlam, 1973 yılında Ankara Üniversitesi Siyasal Bilgiler Fakültesi'nde göreve başladı ve 1980 yılında Anayasa Hukuku dalında doçent oldu. 
     1983 yılında üniversiteden istifa eden Sağlam, İstanbul Barosu'na kayıtlı avukat olarak çalıştı. 
     Sağlam, 1995 ve 1996 yıllarında İstanbul Barosu Yönetim Kurulu Üyeliği'ne seçildi. 
     1996'da yeniden üniversiteye dönen Sağlam, Yıldız Teknik Üniversitesi İktisadi ve İdari Bilimler Fakültesi'nde göreve başladı. 
     Kasım 1999'da Anayasa Hukuku dalında profesörlüğe yükselen Sağlam'ın Anayasa Hukuku ve İş Hukuku alanında çeşitli yayın ve çalışmaları bulunuyor. 
     
</TEXT>
</DOC>
