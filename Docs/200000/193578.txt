<DOC>
<DOCNO> 193578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur01.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık çalışanları, hastanelerde iş bıraktı... 
</HEADLINE>
<TEXT>

     Doktorlar ve diğer sağlık çalışanlarının, ''İnsanca yaşayabilecekleri maaş artışı, iş güvencesi, ücretsiz, eşit, ulaşılabilir sağlık hakkı'' için tam gün iş bırakma eylemi başladı. 
     Ankara'daki hastanelerde görev yapan sağlık çalışanları, sabah mesai saatinde hastanelerine geldiler. Acil servisler ile servislerde yatan hastalara normal hizmet veren sağlık çalışanları, poliklinikler ve diğer alanlarda ise iş bırakma eylemi yapıyor. Sağlık çalışanlarının eyleme büyük ölçüde uyduğu gözleniyor. 
     Hizmet üretmeyen sağlık çalışanları, hasta ve hasta yakınlarına mağduriyetlerini ve eylemlerinin amacını anlatıyor. 
     Bu arada, hizmet üretmeme kararına rağmen hastaların mağduriyetini önlemek için, eylem süresince her yaştaki acil hastalar ve çocukların tıbbi zarar görmemesi amacıyla önlemler alındı. 
     Acil servisler, polikliniklerde görevli hekimlerce takviye edildi. Çocukların, hamilelerin, diyaliz, yoğun bakım ve kanserli hastaların acil olmasa bile her türlü tıbbi tedavisi sürdürülüyor. Hastane servislerinde yatarak tedavi gören hastaların tedavilerinin devam etmesi için de gerekli sayıda personel görev yapıyor. 
     Sağlık Bakanlığı'nca dün 81 il valiliğine gönderilen genelgede, ''Sağlık çalışanlarının, iş bırakma veya işi yavaşlatma yönündeki tahrik ve teşviklere kapılmak suretiyle, yürürlükteki mevzuat ile öngörülen yasal yaptırımlara maruz kalmak gibi üzücü durumlarla karşı karşıya kalmayacaklarına inanıyoruz'' denilmişti. 
     
</TEXT>
</DOC>
