<DOC>
<DOCNO> 158880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur05.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Mutluyuz, tebrik ediyoruz. Devam eder inşallah... 
</HEADLINE>
<TEXT>

     Başbakan Recep Tayyip Erdoğan, bazı temel atma ve açılış törenlerine katılmak üzere Zonguldak'a gitti. 
     Başbakan Erdoğan, geceyi geçirdiği Üsküdar'daki evinden saat 10.15 sıralarında çıkarak Sabiha Gökçen Havalimanı'na hareket etti. Buradan polis helikopteriyle saat 10.40'ta Zonguldak'a giden Erdoğan'ı, İstanbul Vali Yardımcısı Gazi Kaya, Emniyet Müdürü Celalettin Cerrah ve öteki yetkililer uğurladı. 
     Bu arada, Başbakan Erdoğan, Zonguldak'a hareketinden önce Üsküdar'daki evinde, Sağlık Bakanı Recep Akdağ ve Enerji ve Tabii Kaynaklar Bakanı Hilmi Güler ile bir süre görüştü. Erdoğan, evinden çıkışta da çevrede bekleyen vatandaşlarla sohbet etti. 
     Erdoğan, bu sırada bir gazetecinin, ''48. Eurovision Şarkı Yarışması'nda Türkiye'nin birinci olması konusunda ne düşündüğünü'' sorması üzerine, ''Mutluyuz, tebrik ediyoruz. Devam eder inşallah'' dedi. 
     Erdoğan, ''yarışmayı izleyip izlemediği'' yolundaki soru üzerine de, ''izleme fırsatı bulamadığını, o sırada başka bir toplantıda olduğunu'' bildirdi. 
     Öte yandan, Başbakan Erdoğan ile birlikte Sağlık Bakanı Akdağ ve Enerji ve Tabii Kaynaklar Bakanı Güler de Zonguldak'a gitti. 
     
     ERDOĞAN'IN ZONGULDAK PROGRAMI... 
     Başbakan Recep Tayyip Erdoğan, Alaplı Devlet Hastanesi Polikliniği ile Ereğli Gemi Tersaneleri'nin temel atma törenlerine katılacak. Ardından Zonguldak'a geçerek Maden Şehitleri Anıtı'nın açılışını yapacak olan Erdoğan, daha sonra halka hitap edecek. 
     Başbakan Erdoğan, Devrek-Bakacakkadı arası duble yol çalışmaları ile Gökçebey afet konutlarının tapu tahsis belgeleri dağıtım törenlerine de katılacak. 
     
</TEXT>
</DOC>
