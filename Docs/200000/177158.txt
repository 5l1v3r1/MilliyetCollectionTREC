<DOC>
<DOCNO> 177158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun09.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam baskınında 5 şüpheli gözaltında... 
</HEADLINE>
<TEXT>

     Irak'ın devrik devlet başkanı Saddam Hüseyin'in bir çiftlik evinde saklandığı yönünde istihbarat alan ABD askerlerinin 5 şüpheli kişiyi gözaltına aldığı bildirildi. 
     Yetkililer, 4. Piyade Tümeni'ne bağlı askerlerin, Saddam'ın Bağdat'ın 70 kilometre kuzeydoğusundaki Bakuba'da bir çiftlik evinde saklandığı yönünde alınan istihbarat üzerine düzenledikleri baskında Saddam'ı bulamadıklarını, ancak evde bulunan 5 şüpheliyi gözaltına aldıklarını belirttiler. 
     Saddam yanlısı olduğu iddia edilen Halid El Doş adlı kişinin çiftlik evine yapılan baskından sonra askerlerin köyden döndükleri sırada üzerlerine ateş açıldığı kaydedildi. Açılan ateş sonucu 1 askerin yaralandığını belirten yetkililer, yakalananlar arasında çiftlik evinin sahibinin de bulunup bulunmadığının henüz bilinmediğini söylediler. 
     Öte yandan, 4. Piyade Tümeni'ne bağlı askerler, ikinci bir istihbarat kaynağının, aranan kişiler listesinde bulunan Hüseyin Ali Taha ve Hacı Abid'in de baskın düzenlenen çiftlik evinde kaldıklarını söylediğini belirttiler. 
     Söz konusu kişilerin yakalanan 5 kişi arasında bulunup bulunmadığı henüz açıklık kazanmazken, Amerikan ordusundan da bu kişilerin adlarının arananlar listesinde olup olmadığı konusunda bir açıklamada bulunulmadı. 
     
</TEXT>
</DOC>
