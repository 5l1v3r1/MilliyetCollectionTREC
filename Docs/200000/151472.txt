<DOC>
<DOCNO> 151472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/ekonomi/eko05.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Awacslara imza attı 
</HEADLINE>
<TEXT>

Savunma Sanayi Müsteşarlığının brifinginden tatmin olmadığı için 1.5 milyar dolarlık alıma onay vermeyen Başbakan Erdoğan'ı Orgeneral Asparuk ikna etti 
     BARKIN ŞIK Ankara 

     Başbakan Recep Tayyip Erdoğan, Boeing firması ile 2002 Haziranında ana sözleşmesi yapılan dört adet Awacs Havadan Erken Uyarı ve Kontrol uçağının alımına ilişkin beklenen imzayı attı. 1.5 milyar dolarlık proje Boeing'in 30 Haziran'a kadar teminat mektubunu getirmesiyle birlikte başlayacak. Erdoğan, projeye eskalasyondan doğan fiyat farkı ve sözleşmedeki pürüzler nedeniyle soğuk bakıyordu. 
     
     Asparuk devreye girdi 
     Savunma Sanayi Müsteşarlığı tarafından 15 gün önce kendisine verilen brifingten tatmin olmayarak, "Konuyu ben Genelkurmay Başkanı ile görüşeyim" diyen, geçen hafta ise Başbakanlıkta Awacs zirvesi düzenleyen Erdoğan'ı, Hava Kuvvetleri Komutanı Orgeneral Cumhur Asparuk ikna etti. Asparuk'un, "Ulusal güvenlik şemsiyemiz açısından projenin önemi büyük. Alçak irtifa hava savunma sistemlerindeki zaafiyetimiz Awacslarla ortadan kalkacak" diyerek projeye onay istediği zirveden sonra Erdoğan, ikna oldu. Erdoğan, önceki gece projeyi yürürlüğe sokacak imzayı attı. 
     
     Boeing başkanına telefon 
     Bu arada, alıma onay vermeden önce Boeing Başkanı Phill Condid'le telefonla görüşen Erdoğan, Condid'den Türkiye'nin Amerika'daki çıkarları için politik destek vermesini istedi. Yüzde 18'i yerli katkı ile üretilecek Awacslar için TAİ, Havelsan, Aselsan ve Aydım Yazılım ile sözleşmeler imzalayan Boeing, ilk uçağı ABD'de, kalan üç uçağı ise TAİ'de üretecek. Artı iki uçağın opsiyon olarak tutulduğu proje sayesinde TAİ, Boeing'e 10 yılda 500 milyon dolarlık iş yapacak. 
     


SİYASET 




















</TEXT>
</DOC>
