<DOC>
<DOCNO> 167221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yasam/yas03.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
48 saatlik ölüm yarışı 
</HEADLINE>
<TEXT>

Tilkinin ısırdığı çiftçi, kritik 24 saati hastaneden hastaneye sevk edilerek geçirdi. Çiftçi Dursun Ün, kuduz için riskli süre olan 48 saatin dolmasına saatler kala aşısını yaptırabildi... 
     ŞÜKRAN PAKKAN İstanbul 

     SSK Okmeydanı Hastanesi'nde Sağlık Bakanı Recep Akdağ'a "İki gündür kuduz aşısı yaptıramıyorum" diye isyan eden Dursun Ün'ün 45 , dört hastaneden "aşı yok" gerekçesiyle geri çevrildiği ortaya çıktı. Hastane hastane dolaştırılan Ün, azami süre olan 48 saatin dolmasına az bir süre kala aşı olmuş. 
     Emekli olduktan sonra Çatalca'da çiftçiliğe başlayan Ün'ü geçtiğimiz günlerde bir tilki ısırdı. Hemen SSK Çatalca Hastanesi'ne giden Ün, orada aşı yapılmadığı gerekçesiyle Çatalca Devlet Hastanesi'ne yönlendirildi. Çatalca Devlet Hastanesi'nde sigortalılardan ücret alınmayan 'Kuduz Aşısı İstasyonu' olmasına rağmen Ün, SSK Samatya Hastanesi'ne sevk edildi. Ün, ertesi sabah Samatya'daydı ama kuduz için kritik süre olan ilk 24 saat geçmiş ve azami süre olan 48 saate yaklaşılıyordu. Ancak Okmeydanı'na gönderildi. Ve olayın üstünden 30 saat geçtikten sonra aşısını olabildi. 
     
     'Aşının yapılması gerekirdi' 
     Konuyu soruşturacağını belirten, SSK İl Müdürü Dr. Akif Feyizoğlu, "Anlaşmamıza göre, sigortalı herhangi bir devlet hastanesine gidip ücretsiz aşısını hemen yaptırabilir" dedi. Sağlık Müdürlüğü ise, Çatalca Devlet Hastanesi'nde 'Kuduz Aşı İstasyonu' bulunduğunu ve her zaman aşı bulunabildiğini belirtti. 
     

</TEXT>
</DOC>
