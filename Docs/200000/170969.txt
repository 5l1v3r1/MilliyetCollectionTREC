<DOC>
<DOCNO> 170969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo18.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2 gün dinlenecek... 
</HEADLINE>
<TEXT>

     Danimarka'dan sabaha karşı İstanbul'a dönen Galatasaray'da, Teknik Direktör Fatih Terim, oyunculara iki gün izin verdi. 
     Kopenhag Turnuvası'nda finalde karşılaştığı Hollanda temsilcisi Vitesse Arnhem'ı Ümit Karan ve Fabio Pinto'nun golleriyle 2-0 yenerek birinci olan sarı-kırmızılı takım, 24 Temmuz Perşembe günü yapacağı akşam antrenmanıyla yeniden çalışmalara başlayacak. 
     Galatasaray, Hertha Berlin takımıyla yapacağı sezon açılışı karşılaşması için 26 Temmuz Cumartesi günü Almanya'ya gidecek. 
     
     KOMBİNELER ALİ SAMİ YEN'DE 
     Öte yandan, Atatürk Olimpiyat Stadı'nda 7 Temmuz Pazartesi günü başlayan kombine kart organizasyonu yarın sona erecek. 
     Kulübün resmi internet sitesinde yapılan açıklamada, kalan kombine kartların satışlarının, 24 Temmuz Perşembe gününden itibaren Ali Sami Yen Stadı Şeref Salonu'nda 10.00-17.00 saatleri arasında gerçekleşeceği bildirildi. 
     
</TEXT>
</DOC>
