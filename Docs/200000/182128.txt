<DOC>
<DOCNO> 182128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo07.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevzat Demir Kaybedilmemesi gereken tek adam Lucescu'dur 
</HEADLINE>
<TEXT>

     Beşiktaş Kulübü Olağan Divan Kurulu Toplantısı yapıldı. 
     The Ritz Carlton Oteli'nde Divan Kurulu Başkanı Şeref Nasır başkanlığında gerçekleştirilen toplantıya Beşiktaş Kulübü Başkanı Serdar Bilgili'nin yanı sıra birçok yönetici katılmazken, yönetim kurulu adına toplantıda sadece Haşmet Bedii Kürüm, Hüseyin Mican ve Behçet Ümitlen'in katılması dikkat çekti. 
     Kulüp yönetim kurulunun isteği doğrultusunda basına kapalı olarak yapılan ve yaklaşık 2.5 saat süren toplantı sonrasında açıklamalarda bulunan Divan Kurulu Başkanı Şeref Nasır, kulübün bankalara 8 milyon 956 bin dolar, yönetim kuruluna ise 3 trilyon 765 milyar lira borcu olduğunu söyledi. 
     Nasır, kulübün 31 Aralık 2002 tarihinde kulübün bankalara borcunun 12 milyon 784 bin dolar olduğunu belirterek, ''Bu borç 31 Mart 2003 tarihinde 11 milyon 839 bin dolara, 30 Haziran 2003 tarihinde ise 8 milyon 956 bin dolara düştü. Yönetim kuruluna olan borç ise 6 aylık dönem içinde 5 trilyon 250 milyar liradan, 3 trilyon 765 milyar liraya düşmüştür'' dedi. 
     Şeref Nasır, toplantıda yönetim kurulundan istifa eden Yıldırım Demirören ve Kıvanç Oktay'ın durumlarının gündeme gelmediğini de kaydederek, mali konuları görüştüklerini dile getirdi. 
     
     DEMİR ''KAYBEDİLMEYECEK TEK KİŞİ LUCESCU'DUR'' 
     Beşiktaş Kulübü Divan Kurulu Üyesi olan ve kulübe verdiği maddi destekle ön plana çıkan Nevzat Demir ise, siyah-beyazlı camiada kaybedilmemesi gereken tek kişinin teknik direktör Mircea Lucescu olduğunu söyledi. 
     Toplantı sonrasında basın mensuplarının Yıldırım Demirören ve Kıvanç Oktay'ın istifaları konusunda sorularını yanıtlayan Demir, ''Kol kırılır, yen içinde kalır. Kaybedilmemesi gereken tek kişi teknik direktör Mircea Lucescu'dur'' dedi. 
     Nevzat Demir, divan kurulu toplantısında, aile içi konuları görüştüklerini ifade ederek, şunları söyledi 
     ''Yöneticilerin istifası toplantıda konuşulmadı. Bu istifalar yönetim kurulu tarafından değerlendirilmesi gereken konulardır. 100. yılını kutlamış, şampiyonluk yaşamış ve yeni sezonda da 5 maçta 5 galibiyet almış bir takımı eleştirenlerin de Beşiktaşlılığı tartışılır. Takım çok iyi gidiyor. Fenerbahçeli ve Galatasaraylı kişiler bile Beşiktaş'ı kıskanıyorlar.'' 
     
</TEXT>
</DOC>
