<DOC>
<DOCNO> 157505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo20.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
32. Tofaş Rallisi Belçikalı Thiry'nin... 
</HEADLINE>
<TEXT>

     Avrupa Ralli Şampiyonası'na 20 katsayı üzerinden puan veren ve şampiyonanın 3. ayağı olarak koşulan 32. Tofaş Rallisi'ni, Belçikalı Bruno Thiry-Jean Marc Fortin ikilisi kazandı. 
     Rallinin başladığı ilk günden itibaren liderliği bırakmayan Peugeot takımından Bruno Thiry, WRC aracıyla elde ettiği 3.04.28.7'lik derecesiyle, birincilik kupasını kaldırmanın sevincini yaşadı. 
     Thiry'nin ardından ''Ford Hazırkart Rally Team'' adına yarışan ve rallinin ikinci WRC'sine sahip olan Serkan Yazıcı-Can Okan ikilisi ise finiş podyumuna 2. sırada girmeyi başardı. Ralli boyunca Bruno Thiry'nin 1 dakika gerisinde mücadelesini sürdüren Yazıcı-Okan ikilisi, bugün yapılan 14. Beyler etabında lastiklerinin patlaması nedeniyle 5 dakikalık zaman kaybına uğradı. Buna karşın Yazıcı-Okan ikilisinin 3.09.49.05'lik derecesi Türkiye Ralli Şampiyonası'nda Ford Hazırkart Rally Team'e büyük avantaj sağlarken, ikincilik de büyük başarı olarak değerlendirildi. 
     
     IŞIK, ÜÇÜNCÜLÜĞÜ SON ANDA YİTİRDİ 
     Genel klasman üçüncülüğünü ve Süper 1600 kategorisinde birinciliği yarışın başından 13. etaba dek koruyan ''Fiat Abarth Motorsport'' takımından, Punto Kit Car ile yarışan Volkan Işık ise 14. etapta patlayan lastiği yüzünden 5. sıraya indi ve üçüncülüğü İtalyan pilot Paulo Andreucci'ye kaptırdı. 
     Andreucci ise hem genel klasman üçüncülüğünü, hem de 1600 kategorisinde birinciliği elde ederek podyuma çıkma başarısını gösterdi. İtalyan ekip, toplamda 3.13.57.3'lük derece elde etti. 
     ''Citroen Sport Turkey'' ekibinden A6'da yarışan Ercan Kazaz-Macit Gür dördüncülüğü elde ederken, ''Fiat Abarth Motorsport'' takımından Volkan Işık-Erkan Güleren de genel klasmanda 5. oldu. Grup N 'nin birinciliğini ''Penta Motorsport'' adına Mitsubishi Lancer Evo 7 ile yarışan Celal Gülerhan-Aras Dinçer kazanırken, bu ekip genel klasmanda 7.olabildi. 
     32. Tofaş Rallisi'nde OMS-OSS takımından Hamdi Ünal son gün yarışı bırakmak zorunda kaldı. Ünal, 14. Beyler etabında attığı taklayla yarışa veda etti. Ünal'ın takla atması, otoriteler tarafından ''büyük şanssızlık'' olarak değerlendirildi. 
     52 aracın start aldığı ve 32 aracın finişe ulaşmayı başardığı rallinin ardından Kültürpark özel podyumunda yapılan ödül töreninde ilk 3 sırayı alan pilotlar, başarılarını şampanyalarla kutladı. 
     
</TEXT>
</DOC>
