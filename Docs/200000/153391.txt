<DOC>
<DOCNO> 153391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/magazin/yazdud.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Yunan dostluğuna top modellerden destek 
</HEADLINE>
<TEXT>

Et ve kebapta Sait Helvacı damgası Meyyali’, Milva söyledi Şebnem’in sevgilisi uyudu, Ali Dürüst Polo 13’te coştu, Cengiz Abazoğlu ve Uğurkan Erez den büyük jest, Friends Trends’de 23 Nisan kutlamaları... 
     Geçen sene uğramış, bahçesine hayran kalmıştım. Yemekleri de fena değildi. O tarihlerde yanımda, şu an New York’da yaşayan sevgili arkadaşım, ünlü makyör Hakan Aydın vardı. Dev ekranında maç izlemiştik. Sevgili Hakan da benim gibi fanatik Galatasaraylı’dır. Sonra mekana takıldık zaten. Söz Hakan Aydın’dan açılmışken sevgili arkadaşım ile gurur duyduğumu belirtmek isterim. Hakan şu anda New York’da dünyaca ünlü bir marka olan Yves Saint Laurent’de makyör olarak çalışıyor. Çok da başarılı. Türkiye’de Türkan Şoray’dan Deniz Akkaya’ya, Hande Ataizi’den Harika Avcı’ya kadar pek çok ünlüye makyaj yapan Hakan şu günlerde diğer ünlü firmalardan da transfer teklifleri almış. Yine uzun atladım. Neyse gelelim Meyyali’ye. Maslak-İstinye yolu üzerindeki bu muhteşem yer el değiştirmiş. Yeni patron Sait Helvacı yakında Milano’da da şube açacakmış. Şu an Milano’daki restoranın dekorasyonu sürüyormuş. Sait Helvacı, soyadını 2. Mahmut’tan alan bir ailenin 5. kuşak torunu. 500 kişilik bahçeyi daha da güzelleştirmiş. Kapalı alanda şömineli çift salon var. Maslak, İstinye, Sarıyer, Tarabya’da oturanlar için ideal bir yer. Üstelik hafta sonları denk gelirse fasıl da var. Ama ben hafta arası gittiğim için dinlemedim, en kısa süre içinde hafta sonu gidip şöyle rakı ile birlikte kebap yiyip fasıla eşlik edeceğim. Mayısın ikinci haftasından itibaren de sadece hafta sonları brunch olacak. Çocuklu ailelere birebir. Oyun parkına çocuklarınızı bırakın, keyfi yaşayın. Fiyatlar normal. Örneğin soğuk mezeler 2.5-6 milyon lira. Çiğ köfte, Arnavut ciğeri, özel cevizli isot ezmesi özel yemekler arasında. Aslında sadece et ve kebap restoranı değil Meyyali. Çok zengin bir mönüsü var. Zeytinyağlılar, özellikle yer elması, ıspanak kökü ve İtalyan usulü biber dolma harika. Bunların da fiyatları 2-3 milyon. Salata çeşitleri de maşallah hayli zengin 15 çeşit. Urfa’nın özel yemeği olan narekşili bostana, içinde taze yeşil nane, yeşil soğan, roka, maydanoz, semizotu, turp, limon bulunan hışır ve ton balığı, haşlanmış patates, havuç, fasulye, yumurtayla hazırlanıp zeytinyağı dökülerek servis yapılan nisuas benim önerilerim. Ara sıcaklar listesine bakınca da başınız dönecek. Fındık lahmacun, pide çeşitleri, müthiş Urfa dolması, perde ile etli firik pilavı harika. Gerçekten de insan hangisini tadacağını bilemiyor. Yaz da geliyor malum, kilo durumları var. Özel et çeşitleri içinde Sultan 11. Mahmut, özel Sait ve Reha kebabı için 25 dakika beklemeniz gerekiyor. Patron Sait Helvacı kebaplık etlerin zırh bıçağı ile çekildiğini ve kullandıkları baharatların Şanlıurfa’daki evlerinde hazırlandığını söyledi. Meyyali’nin tatlı listesi de kabarık. Dondurmalı helvayı mutlaka yiyin ama bunun da siparişini 20 dakika önce vermek zorundasınız. Her çeşit yerli ve yabancı içki, meşrubat var. Dediğim gibi Meyyali’ye bir daha gideceğim ve görev endişesi olmadan zevkini çıkaracağım. Telefon numarası 0212 323 30 65. 
     
Ali Dürüst’den fasıl ve Friends Trends’de kutlama      Efendim, gelelim benim Türkçe müzik yapan favori mekanlarımdan biri olan Polo 13’e. Patron sevgili Neco Necdet Göral işletmeci Ali Sayar’a dua etmeli bence. Çünkü çocuk canla başla çalışıyor. Bu yıl Türkçe pop müzik yapan pek çok gece kulübü havlu atarken Polo 13’te haftanın iki günü Serdar, Keops’da da Altay çalıştıkları lokalleri ihya ettiler. Özellikle Altay, patronu Nida Büyükbayraktar’a para da kazandırdı. Bir gece, geç saatte Polo 13’e uğradım. Hep tanıdık isimlerle karşılaştım. Galatasaray’ın başarılı yöneticilerinden iş adamı Ali Dürüst önüne kanunu almış, çok da güzel çalıyor. Çevresinde Hülya Avşar’ın modacısı Dilek Hanif, Feride-Atilla Donat, Dilek Yalçınkaya, ünlü rallici İskender Atakan, Esra Üstünkaya, Gülay Kamaz, Murat Aslan... Serdar da mırıldanıyor. Saat 05.30’du, fasıl devam ediyordu, ben çıktım. Hafta yine çok hareketli geçti. Salı günü POSTA’nın spor yazarlarından biri olan çok sevdiğim Osman Şenher’in kızının düğünündeydim. Dedikoduları ve Fatih Hocam Terim ile yaptığım sohbeti yarın okuyacaksınız. Düğünden sonra sevgili Ali Sayar ve güzel insan Ragıp Karalı ile Friends Trends’deki muhteşem şifreli partiye gittik. Lokal yine tıklım tıklımdı, yürümek olanaksızdı. Sevgili kankam Bekir Saçar ile iki kelime konuşamadık, çünkü salonun bir ucundan Bekir’in olduğu diğer ucuna geçemedim. Kimler mi vardı Ender Mermerci, onun sevgili kankası mimar Murat Atabarut, Zeynep Madra, Gül Ergi ve erkek arkadaşı Yücel Mergen, genç playboy Emre Kütük, sevgili Sergen Yalçın. Şu Sergen’e de bayılıyorum gece alemine takılıyor ama içkisi, sigarası yok. Çok güzel eğleniyor, ardından da gidip aslan gibi futbolunu oynuyor. Daha kimler, kimler vardı o gece Beşiktaş’ın başarılı idari menajeri Sinan Engin ve güzel karısı Ayşe, her zamanki efendiliğiyle eğlenen sevgili Fazıl Bilgel, ünlü fotoğraf sanatçısı Nihat Odabaşı. Hoş bir geceydi. Can dostum İzzet Çapa, üstünde okul önlüğü, ağzında elma şekeriyle 23 Nisan’ı kutladı. Keten helva dağıtan bahçedeki çiçekli araba da hoştu. Yalnız bak can dostum Sana bir uyarım var herkes senin büyük paralar kazandığını sanıyor. Ama ben görüyorum. O kalabalıkta ne yazık ki salonun yarısı boş boş sallanıyordu. Çok fuzuli müşteri vardı, dikkat etmelisin. Finali Akademi 14’te yaptım ama girişim ile çıkışım bir oldu, çünkü orası da iğne atsanız yere düşmeyecek kadar kalabalıktı. 
     
Şebnem Özinal’ın siniri, rüya gibi bir ödül töreni      Efendim, Afife Tiyatro Ödülleri 2003’ ile ilgili haberleri mutlaka okumuşsunuzdur. Biliyorsunuz, Afife Jale ilk Müslüman kadın tiyatro oyuncusu. Ben size duymadıklarınızı, görmediklerinizi, okumadıklarınızı aktaracağım. Sevgili Yazgülü Aldoğan ve meslektaşımız Rengin Uz ile gittik törene. Bir kere çok görkemli ve şıktı gece. Gerek dünyaca ünlü İtalyan şarkıcısı Milva, gerek gelen konuklarla nostalji yaşadık. Yazgülü Milva’nın beline kadar uzanan kızıl gür saçlarına, yanımda oturan sevgili Müjdat Ağabey Gezen de şarkılarına ve sahne performansına bitti. Bu arada Müjdat Gezen dede oldu. Hollanda’da yaşayan kızı Elif ve 2 yaşındaki torununu görmek üzere geçtiğimiz günlerde onları ziyarete gitmiş. Sinema eleştirmeni Atilla Dorsay’a bunları anlatırken ağzı kulaklarına varıyordu. Bana "Torun sevgisi bambaşka" dedi. Allah bağışlasın. Neyse, gelelim diğer konuklara. ANAP eski Milletvekili Melike Hasefe, İzzet Günay ve eşi, Ateşböceği Ercan ve eşi Lale Belkıs, Füsun Erbulak, müzikal komedi’ dalında yardımcı kadın oyuncu ödülünü kazanan kızı Sevinç ve turizmci nişanlısı Dalin Midyat, Çolpan İlhan, Kerem Alışık, Perihan Savaş, Ali Kocatepe, Nükhet Duru, Güler Yiğit, POSTA yazarı Güler Kazmacı, Erol Evgin, Serap Aksoy, Lale Mansur, Gül Ergi vardı. Ve tabii davetin ev sahipleri Nilgün-Erhan Dumanlı çifti. Asıl bombayı anlatayım Terslik bu ya Şebnem Özinal ile sevgilisi Hakan Akşit arkamdaki sıradaydı. Milva şarkı söylerken ve ödüller dağıtılırken Hakan Bey başını sevgilisi Şebnem’in yumuşak omzuna dayayıp bir güzel horladı. Her alkış sesinde sıçrayarak uyandı ve sanki Neredeyim ben’ dercesine etrafına bakındı. Şebnem Özinal hem sinirlendi hem de mahçup oldu. Ama Milva uyumayanları mest etti. Belki biliyorsunuzdur Milva’nın pek çok şarkısına ünlü söz yazarı Fikret Şenes söz yazmış, Süper Star Ajda Pekkan da okumuştu. Ama Milva bildiğimiz şarkılardan çok kendi klasiklerini tercih etti. Sezen Aksu’dan Aşk İçin Ölmeli’ olarak bildiğimiz şarkının orijinalini yani Rumca’sını okudu, salon alkıştan inledi. Haaa, hiç kusur yok muydu Bir kere Haldun Dormen çok heyecanlıydı. Ayrıca ödüllere özel tiyatroların genç oyuncularından tepki vardı. Yosi Mizrahi ve Süheyl-Behzat Uygur kardeşler kendi oyunlarının izlenmediğini, jürinin haksız kararlar aldığını söylediler. Sanırım bir ödül töreninden bu kadar dedikodu yeter. 
     
Kadın ve Gençlik Platformu Derneği’nin büyük başarısı      Merkezi Ankara-Gaziosmanpaşa’da bulunan Kadın ve Gençlik Platformu Derneği, Ulusal Eğitime Katkı Programı adı altında çok başarılı işlere imza atıyor. Derneğin 11. Başkanı Mine Aygün belli ekonomik düzeyi yakalamış insanların elbirliğiyle, imkanları dahilinde, yardıma muhtaçlara destek sağladıklarını söylüyor. Mine Aygün kütüphane hizmetleri, takı tasarım kursları ve elde edilen takıların pazarlanması, bilgisayar eğitimi, üniversiteye hazırlık kursları ve burs imkanı, ihtiyaç fazlası giysilerin kullanıma sunulması gibi alanlarda bugüne değin büyük hizmetler verdiklerini belirtiyor. Bu çerçevede 12 Mayıs’ta, Türk-Yunan ilişkilerini kuvvetlendirmek amacıyla dernek Ankara’da Sevgi Köprüleri’ adlı bir gala yapacak. Galada moda dünyasının genç ve başarılı yeteneklerinden Cengiz Abazoğlu defile düzenleyecek. Mankenler, Cengiz Abazoğlu ve uluslarası koreograf Uğurkan Erez bu gösteriden beş kuruş talep etmemişler. Gecede Yunanistan’ın en saygın modacılarından Mechael Aslanes ile iki usta isim Hayko ve Fedon da yer alacak. Asuman Krause, Cansu Dere, Çağla Şıkel, Burcu Kutluk, Şenay Akay, Ebru Güzel, Yüksel Ak, Ece Gürsoy, Tülin Şahin, Bilge Kara ve Sema Şimşek gibi top modeller iki modacının giysilerini sunacaklar. Evet, bugünlük de bu kadar, kalın sağlıcakla. En kötü gününüz benimkinden iyi olsun efendim. 
     
     


MAGAZİN 











</TEXT>
</DOC>
