<DOC>
<DOCNO> 150701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun38.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın Belgrad Büyükelçisi "Saddam'ın öldüğüne inanıyorum" 
</HEADLINE>
<TEXT>

     Irak'ın Belgrad Büyükelçisi Sami Sadun, Saddam Hüseyin'in ittifak güçlerinin Bağdat'ı bombardımanı sırasında öldüğüne inandığını söyledi. 
     AP'ye açıklama yapan Irak'ın Sırbistan-Karadağ Büyükelçisi Sadun, Saddam Hüseyin'in karakterini bildiğini belirterek, ''O ölmemiş olsaydı, Bağdat'ın savunması bu kadar çabuk düşmezdi'' dedi. 
     Sadun, Iraklı üstleriyle bağlantısının, bu ay başında Amerikan savaş uçaklarının, Saddam Hüseyin ve oğullarının toplantı halinde olduğu gerekçesiyle bir restoranı bombalamasından sonra kesildiğini söyledi. 
     Saddam Hüseyin'in restoran bombalamasında ölmese bile bundan sonraki saldırılardan birinde ölmüş olabileceğini belirten Sadun, her işini kendisi yapmayı seven Irak liderinin çok dikkatli biri olduğunu ve düşmanlarının restoran saldırısından sıyrılmasının mümkün olduğunu ifade etti. 
     Bağdat'ın bombalanmasından beri başkentte Cumhuriyet Muhafızları ve polisin sayısında azalma olduğunu hatırlatan Sadun, ''Bombalamadan sonra Irak yönetiminden herhangi bir talimat almadım, tek bir faks bile'' dedi. 
     





</TEXT>
</DOC>
