<DOC>
<DOCNO> 158026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko21.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Kurdaki değişiklikleri dikkatle izliyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, artık siyasette, sosyal hayatta olduğu gibi ekonomide de istikrarın sağlanması yönünde sabırlı, dikkatli davrandıklarını söyledi. 
     Coşkun, ''Kurdaki değişiklikleri dikkatle izliyoruz. Bütün sorunları biliyoruz, ne tür tedbirlerin alınacağını da biliyoruz, ama ekonomide herhangi bir şok yaşamamak, herhangi bir inisiyatifimizin dışında dalgalanmaya sebebiyet vermemek için dikkatle izliyoruz'' dedi. 
     9. Uluslararası Ev Tekstili Fuarı EVTEKS 2003 CNR Uluslararası Fuar Merkezi'nde açıldı. 
     Bakan Coşkun, fuarın açılışında yaptığı konuşmasına, sanayici ve ihracatçılara ''çile çeken değerli meslektaşlarım'' diye hitap ederek başladı. 
     Bilişim çağı olarak başlayan bu asrın giderek rekabet çağına dönüştüğünü, bu rekabet çağında marka ve kalitenin hedef alındığını belirten Coşkun, ev tekstilcilerini, marka ve kalitede kendilerinden önce dünya piyasalarında isim sahibi olan kuruluş ve ülkelerle yarıştığı için kutladı. 
     Kültür ve tarih şehri olan İstanbul'da ekonominin de artık daha canlı, daha heyacanlı geliştiğini gördüklerini dile getiren Coşkun, ''Fuarlar, ekonomideki canlılığı da ifade eden olaylardır. Bu bakımdan bu ihtisas fuarlarını bu seviyeye getiren arkadaşlarımı, hem de tüm imkansızlıklara rağmen pazarını kaybetmemek için gerektiğinde fiyat indirerek ihracat atılımına devam edenleri gönülden kutluyorum'' diye konuştu. 
     Hükümet olarak sanayici ve ihracatçının sorunlarını bildiklerini ifade eden Coşkun, tek amaçlarının girişimcinin, sanayicinin önündeki bütün engelleri kaldırmak olduğunu vurguladı. 
     
     ''KURDAKİ DEĞİŞİKLİKLERİ DİKKATLE İZLİYORUZ'' 
     Sanayi ve Ticaret Bakanı Ali Coşkun, yıllarca devletin ekonomiye müdahale ettiğini, artık devleti asli görevlerine döndürerek, devletin müdahale etmediği, rekabete açık, serbest piyasa koşullarında ekonominin kendi dinamiklerini oluşturmasının öngörüldüğünü kaydetti. Coşkun, sözlerini şöyle sürdürdü 
     ''Artık siyasette, sosyal hayatta olduğu gibi ekonomide de istikrarın sağlanması yönünde sabırlı, dikkatli davranıyoruz. Kurdaki değişiklikleri dikkatle izliyoruz. Biz esas sıkıntıyı çeken kesimlerle, sanayicimizle, ihracatçımızla istişare ederek meseleleri değerlendiriyoruz. Bütün sorunları biliyoruz, ne tür tedbirlerin alınacağını da biliyoruz, ama ekonomide herhangi bir şok yaşamamak, herhangi bir inisiyatifimizin dışında dalgalanmaya sebebiyet vermemek için dikkatle izliyoruz.'' Sanayicinin sorunlarının başında girdi maliyetlerinin geldiğine işaret eden Bakan Coşkun, 2005 yılında Dünya Ticaret Örgütü'nün kararları doğrultusunda ekonominin sınırlarının kaldırılması, gümrük duvarlarının indirilmesiyle birlikte rekabetin daha hızlı bir savaş halini alacağını söyledi. 
     
     ''BİRAZ DAHA SABIR...'' 
     Bu döneme hazırlanmak gerektiğini ifade eden Coşkun, rekabetin tek şartının, Türk sanayicisinin rakipleriyle aynı girdi maliyetleriyle imalat yapabilmesine bağlı olduğunu vurguladı. 
     Ali Coşkun, şöyle devam etti 
     ''Bütün bunları inşallah kademe kademe hayata geçireceğiz. Bildiğiniz gibi önce güven bunalımını hallettik. Nereden Buldun Yasası'nı kaldırdık. Ardından Vergi Barışı'nı getirdik. Şimdi SSK ve Bağ-Kur Barışı'nı getiriyoruz. Onun arkasından Kambiyo Barışı getirme yolunda çalışmalar var. 
     Bugün işsizlik en büyük sorun. İstihdamı harekete geçirebilmek için yeni istihdam edeceğiniz işçilerin vergilerinde yüzde 90 indirim, sigorta primlerinde yüzde 20 indirim düşünüyoruz. Bütün bu yasalar, komisyonda, Meclis'te sıra bekliyor. Yabancı sermayenin önündeki engelleri kaldırırken, yerli girişimcinin önündeki bütün engelleri kaldırıyoruz. Bürokratik engel önünüzde kalmayacak ve kaynakları elde ettikçe, OECD ülkeleri arasında en fazla vergi ödeyen kesim olduğumuz için vergileri azaltacağız, nispeten adetlerini azaltacağız, sigorta primlerini azaltacağız. İnşallah bu darboğazları aşacağız.'' İhracatçıların bugüne kadar metanetle, sabırla hareket ettiğini ifade eden Coşkun, ''Biraz daha sabır, biraz daha metanet bekliyoruz. İhracatçıları sınırda savaş, cihat yapan kimseler olarak görüyorum. Önünüzdeki engelleri kaldıracağız'' dedi. 
     
</TEXT>
</DOC>
