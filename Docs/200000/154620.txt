<DOC>
<DOCNO> 154620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko31.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener 2004'te enflasyon tek haneli rakamlara inecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kamuoyunda Irak Savaşı nedeniyle enflasyonun yıl sonu hedefinden sapma olacağı beklentisi içinde olunmasına karşılık, artık önümüzdeki periyotta ''yüzde 20'lik enflasyon hedefinin tutturulacağı zemine ulaşıldığını'' bildirdi. 
     Şener, Konrad Adenauer Vakfı tarafından düzenlenen ''Türk ve Alman Ekonomisinin Yapısal Sorunları ve Çözümler Toplantısı''na katıldı. 
     Şener, burada yaptığı konuşmada, Türkiye'yi ''enflasyonun tamamen ortadan kalktığı, enflasyon rakamlarının AB düzeyine çekildiği'' bir ülke haline getirmeyi, hükümetin ekonomide temel hedef olarak belirlediğini bildirdi. 
     Hükümet olarak Merkez Bankası'nın bağımsızlığına büyük önem verdiklerine de işaret eden Şener, ''Merkez Bankası'nın izlediği para tabanlı politikalarla, enflasyon oranının tek rakamlı hanelere düşeceği açıkça görülüyor'' dedi. 
     
     2004'TE ENFLASYON TEK HANELİ RAKAMLARA İNECEK 
     Bakan Şener, 2004 yılında da, Türkiye'deki enflasyonun tek haneli rakamlara ineceğini vurgularken, şöyle devam etti 
     ''Merkez Bankası'nın izlediği bu politika, hükümet tarafından maliye politikası ile uyumlu bir şekilde sürdürülmektedir. Türk ekonomisinin diğer bir önemli sorunu da yüksek kamu borç stokudur. Biz borç stokunun azaltılması suretiyle borcun çevrilebilmesini temel seçtik. Bunun için 2003'te sıkı bir bütçe politikası belirledik. Faiz dışı fazla önemsendi. Yüzde 6.5'lik faiz dışı fazla konusunda hükümet kararlıdır. Bu temel prensip bozulmayacak. Bundan sonra da bu politikamız devam edecektir.'' 
     
     VERGİ BARIŞI'NIN GETİRDİĞİ 
     Bakan Şener, vergi barışı nedeniyle 6.6 katrilyon liraya yakın gelir elde edildiğini, bu rakamın IMF'nin öngördüğü 750 trilyon liranın çok üstünde olduğunu belirtti. 
     Şener, gelirdeki bu fazlalık ile faiz dışı fazlanın yıl sonu gerçekleşmesinin yüzde 6.5'in de üstünde olmasının muhtemel olduğunu kaydetti. 
     Seçim sonrası ekonomiyi devraldıklarında yapısal reformlara öncelik verdiklerini de vurgulayan Şener, kamunun daha etkin ve verimli çalışabilmesi için Acil Eylem Planı hazırladıklarını belirtti. 
     Acil Eylem Planı ile ekonomiden kaynaklanan engellerin kaldırılmasının amaçlandığını ifade eden Başbakan Yardımcısı Şener, ''enflasyon, kamu borç stokunun yüksekliği ve istikrarlı büyüme'' konularının, ekonomik programın temel hedefi haline geldiğini söyledi. 
     
     BÜYÜME, ÖZELLEŞTİRME, KAMU YATIRIM STOKU 
     Konuşmasında büyüme, özelleştirme, kamunun yatırım stokuna da değinen Şener, kamunun yatırım stokunun verimsizleştiğini ve verimsiz rasyonel olmayan yatırımların 2003 yılı yatırım programından çıkarıldığını bildirdi. 
     Şu ana kadar özelleştirme takviminin aksamadan sürdürüldüğünü de belirten Şener şunları kaydetti 
     ''Türk ekonomisinin önü açıktır. Ekonomik göstergeler iyiye gidiyor, Borçlanmada faiz düşüyor, ihracat artıyor, enflasyon iniş trendinde. İhraç mallarına dış talep artıyor. Bu performans gelecekte sorunların aşılmasına büyük katkı sağlayacak. Tek başına iktidarla açık, şeffaf, ekonomik programı net bir iktidarla girişimci yoluna devam ediyor.'' 
     
     SORULAR 
     Şener konuşmasının ardından, katılımcıların çeşitli konulardaki sorularını da yanıtladı. 
     Bakan Şener, ''otoban projesi ile bütçe disiplini nasıl sürdürülecek '' şeklindeki bir yabancının sorusunu, ''bizimki otoban değil duble yoldur. Bu yıl 700 kilometrelik bölümü yapılacak, kilometre maliyeti 160-200 bin dolardır'' şeklinde yanıtladı. 
     Şener katılımcıların gelir dağlımının bozukluğu, sosyal politikalar ve faiz dışı fazla konusundaki sorularını da, toplantıda yaptığı konuşmadan örnekler vererek cevapladı. 
     
</TEXT>
</DOC>
