<DOC>
<DOCNO> 156123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun05.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''ABD, Saddam'ı 'Türkler blöf yapıyor' diye kandırdı'' 
</HEADLINE>
<TEXT>

     Amerikan Newsweek dergisi, Amerikalıların, Saddam'ın en büyük korkusunun kuzeyden ikinci bir cephe açılması olduğunu keşfederek, Türk parlamentosunun tezkereyi reddine rağmen, Saddam'ı ''bunun bir aldatmaca olduğuna inandırdığını'' iddia etti. 
     Dergi, bu sayede Saddam'ın 13 tümenini kuzeyden gelecek hayali bir saldırıya karşı boşu boşuna bu cephede tutmasını ve Saddam'a bağlı kuvvetlerin ikiye bölünmüş vaziyette kalmasını sağladıklarını öne sürdü. 
     Newsweek dergisinin bugün piyasaya çıkacak son sayısında yer alan haberde, ''gizli ajanlar vasıtasıyla Saddam'a iletilen bilgilerde, Türklerin son dakikada fikir değiştirecekleri ve Amerikalıların, Türk topraklarını sıçrama tahtası olarak kullanmalarına izin vereceklerinin ifade edildiği'' iddia edildi. 
     Derginin haberinde, ''Amerikalıların bu oyununun tuttuğu'' belirtilerek, ''Saddam'ın son dakikaya kadar 13 tümenini kuzeyden gelecek bir saldırıya karşı bölgede hazır beklettiği, oysa asıl yoğun saldırının bu sırada güneyden başlatıldığı'' ifadesi kullanıldı. 
     Haberde, ''Iraklıların savaşta uyumlu bir savunma yapamadıkları, Amerikalıların ilerleyişini yavaşlatmak için köprü ve barajları havaya uçurmak ya da kimyasal silah kullanmak gibi taktiklere başvuramadıkları'' da kaydedildi. 
     
     ''ABD SAVAŞIN 120 GÜN SÜRMESİNİ BEKLİYORDU'' 

     Newsweek, ''Savaşın beklenenden kısa sürmesinin, Irak savaşında müttefik kuvvetlerin komutanlığını yapan Orgeneral Tommy Franks'ı bile şaşırttığını'' yazdı. 
     Amerikalı general Franks'in, ''savaşın 120 gün sürmesini öngördükleri, ancak Saddam'ı devirmek için 3 haftanın yettiği'' şeklindeki sözlerini aktaran Newsweek, ''Franks'in risk aldığını, ancak hiçbir zaman kumar oynamadığını'' yazdı. 
     
     ''BUSH, SALDIRGAN KOMUTAN İSTİYOR'' 

     Newsweek'in haberinde ayrıca, ''Savunma Bakanı Donald Rumsfeld'in, Franks'ı, Başkan Bush'un çok sayıda askerin ölmesine yol açsa dahi, saldırgan bir komutan istediğine inandırdığı'' öne sürüldü. 
     Franks, dergiye yaptığı açıklamada, ''Sivil amirlerimin benim arkamda güçlü şekilde durmaları bana güç verdi. Kendimi, başkanın bana güvendiğine inandırdım'' dedi. 
     Derginin haberine göre, Franks'in komutası altındakiler, Amerikalı generalin zaman zaman sert olabildiğine dikkati çektiler ve örnek olarak, ''gün batımına kadar teslim olmazlarsa hepsini öldürün'' gibi emirler verdiğini söylediler. 
     

     
</TEXT>
</DOC>
