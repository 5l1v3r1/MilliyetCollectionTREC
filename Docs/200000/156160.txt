<DOC>
<DOCNO> 156160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko13.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE'nin adı değişiyor... 
</HEADLINE>
<TEXT>

     Devlet İstatistik Enstitüsü DİE adı, yakında tarihe karışıyor. Yeni hazırlanmakta olan teşkilat kanunu taslağıyla Enstitü'nün adının, ''Türkiye İstatistik Kurumu'' olarak değiştirilmesi öngörülüyor. 
     Enstitü adının telaffuzunun zorluğu ve uluslararası ilişkilerde kuruluşların hangi ülkeye ait olduğunun belirlenebilmesine dönük, kurum adı içinde Türkiye'nin geçmesi için, böyle bir isim değişikliğine gidilmesi düşünülüyor. 
     
     ORGANİZASYON YAPISI DA DEĞİŞECEK 
     Öte yandan, yeni hazırlanan teşkilat kanunu taslağıyla, ismin yanında DİE'nin organizasyon yapısında da değişiklikler öngörülüyor. 
     DİE'nin yeni teşkilat yasası hazırlanırken, AB'ye uyum çerçevesinde Eurostat'ın önerileri de dikkate alınıyor. Yeni hazırlanan yasa ile Eurostat'ın önerdiği Kurumun özerkliği ve istatistik planı gibi önerilerinin de karşılanması planlanıyor. 
     Taslakla, sivil toplum örgütleri ve ilgili kuruluşların yer alacağı bir istatistik konseyi veya kurulu kurulması planlanıyor. 
     
     5 YILLIK İSTATİSTİK PLANI 
     Ayrıca 5 yıllık kalkınma planı benzeri, 5 yıllık istatistik planı oluşturularak, bu 5 yıllık sürede hangi kuruluşun hangi işi yürüteceği, kuruluşların bu dönemdeki görevlerinin sıralanması hedefleniyor. 
     Çalışmalarla, istatistikleri yayınlamakta yetkili tek bir kuruluş olması ve değişik kuruluşların yaptıkları istatistiki çalışmaların tek bir kuruluş tarafından kamuoyuna açıklanması öngörülüyor. 
     
</TEXT>
</DOC>
