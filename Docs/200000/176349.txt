<DOC>
<DOCNO> 176349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur26.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda rötar kavgası 
</HEADLINE>
<TEXT>

     Flyair'e ait uçakla Amsterdam'a gitmek için Atatürk Havalimanı'na gelen 299 yolcudan bazıları, saat 03.30'da hareket etmesi gereken uçağın gelmemesi üzerine görevliler ve polisle kavga etti. 
     Türkiye'ye tatil amacıyla gelen turist ve Hollanda'da yaşayan Türk vatandaşlarının da aralarında bulunduğu 299 yolcu, Flyair'in saat 03.30'a Amsterdam'a hareket edecek uçağına binmek üzere Dış Hatlar Terminali'ndeki işlemlerini gerçekleştirdiler. 
     Yolcu salonuna alınan bu kişilere, önce uçağın 15 dakika gecikmeli kalkacağı bildirildi. Ancak aradan uzun süre geçmesine rağmen yolcuların uçağa alınma işlemleri başlatılmadı. 
     Bunun üzerine bazı yolcular, şirket ve havalimanı görevlileri ile tartışmaya başladı. Polisin de araya girdiği tartışma kavgaya dönüştü. Arbede sırasında bazı yolcular hafif şekilde yaralanırken, bazıları da polis kontrol noktasına götürüldü. 
     İfadeleri alınan bu kişiler daha sonra serbest bırakılırken, isimlerini vermek istemeyen ve vücutlarındaki darp izlerini gösteren bazı yolcular, polisin kendilerine kötü muamelede bulunduğunu iddia ettiler. 
     Bazı yolcular da, yarın işyerlerinde olmamaları halinde, işten atılma durumuyla karşı karşıya kalacaklarını söylediler. 
     Yolculardan bir kısmı da, Hollanda'da okulların yarın yeni eğitim-öğretim dönemine başlayacağını ve çocukların bir gün okula gitmemesine 400 Euro para cezası verildiğini, dolayısıyla bugün Hollanda'da olmaları gerektiğini kaydettiler. 
     Pasaportlarındaki çıkış işlemleri iptal edilen ve buradaki bekleyişleri süren yolcuların, Hollanda'dan gelecek bir uçakla gönderilecekleri, bunun gerçekleşmemesi halinde ise başka bir uçak gelinceye kadar bir otele yerleştirilerek bekletilecekleri bildirildi. 
     Flyair yetkilileri ise dün gece Zürih'ten kalkıp, önce İstanbul-Brüksel, ardından da İstanbul-Amsterdam seferini gerçekleştirecek olan uçağın, hava muhalefeti nedeniyle Zürih'ten rötarlı havalandığını, gecikmenin bundan kaynaklandığını kaydettiler. 
     
</TEXT>
</DOC>
