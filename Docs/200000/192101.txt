<DOC>
<DOCNO> 192101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/guncel/gun01.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk ve Zapata Mexico'da buluştu 
</HEADLINE>
<TEXT>

   TİSK, Meksika'nın başkentinde Atatürk anıtı yaptırdı. Anıt, Meksika'nın ulusal kahramanı Emiliano Zapata'nın anıtıyla aynı caddede bulunuyor 
      AHMET ERHAN ÇELİK Mexico City 
   
   Türkiye İşveren Sendikaları Konfederasyonu'nun TİSK siparişiyle yaptırılan Atatürk Anıtı, Meksika'nın başkenti Mexico City'de ulusal kahraman Emiliano Zapata ile son Aztek imparatorunun heykellerinin de yer aldığı Reforma Caddesi'nde törenle açıldı. 
   
   Çağdaş bir anlayış 
   Törene Çalışma ve Sosyal Güvenlik Bakanı Murat Başesgioğlu, Milli Savunma Bakanı Vecdi Gönül ile Devlet Bakanı Güldal Akşit de katıldı. Beyaz mermerden ve üzerinde ay-yıldız bulunan bir kaideyle üzerine oturtulan heykelden oluşan anıtta, Atatürk elinde bir fötr şapka ve bastonla resmediliyor. 3.2 metre yüksekliğindeki heykeli yapan heykeltıraş Said Rüstem de, kompozisyonun "çağdaş ve ılımlı bir anlayış"ı temsil ettiğini söylüyor. TİSK Başkanı Refik Baydur başkanlığındaki işadamları, Meksika hükümetinden Türkiye ile serbest ticaret anlaşması STA imzalanmasını istedi. Meksika Ekonomi Bakanı Fernando Canales ise Meksika'nın AB ile STA yaptığını hatırlatarak, "AB'ye girmeniz durumunda bunu STA izleyecek" dedi. İşadamları Gümrük Birliği nedeniyle Meksika mallarının neredeyse sıfır gümrükle Türkiye'ye girdiğini, ancak Türk ürünlerinin Meksika'da yüzde 4 - 30 arasında gümrük vergisine tabi olduğunu anlattı. 
   "Gerekirse gümrük vergilerini sıfırlarız" diyen Canales, iki ülke işadamlarının hangi mallarda ticaret yapılabileceğini belirlemelerini istedi. Atatürk'ün inanılmazı gerçekleştiren bir lider olduğunu kaydeden Gönül, "Bu heykelin açılışı, Türkiye-Meksika ilişkilerinde önemli bir adımdır" diye konuştu. 
   
   Zapata kimdir    8 Ağustos 1879'da Meksika'nın Morelos - Anenecuilco eyaletinde doğdu. Köylüleri ve ırgatları büyük malik ne sahipleri Hacienda , eyalet polisi ve jandarmaya karşı korudu. Bu nedenle birkaç kez eyalet dışına kaçtı. Eylül 1909'da Köy Savunma Komitesi Başkanlığı'na seçildi.1910'da kan dökmeden Hacienda topraklarını işgal etti ve köylülere paylaştırdı. Kesin zafere ulaşmayan "Meksika Köylü Devrimi"ne öncülük etti. 10 Nisan 1919'da tuzak sonucu öldü. 
   
   
   
</TEXT>
</DOC>
