<DOC>
<DOCNO> 189704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo16.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Yunan basınında İlk dakikalarda gol atarsak iş biter 
</HEADLINE>
<TEXT>

     Galatasaray'ın Şampiyonlar Ligi'ndeki rakibi Olimpiakos'un maçını izleyen teknik direktör Fatih Terim, ''Galibiyeti her şeyden çok istiyoruz'' dedi. 
     Terim, Atina'da Rizupolis Stadı'nda, dün izlediği Olimpiakos-Kallithea maçı sonrasında Yunan ''Fos ton Spor'' gazetesine açıklamalarda bulundu. 
     Galatasaray'ın İstanbul'da Salı günü Olimpiakos takımı ile yapacağı karşılaşmadan galip ayrılacağına inandığını belirten Terim, ''Galibiyeti her şeyden çok istiyoruz'' dedi. 
     Olimpiakos ile Galatasaray'ın Şampiyonlar Ligi'nde başarılı karşılaşmalar sergilemiş iki takım olmalarına karşın daha önceki maçlarında şansız olduklarını kaydeden Terim, ''İstanbul'da güçlü bir maç olacak. Ancak, taraftarlarımızın da yardımıyla başaracağımıza inanıyorum'' dedi. 
     Terim, Galatasaray'ın ilk dakikalarda atacağı bir golün maçın kaderini belirleyeceğini belirterek, ''Bunu başarabilirsek galibiyetin anahtarı olacaktır. Çünkü ilk dakikalarda gelecek bir gol Olimpiakos'un savunmasının açık vermesine yol açacak ve bu da bizim yararımıza olacaktır'' diye konuştu. 
     Bu arada, Fatih Terim'den ''İmparator'' olarak söz eden Fos ton Spor gazetesi, Terim'in, Olimpiakos maçına normal bir seyirci gibi girdiğini ancak, Olimpiakoslu yöneticiler tarafından tanınarak şeref tribününe davet edildiğini yazdı. 
     
</TEXT>
</DOC>
