<DOC>
<DOCNO> 154629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko40.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun 15 günde bir sektörlerin sorunlarını dinleyeceğiz 
</HEADLINE>
<TEXT>

     Sanayi ve Ticaret Bakanı Ali Coşkun, Ekonomik Sorunları Değerlendirme Kurulu'nun ESDK bugün yapılan toplantısında sektörleri dinleme takviminin başladığını belirterek, ''Her hafta ya da 15 günde bir gündemin durumuna göre sektörlerin sorunları dinlenecek'' dedi. 
     Coşkun, bugün Sanayi Bakanlığı'nın ev sahipliğinde gerçekleştirilen ESDK toplantısından sonra yaptığı açıklamada, daha önceki kurul toplantılarında alınan kararların bazısının Başbakanlık'ta olduğunu, bazısının ise TBMM'ye sevk edildiğini, bir kısmının üzerinde de komitelerde çalışıldığını hatırlattı. 
     Coşkun, toplantıda ev tekstili sanayi sorunlarının ve gözlük sektörünün sorunlarını da görüştüklerini bildirdi. 
     Çalışma ve Sosyal Güvenlik Bakanı Murat Başesgioğlu'nun başka bir toplantısından dolayı erken ayrıldığını belirten Coşkun, ancak Çalışma Bakanı'nın kendilerine İş Kanunu Tasarısı'nın yarın Meclis'te ele alınacağını söylediğini kaydetti. 
     
     İŞ KANUNU VE İŞ GÜVENCESİ 
     Gazetecilerin İş Kanunu ve iş güvencesine ilişkin soruları üzerine Çalışma ve Sosyal Güvenlik Bakanlığı Müsteşarı Fikri Şahin, 13 maddenin TBMM'de daha önce görüşüldüğünü, çalışmaların 14. maddeden başlayarak devam ettirileceğini kaydetti. 
     Bir gazetecinin ''İş güvencesi zaten yürürlükte'' hatırlatması üzerine Şahin, iş güvencesinin çerçeve bir madde olduğunu, yeni İş Kanunu içerisinde iş güvencesinin de yer aldığını bildirdi. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da toplantıda, Uzakdoğu'dan gelen cam ve çerçevelere karşı önlem alınması, KDV'nin düşürülmesi gibi konular üzerinde durulduğunu açıkladı. 
     Hisarcıklıoğlu, Türkiye'de üretilen gözlüklere ilişkin malzemelerde ISO ve TSE belgesi aranması konusunun üzerinde de durulduğunu ifade etti. 
     Ev tekstili sanayinin genel sorunları ile İş Kanunu tasarısı, kayıt dışı istihdam, yatırımın önündeki engellerin kaldırılması gibi konuların ele alındığını söyleyen Hisarcıklıoğlu, sektör temsilcilerinin AB'ye yapılan ihraçların teşvik belgesine bağlanması konusunda da talepleri olduğunu belirtti. 
     
</TEXT>
</DOC>
