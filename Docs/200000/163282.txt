<DOC>
<DOCNO> 163282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yasam/yas03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis beni yakalayamaz ki 
</HEADLINE>
<TEXT>

İzmir'de komşuların fark ettiği hırsız, girdiği dairedeki eşyaları polise attı, havalandırmadan kaçtığı alt katta da üç saat direndi 
     ÖZCAN TİKİT İzmir DHA 

     Konak'ta hırsızlık amacıyla girdiği dairede apartman sakinleri tarafından fark edilen Şivan Dilek, polise balkondan vazo, tava ve televizyon fırlattı. Polisten kaçmak için havalandırma boşluğundan alt kattaki daireye giren hırsız, üç saatlik çaba sonucu yakalanabildi. 26 yaşındaki hırsız, Kahramanlar Semti 1388 Sokak 14 numaradaki apartmana önceki gece 23.00 sıralarında gelerek, sahibi Fransa'da olan dördüncü kattaki daireye ağaçtan tırmanarak girdi. Eşyaları daha rahat bulabilmek için ışıkları yakan Dilek, apartmanda oturanlar tarafından fark edildi. 
     
     Polise televizyon fırlattı 
     Komşuların ihbarı üzerine gelen polisin inmesi için ikna etmeye çalıştığı Dilek, teslim olmayacağını söyleyerek balkondan vazo, tava ve televizyon attı. Apartman çevresinde önlem alan polis, yardım istediği itfaiye aracının merdiveniyle de daireye giremedi. Fransa'daki ev sahibinden telefonla alınan izin sonrası polis tekmeyle kapıyı kırmaya çalıştı. Ancak bunda da başarılı olamayınca çilingir çağırdı ve daireye girdi. 
     
     'Yakalamanız imk nsız' 
     Dairede yapılan aramada bulunamayan hırsızın, havalandırma boşluğundan 3'üncü kata inmiş olabileceğinden şüphelenen apartman sakinleri, sahibi Çeşme'de tatilde olan daireye telefon etti. Telefonu açan Dilek "Beni yakalayamayacaksınız" diye bağırdı. Bu kez dairenin Çeşme'deki sahibi Gönül Özbayram arandı ve bir yakınıyla yedek anahtarı gönderdi. 
     Uzun süre sonra kapıyı açıp eve giren polis, mutfakta saklanan Dilek'i yakaladı. Apartmandan çıkarılırken yüzünü tişörtüyle kapatan Dilek'e tekme atmaya çalışan polis memuru da meslektaşlarınca engellendi. 
     

</TEXT>
</DOC>
