<DOC>
<DOCNO> 171704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko10.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da milyon dolarlık israf 
</HEADLINE>
<TEXT>

   AYDIN HASAN Ankara 
   
   Sosyal Sigortalar Kurumu Başkanlığı SSK , Sağlık İşleri Genel Müdürlüğü'nün faaliyet gösterdiği binaya, piyasa değerlerinin çok üstünde kira ödendiği ortaya çıktı. Piyasa değeri yaklaşık 3 milyon dolar tahmin edilen bina için SSK, beş yılda toplam 3 milyon 750 bin dolar kira ödemesi yapacak. 
   SSK yönetimi, Yaşar Okuyan'ın Çalışma Bakanlığı döneminde, Ankara Sıhhiye'de işadamı Mehmet Nafi Baldudak'a ait binayı Kasım 2000'de aylık 62 bin 500 dolara, beş yıllığına kiraladı. Binanın iç düzenlemesine 500 milyar lira harcandığı belirtildi. Sözleşme tarihinden yaklaşık altı ay sonra taşınılan binaya, bu süre içinde kira ödemesi de yapıldı. Kızılay ve çevresindeki gayrimenkuller konusunda uzman bir emlakçı, şu değerlendirmede bulundu 
   "Aylık 62 bin 500 dolar çok pahalı. O bina, bugün için aylık 20 - 25 bin dolar eder. Binanın satış değeri de 3 milyon civarında olur." 
   Binanın sahibi Baldudak ise ANAP'lı olduğu iddiaları konusunda, "Hiçbir partiyle ilgim yok" diyerek, kira ödemesinde bu zamana kadar sorun yaşamadıklarını söyledi. 
   
   
</TEXT>
</DOC>
