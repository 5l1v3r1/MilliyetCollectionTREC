<DOC>
<DOCNO> 157503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo18.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Kazanmamız gereken bir maçtan istediğimiz sonucu aldık 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, Altay karşısında 2-1'lik skorla alınan galibiyetle ligde kalma yolunda çok önemli bir engeli daha aştıklarını belirterek, ''Kazanmamız gereken bir maçtan istediğimiz sonuçla ayrıldık'' dedi. 
     Nurettin Karayaka, yaptığı açıklamada, Altay karşısında iyi futbol oynamamalarına karşın, takımın kazanmak için gerekli mücadeleyi sahaya yansıttığını söyledi. 
     Futbolcuları 90 dakika boyunca destekleyen yeşil-beyazlı taraftarlara teşekkür eden Karayaka, ''Maçta 2-0 öne geçene kadar rakibe oranla üstün oynadık. Ancak kalemizde gördüğümüz golün ardından strese girerek bocaladık. Sonuçta, kazanmamız gereken bir maçtan istediğimiz sonuçla ayrıldık'' diye konuştu. 
     
     ''LİGİN ALTI KAYNAYAN KAZAN'' 
     Karayaka, ligde kalma mücadelesinin son haftalara girilirken iyice kızıştığını bildirdi. 
     Hafta sonunda alınan sonuçların ardından Diyarbakırspor'un da düşme potasının içine girdiğini kaydeden Karayaka, şunları söyledi 
     ''Kalan 2 haftada alınacak sonuçların telafisi yok. Ligin alt tarafı iyice karıştı. Adeta kaynayan kazan. Puan kaybı, düşme potasında yer alan takımların sonu olur. O nedenle, son 2 hafta çok çekişmeli geçecek.'' Karayaka, karşılaşacakları Adanaspor'u yenerek hem ilk deplasman galibiyetini alma hem de ligde kalma yolunda önemli bir engeli daha aşmak istediklerini sözlerine ekledi. 
     
</TEXT>
</DOC>
