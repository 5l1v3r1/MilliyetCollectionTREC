<DOC>
<DOCNO> 199982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun28.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Bakanlar'ın ziyaretini doğruladı 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Yardımcısı Abdüllatif Şener başkanlığında, bakanlardan oluşan bir heyetin hafta sonunda KKTC'ye geleceğini doğruladı ve bu ziyarete muhalefetin tepkisini ''ayıp ve halkı tahrik'' olarak yorumladı. 
     Denktaş, bugün bir kabulünde gazetecilerin soruları üzerine, bakanların hafta sonunda KKTC'ye geleceğine ilişkin haberleri doğruladı. 
     Ziyaretin ekonomik yatırımlarla ilgili çalışmaların devamı niteliğinde olduğunu belirten Denktaş, bu ziyarete muhalefetten gelen tepkilerle ilgili olarak da şunları söyledi 
     ''Türkiye'den buraya kuş uçsa, muhalefet itiraz edecek. Seçim var diye bütün işlemlerin durmasını istiyorlar, ama Amerikan sefirini omuzlayıp köy köy gezdiriyorlar, De Soto'nun müdahalesine ses çıkartmıyorlar, İngiliz komutanın Türk köylülere ve üslerde çalışanlara ihtarına tıs çıkarmıyorlar.'' ''Muhalefetin bu yaklaşımlarla halkı tahrik ederek ayıp ettiğini'' kaydeden Denktaş, Türkiye ve KKTC arasındaki temasların normal seyrinde devam ettiğini belirtti. 
     İsim vermeden bir muhalefet partisi liderinin, ''Biz iktidara gelirsek Türk Büyükelçiliği'ni ortadan kaldıracağız'' şeklinde açıklama yaptığına işaret eden Denktaş, ''Bunu söyleyerek, 'Kıbrıs Cumhuriyeti içinde bir elçilik kafidir' demeye getiriyor. Bu kadar saçma sapan şeyler söyleyen insanların oluşturduğu kuruluşların reaksiyonları, bizi ancak üzer, başka bir şey yapmaz'' diye konuştu. 
     
</TEXT>
</DOC>
