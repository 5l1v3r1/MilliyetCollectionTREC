<DOC>
<DOCNO> 175983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur08.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ile Adnan Şenses birlikte şarkı söyledi... 
</HEADLINE>
<TEXT>

     Ankara Büyükşehir Belediye Başkanı Melih Gökçek ve Kars Belediye Başkanı Naif Alibeyoğlu da AK Parti'ye katıldı. 
     AK Parti'nin 2. kuruluş yıldönümü dolayısıyla Bilkent Odeon'da tören düzenlendi. 
     Törene, Genel Başkan ve Başbakan Recep Tayyip Erdoğan, bakanlar, kurucu üyeler, milletvekilleri ve partililer katıldı. 
     Salonda konuşmanın yapıldığı platformun her iki yanına Türk bayrakları ve Erdoğan'ın posteri, platformun tam karşısına da Atatürk'ün posteri asıldı. 
     Tören, Atatürk ve silah arkadaşları için saygı duruşunda bulunulması ve İstiklal Marşı'nın söylenmesi ile başladı. Saygı duruşu anonsu yapıldığı sırada, salondaki bir kişinin ''En büyük Allah, sonra da Erdoğan'' diye bağırdığı duyuldu. 
     Törende, AK Parti ile ilgili bir sinevizyon gösterisi sunuldu. 
     Sinevizyon gösterisi izlenirken, başta Devlet Bakanı ve Başbakan Yardımcısı Mehmet Ali Şahin olmak üzere bazı bakanların duygulandığı gözlendi. 
     Töreni, Erdoğan'ın kızları Esra ile Sümeyye de izledi. 
     Erdoğan'ın konuşması işitme engelli vatandaşlar için de çevrildi. 
     Salona sığmayan partililerin bir kısmı, töreni dışarıda kurulan dev televizyon ekranından izledi. 
     
     PARTİYE KATILIMLAR 

     Törende, Genel Başkan ve Başbakan Erdoğan'ın konuşmasının ardından AK Parti'ye katılımlar gerçekleşti. 
     ANAP'tan istifa eden Hakkari Milletvekili Mustafa Zeydan ile CHP'den istifa eden Batman Milletvekili Mehmet Nezir Nasıroğlu, AK Parti'ye katıldılar. 
     Nasıroğlu, AK Parti'ye geçme gerekçesini seçmenine hizmet etmek olarak açıklarken Zeydan, katılımının, iktidarın Türkiye'nin ağır şartlarının üstesinden geleceğine olan inancından kaynaklandığını ifade etti. 
     Ankara Büyükşehir Belediye Başkanı Melih Gökçek de AK Parti'ye katıldı. 
     Gökçek, yaptığı kısa konuşmada, AK Parti'nin önümüzdeki yerel seçimlerde yeni bir rekora daha imza atacağını söyledi. AK Parti'nin iktidara gelmesinden sonra belediyenin sorunları ile yakından ilgilendiğini ifade eden Gökçek, partiye geçtiği için mutlu olduğunu bildirdi. 
     Törenin bu bölümünde, ANAP'tan seçilen Kars Belediye Başkanı Naif Alibeyoğlu ile çeşitli partilerden Gerede Bolu , Mucur Kırşehir , Viranşehir, Harran, Akçakale Şanlıurfa , Pınarhisar Kırklareli , Digor Kars , İznik Bursa , Selçuklu Konya , Gölbaşı, Sincan, Altındağ ve Mamak Ankara belediye başkanları ile Suruç Belediye Başkanvekili'nin de AK Parti'ye katıldığı anons edildi. 
     Erdoğan, partisine geçen milletvekilleri ve belediye başkanlarına rozetlerini taktı, anı fotoğrafı çektirdi. 
     
     ŞENSES'TEN ERDOĞAN'A İTHAFEN ŞARKI 

     Katılımların ve konuşmaların tamamlanmasının ardından salonda bulunanla rın büyük çoğunluğu ayrılırken, sahneye Adnan Şenses çıktı. Erdoğan, Şenses'in konserini sonuna kadar izledi. 
     Şenses, Erdoğan'ın şakaklarının ağarmaya başladığını belirterek, Erdoğan'a ithafen, ''Neden saçların beyazlamış arkadaş'' şarkısını söyledi. 
     Adnan Şenses, şarkının, ''Görüyorum ki her gün meyhanedesin'' bölümünü, ''Görüyorum ki her gün işte güçtesin'' diye değiştirerek okudu. 
     Konserini, ''Beraber yürüdük biz bu yollarda'' şarkısıyla bitiren Şenses, bu şarkıyı, protokol bölümüne çıkarak Erdoğan ve yanında bulunanlarla birlikte söyledi. 
     
</TEXT>
</DOC>
