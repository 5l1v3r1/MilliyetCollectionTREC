<DOC>
<DOCNO> 175785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/dunya/adun.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karanlık korkuttu 
</HEADLINE>
<TEXT>

   ABD'nin New York, New Jersey, Detroit kentleri ile Kanada'nın Toronto ve Ottawa şehirlerinde aniden meydana gelen elektrik kesintileri, 11 Eylül kaosunu yeniden yaşattı 
      DIŞ HABERLER SERVİSİ 

   
   ABD'nin aralarında New York'un da bulunduğu bazı kuzey ve doğu kentleri ile Kanada'da dün akşam aynı vakitlerde meydana gelen ani elektrik kesintileri, bir süre terör korkusu yaşattı. Ancak başta New York Belediye Başkanı Michael Bloomnberg'in, olayın bir terör saldırısıyla bağlantısı olduğuna dair henüz ellerinde bir kanıt bulunmadığını açıklaması, insanları bir nebze de olsa rahatlattı. 
   Türkiye saatiyle 23.00'ten itibaren New York, New Jersey, Detroit, Cleveland, New Jersey ve Connecticut'ta ve Kanada'nın Toronto, Ottawa ve Ontario kentlerinin bazı bölgeleri karanlığa gömüldü. Elektrik kesintisi nedeniyle New York kentindeki metrolar tamamen dururken, kentin üç havaalanına da elektrik verilemediği bildirildi. Tren seferleri ve telefon hizmetleri de aksamaya uğradı. Ohio ve New York eyaletlerinde, toplam dört nükleer santral, elektrik şebekesindeki çökme nedeniyle durdu. 
   ABD Federal Enerji Düzenleme Komisyonu FERC , ülkedeki ve Kanada'daki büyük kentlerde elektrik şebekelerindeki çöküntüye, bir terör saldırısının yol açmadığını bildirdi. FERC Sözcüsü Bryan Lee, ABD'nin doğusundan Kanada'ya kadar elektrik şebekelerinde çöküntüye, Manhattan'daki Con Edison Elektrik Santrali'ndeki arızanın neden olduğunu kaydetti. 
   ABD Federal Soruşturma Bürosu'nun FBI da, olağanüstü elektrik kesintisini soruşturduğu, ancak nedenine ilişkin henüz bir ipucu elde edemediği bildirildi. New York Belediye Başkanı Michael Bloomberg, ülkenin büyük kentlerindeki elektrik şebekesindeki çöküntünün, muhtemelen doğal bir olay olduğunu ve terörizm olduğuna dair bir kanıt bulunmadığını bildirdi. Bloomberg, New York'taki "Consolidated Edison" şirketi binasından yükselen dumanın, yangından değil otomatik kapatmanın devreye girmesinden kaynaklandığını belirtti. 
   
   Halk sokaklara döküldü, trafik felç oldu    ABD'de 1976'dan bu yana ilk kez büyük çaplı bir elektrik kesintisi meydana geldi. Aşırı yüklenmeden kaynaklandığı belirtilen kesinti nedeniyle halk büyük panik yaşadı. İnsanlar asansörlerde mahsur kaldı. Nüfusu gündüz 8 milyonu bulan Manhattan'da ulaşımda önemli payı olan metroda kargaşa yaşanırken, halk sokaklara döküldü. Otobüslerde de karmaşa yaşanırken, telefon hatları kilitlendi. Havalimanlarında yığılmalar meydana geldi, bilgisayarlar çalışmadı. Binlerce kişi aynı anda sokaklara dökülünce şehrin ana yolları felç oldu. Ünlü bilim adamı Umberto Eco, çağdaş felaketin elektriklerin kesilmesiyle gerçekleşeceğini öne sürmüştü. 
   
   
   
</TEXT>
</DOC>
