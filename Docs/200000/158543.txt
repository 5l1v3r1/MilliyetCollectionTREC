<DOC>
<DOCNO> 158543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur08.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumartesi gecesi yeniden Eurovision heyecanı yaşayacağız 
</HEADLINE>
<TEXT>

     Neredeyse bir zamanlar ''milli mesele'' haline getirdiği Eurovision Şarkı Yarışmaları'na 24 kez katıldığı halde en fazla üçüncülüğe tırmanabilen Türkiye, bu kez birincilik arayacak. 
     Türkiye, müzik otoritelerince bu yıl büyük şans tanınan Sertab Erener'in seslendireceği '''Everyway That I Can'' adlı şarkı için yarın akşam ekran karşısına geçecek. 
     Letonya'nın Riga'da kentinde yapılacak yarışmada Türkiye'yi temsil edecek olan Erener, dördüncü sırada sahne alacak. Yarışmanın TRT'deki anlatımını deneyimli sunucu Bülend Özveren'in üstleneceği yarışmada Türkiye'nin puanlarını ise Nazlı Meltem Yazgan açıklayacak. 
     Bu yıl 48'incisi gerçekleştirilecek olan Eurovision Şarkı Yarışması, yarın akşam saat 22.00'den itibaren TRT'den naklen yayınlanacak. Yarışmada sırasıyla İzlanda, Avusturya, İrlanda, Türkiye, Malta, Bosna-Hersek, Portekiz, Hırvatistan, Güney Kıbrıs Rum Kesimi, Almanya, Rusya, İspanya, İsrail, Hollanda, Britanya, Ukrayna, Yunanistan, Norveç, Fransa, Polonya, Litvanya, Belçika, Estonya, Romanya, İsveç ve Slovenya'lı sanatçılar sahne alacak. 
     Türkiye bu yıl yarışmaya ilk kez İngilizce seslendirilen bir parça ile katılacak. Sözleri Demir Demirkan'a ait şarkının bestesi, Sertab Erener-Demir Demirkan'a ait. Şarkı için Umur Turagay tarafından çekilen ve büyük yangı uyandıran klip, ilk olarak 7 Nisan'ta TRT ekranlarında yayınlandı. 
     
     TÜRKİYE'NİN EUROVİSİON MACERASI 
     Türkiye Eurovision Şarkı Yarışması'na ilk kez 1975 yılında Semiha Yankı'nın ''Seninle Bir Dakika'' adlı parça ile katıldı. Türkiye bu ilk deneyiminde 19 ülke arasında sonuncu oldu. 
     Yarışmaya 24 kez katılan Türkiye, en iyi derecesini 1997 yılında Şebnem Paker ve Grup Etnik'in seslendirdiği ''Dinle'' adlı parça ile kazandı. Paker, bu yarışmada gösterdiği üstün performans ile üçüncülüğe layık görüldü. 
     Yarışmada üst sıralara ismini yazdıramayan ve bunu neredeyse milli mesele haline getiren Türkiye, ikinci en iyi derecesini de 1986'da ''Klips ve Onlar'' grubunun seslendirdiği ''Halley'' adlı parçası ile elde etti. Topluluk bu parça ile 9. oldu. 
     Yarışmada Türkiye'yi en çok MFÖ Grubu temsil etti. MFÖ, 1985'de ''Didai Dai'' ve 1988'de ''Sufi'' ile finallere katıldı. Parlak sonuçlar elde edemeyen topluluk Türkiye'ye 1985'de 14'üncülük, 1988'de 15'incilik getirdi. 
     Türkiye 1976, 1977, 1979 ve 1994 yıllarında katılmadı. 
     Türkiye'nin Eurovision Şarkı Yarışması'na katıldığı yıllar ve parçalar şöyle 
     -''Seninle Bir Dakika-Semiha Yankı''-1975 . 
     -''Sevince-Nilüfer ve Nazar''-1978 . 
     -''Petrol-Ajda Pekkan''-1980 . 
     -''Dönme Dolap-Modern Folk Üçlüsü ve Ayşegül Aldinç''-1981 . 
     -''Hani-Neco''-1982 . 
     -''Opera-Çetin Alp ve Short Waves''-1993 . 
     -''Halay-Beş Yıl Önce On Yıl Sonra''-1984 . 
     -''Aşık Oldum-MFÖ''-1985 . 
     -''Halley-Klips ve Onlar''-1986 . 
     -''Şarkım Sevgi Üstüne-Seyyal Taner ve Lokomotif''-1987 . 
     -''Sufi-MFÖ''-1988 . 
     -''Bana Bana-Pan''-1989 . 
     -''Gözlerinin Hapsindeyim-Kayahan''-1990 . 
     -''İki Dakika-İzel Çeliköz, Reyhan Soykarcı, Can Uğurluer''-1991 . 
     -''Yaz Bitti-Aylin Vatankoş'-1992 . 
     -''Esmer Yarim-Burak Aydos''-1993 . 
     -''Sev-Arzu Ece''-1995 . 
     -''Beşinci Mevsim-Şebnem Paker''-1996 . 
     -''Dinle-Şebnem Paker''-1997 . 
     -''Unutamazsın-Tüzmen''-1998 . 
     -''Dön Artık-Tuğba Önal ve Grup Mistik''-1999 . 
     -''Yorgunum Anla-Pınar Ayhan ve Grup SOS''-2000 . 
     -''Sevgiliye Son-Sedat Yüce''-2001 . 
     -''Leylaklar Soldu Kalbinde-Grup Safir ve Buket Bengisu'-2002 . 
     
     İLK KEZ TELEVOITING SİSTEMİ UYGULANACAK 
     Eurovision Şarkı Yarışması için Türkiye'de ilk kez bu yıl sonuçlar, ''televoiting' sistemiyle belirlenecek. 
     Bu sisteme göre yarışmaya katılacak olan 26 ülkeye, son rakamları 01 ile 26 arasında biten birer telefon numarası verilecek. Bu son rakamlar 01-26 ülkelerin yarışmaya çıkış sıralarından oluşuyor. 
     Yarışmanın bitiminden sonra yapılacak olan kısa tanıtım esnasında ülkelere oy verilebilecek numaralar ilan edilecek. Oylama, numaraların ilanından sonra başlayacak ve beş dakika içinde tamamlanacak. Yarışma için oy kullanmak isteyen izleyiciler, oy vermek istedikleri ülkenin numarasını bu beş dakikalık süre içinde arayabilecekler. Her telefondan üç defa oy kullanılabilecek. Gelen aramaların noter tarafından tespit edilmesinden sonra ülkelere verilecek olan puanlar belirlenecek. 
     
     YARIŞMA FİKRİ FRANSA'DAN ÇIKMIŞTI 
     Öte yandan 1956 yılında Fransız televizyonu ORTF'nin Başkanı Marcel Bessentstant'ın önerisiyle başlayan Eurovision Şarkı Yarışması günümüze kadar kesintisiz 47 defa yapıldı. 
     Avrupa Yayın Birliği EBU üyesi ülkeler arasında ''pop müzik alanında özgün eser üretimini teşvik etmek, program alışverişini sağlamak, teknik bağlantıları kontrol etmek ve geliştirmek ve müşterek bir kültür ortamı sağlamak'' gibi amaçlarla gerçekleştirilen yarışma ilk defa yedi ülkenin katılımı ile İsviçre'nin Lugano kentinde yapılmıştı. 
     İrlanda, yarışma tarihinde, bugüne kadar aldığı 7 birincilikle şampiyon durumunda bulunuyor. Yarışmada en başarılı sanatçı ise ''What's Another Year'' adlı parçasıyla İrlandalı Johnny Logan oldu. Logan iki kez yorumcu bir defa da kazanan şarkının söz yazarı olarak ülkesine birincilik getirdi. 
     Bugüne kadar yarışmanın en ünlü sanatçıları ise İsveç'li ABBA grubu oldu. Topluluğun 1974 yılında ''Waterloo'' ile kazandıkları zafer, grubu yıllarca zirveden inmeyen bir başarıya taşımıştı. 
     
</TEXT>
</DOC>
