<DOC>
<DOCNO> 160481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yazar/akyol.html </URL>
<DATE> 2003/06/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Laik dinler' 
</HEADLINE>
<TEXT>

     Bugün müteveffa Aron'un son çıkan 500 sayfalık kitabından bahsedeceğim "The Dawn of Universal History", Evrensel Tarihin Şafağı , Basic Books 2002. 
     ISBN 0 - 465 - 00407 - 5 
     Kitaba uzun bir takdim yazısı yazan Tony Judith de belirtiyor Aron demokrasilerin çöküşünü ve totaliter rejimlerin yükselişini, aydınların totaliter ideolojilere nasıl 'inançla' bağlandığını gördü. 
     Aron'u büyük yapan, derin bilgisi ve analiz yeteneği yanında, bu muhteşem gözlem zenginliğidir. 
     Aron daima soyut "büyük teorilerden" şüphe duydu onları sürekli değişken gerçeklerle test etti. Sonunda gerçekler Aron'u doğruladı, totaliter sistemler çöktü. 
     
     ARON totaliter sistemler için "laik dinler" terimini kullanır Yani dünyevi bir düşünceye din gibi 'itikat' etmek 
     "Dindar olmak sadece ibadet ve ilahiyat meselesi değildir. Zihnimizin bütün imkanlarını, insan iradesinin bütün itaat ve sadakatini, insan bağnazlığının bütün heyecanını bir davanın emrine vermek, o şeyi bütün duygu ve hareketlerinin hedefi haline getirmek de dindarlığın bir unsuru olabilir." 
     İşte asıl din demek olan ilahiyat ve ibadet konuları olmaksınız, herhangi bir dünyevi düşünceye veya lidere böylesine bağlanınca "laik dinler" ortaya çıkıyor. 
     "Laik dinler"in en bariz özellikleri, "ruhları aynı din gibi bir adanmışlığa yöneltmesi" ve "eski dogmalar gibi laik dinlerin de her şeyi kapsama iddiasında" olmalarıdır. Bu "her şey" terimi fevkalade önemli Çünkü hiçbir konuyu özgürlük alanı olarak bırakmaz, her alanda geçerli olmak ister. Kuracağı devlet de "her şey"i hizaya getirir. Sf. 178 vd. 
     
     ARON 'laik dinler' konusunda "hiper akılcılık dini"ni örnek veriyor. Bazı Fransız Aydınlanmacılarından Marks'a uzanan çizgi... 
     Kendilerini "akılcı" zannetseler de, Aron, bunlarda görülen ak - kara ikilemesine ve bilhassa "ruhani rezonans"a dikkat çekiyor. 183 vd. 
     Ayin gibi özel marşlar, aforoz gibi suçlamalar, ikonlar gibi posterler, vaaz gibi hitaplar... 
     Aşırı milletçilik de aynen böyle... 
     Fransız Devrimi'nin "ulusal egemenlik" ve "halk egemenliği" kavramları demokrasiye de açılabilir, "her şey"yi kapsamaya, hizaya getirmeye kalkarsa, totalitarizme de gidebilir. Jakobenizm böyledir. Sf. 175, 234 
     Aron "laik dinler"deki "sapıklık" heresy kavramına da dikkat çekiyor. Mesela Stalin'in izinden giden Fransız Komünistleri, Mendel'in mutasyon teorisini "sapıklık" diye 'aforoz' etmişlerdi. Çünkü Mendel bir "rahip"ti ve savunduğu "gerici genetik" idi Bu "proletarya bilimine göre" bir "sapıklık"tı. Sf. 489 . 
     "Laik dinler"de farklı görüşler eleştirilmez, aşağılanır, 'tard' edilir, hatta cezalandırılır. Fikri ve toplumsal dinamizm engellenir. 
     Aron'dan bizim öğreneceğimiz çok şey var. 
     
     

</TEXT>
</DOC>
