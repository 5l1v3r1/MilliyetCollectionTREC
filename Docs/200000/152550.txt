<DOC>
<DOCNO> 152550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun11.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeta-Jones panikte Evim kurşunlanacak... 
</HEADLINE>
<TEXT>

     Hollywood'un ''çiçeği burnunda'' annesi Catherine Zeta-Jones, evinin kurşunlanacağı endişesiyle malikanelerine kurşun geçirmez camlar taktırdı. 
     Internetteki ''peoplenews'' sitesinin haberine göre, ailesine bir saldırı olacağından korkan Zeta-Jones, evlerine kurşun geçirmez cam takılması için eşi Michael Douglas ile görüştü. Bunun üzerine Douglas ailesi, etrafında yoğun güvenlik önlemleri de bulunan evlerinin pencerelerine kurşun geçirmez cam takılmasını uygun buldu. 
     Zeta-Jones, düğün fotoğraflarını izinsiz olarak yayınlayan Hello Dergisi'ne açtıkları davanın duruşmasında düşmanca davranan insanlarla karşılaştıkları için bu yola başvurdu. Ünlü aktris, ailesinin kendisi için büyük önem taşıdığını belirterek, ''Mahkemenin ardından düşündüm ki bizden hoşlanmayan insanlar var. Onun için güvenlik önlemlerini artırmaya karar verdik'' açıklamasında bulundu. 
     





</TEXT>
</DOC>
