<DOC>
<DOCNO> 162883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yazar/sazak.html </URL>
<DATE> 2003/06/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Temizel ve batık bankalar 
</HEADLINE>
<TEXT>

     Maliye Bakanlığı döneminde ve BDDK başkanlığı sırasında yolsuzlukları 'inatla' kovaladı. Kara para ve ekonomik suçlarla mücadelede Tantan'ın İçişleri Bakanlığı boyunca savcıların gereksinim duyduğu yasal boşlukları gidermek üzere çok uğraştı. Yurtdışına kaçırılan kimi servetler Temizel - Tantan eşgüdümüyle takibe alındı. 
     Başlangıçta siyasi desteği arkasına almıştı Zekeriya Temizel ancak bankalar operasyonu ilerledikçe 'fincancı katırlarını ürküttü.' 
     2001 Şubat krizi ardından Kemal Derviş'in ekonomi yönetimine geldiği günlerde BDDK'daki görevinden istifa etti. 
     Milliyet'te yer alan fotoğraf anlamlıydı 
     Temizel ve Derviş Meclis'te karşılaşıp el sıkışmışlar. 
     Zekeriya Bey ile dün konuştuk. 
     TBMM Yolsuzlukları Araştırma Komisyonu'ndan çıkacak rapordan ne ölçüde umutlu olduğunu sorduk. Temizel dönemsel rüzgarlardan çok kurumsal yapılanmaları önemsediği için ihtiyatlı konuştu. Bu tür komisyonlarda 'McCarthycilik yapılmasına' karşı. Önemli olanın 'ekonomik suç' tanımının yeniden yapılması olduğunu ve kara paradaki gibi bankalar kanalıyla elde edilen haksız kaynakların 'nema'larıyla birlikte tahsil edilmedikçe, bu tür çalışmaların 'akıntıya kürek çekmek'ten öteye geçmeyeceğini anlattı. 
     Aksi halde 'yapanın yanına kar kalacaktı.' 
     BBDK'nın bugün hortumlanan 20 milyar doların geri dönüşü için 'eli kolu bağlı' beklemesi de Temizel'i doğruluyor. 
     Atı alan çoktan Üsküdar'ı geçti 
     Temizel, 'yolsuzlukla mücadelenin' kesintisiz sürmesi ve topyekün desteklenmesi gereğini dile getirirken 'Bu mücadele sadece mücadele edenlerin işine geldiği zaman yapılmaya başladığında çok geç oluyor' diyor. 
     Tantan da bu konuda umutsuz. 'Hükümet yolsuzlukların üzerine gidebilir mi ' sorusuna şu yanıtı vermiş 
     "Gidemez. İktidara gelirken yoksulluğu ve yolsuzluğu ortadan kaldıracağız diye geldiler ama yapabilme şansları yoktu. Çünkü kendilerinin zaten mahkemeleri vardı. Başbakan'ın, bakanların bir kısmının ve çoğu milletvekilinin birtakım soruşturmaları ve takipleri vardı. İktidara gelir gelmez önce onları af kapsamına soktular." 
     Başbakan Erdoğan ise TÜSİAD'da işadamlarına 'Tepeden tırnağa kirlenme yaşanırken - kusura bakmayın - sizlerin sesi daha fazla çıkmalıydı' diye seslenmiş. 
     Bakalım AKP ağırlıklı TBMM Yolsuzlukları Araştırma Komisyonu, batık bankalarla ilgili nasıl bir resim çekecek Geri plandaki siyasiler fotoğrafa girecek mi Yolsuzlukla mücadelede 'kırılma noktası' olan yasal boşluklar ortadan kalkacak mı 
     Raporu bekleyelim. 
     
     

</TEXT>
</DOC>
