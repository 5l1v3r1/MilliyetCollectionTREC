<DOC>
<DOCNO> 176766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo13.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Galatasaray karşısında parola, gol ve 3 puan... 
</HEADLINE>
<TEXT>

     Bursaspor Teknik Direktörü Gheorghe Hagi, Galatasaray maçında parolalarının ''gol ve 3 puan'' olduğunu söyledi. 
     Gheorghe Hagi, yaptığı açıklamada, takımının Gaziantepspor ve Beşiktaş maçlarında sergilediği performanstan memnun kaldığını, tek sorunlarının gol atamamak olduğunu bildirdi. 
     Yeni bir takım olduklarını, bu nedenle istediklerini tam olarak sahaya yansıtamadıklarını ifade eden Rumen teknik direktör, ''İlk 2 haftayı 1 puanla kapattık. Gol yollarında etkinliğimizi artırabilseydik, daha fazla puan alabilirdik. Ancak Galatasaray maçında parolamız gol ve 3 puan'' dedi. 
     Hagi, geldiği günden bugüne dek Bursaspor'da çok önemli değişiklikler olduğunu anlatarak, ''Her geçen gün daha iyiye gidiyoruz. Çok kısa bir sürede büyük aşama kaydettik. Biz büyük takım değiliz ama olma yolunda ilerliyoruz. Çalışmalarımızı bu yönde sürdürüyoruz. Eksiklerimizi giderdiğimiz zaman daha da iyi olacağız'' diye konuştu. 
     Beşiktaş ile yaptıkları maçın, ''Hagi-Lucescu kapışması'' olarak değerlendirildiğini, Galatasaray ile yapacakları karşılaşma öncesi de Fatih Terim ile karşılaştırılmaya başlandığını ifade eden Hagi, ''Bu maç Hagi-Fatih Terim değil, Bursaspor-Galatasaray maçı olacak'' değerlendirmesini yaptı. 
     Hagi, transfer konusunda ise isim vermeden takviye yapılacağını sözlerine ekledi. 

     
</TEXT>
</DOC>
