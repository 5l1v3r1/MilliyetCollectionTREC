<DOC>
<DOCNO> 167723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/guncel/gun05.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskının gerekçesi Cemil Bayık mı 
</HEADLINE>
<TEXT>

Kulislerdeki iddiaya göre Süleymaniye'deki baskının nedeni, Türk askerinin Bayık'ı yakalamak için düzenlediği operasyon 
     ABD'lilerin, Süleymaniye'deki Türk askerlerine yaptığı operasyon ile ilgili şok iddialar ortaya atıldı. Ankara kulislerinde yankılanmasına karşın resmi makamlarca teyit edilmeyen iddialara göre, Süleymaniye'deki 11 özel kuvvet mensubu, peşmerge kıyafetleri ile PKK KADEK'in Başkanlık Konseyi üyesi ve örgütün iki numaralı ismi olan Cemil Bayık'ı ele geçirmek üzere örtülü bir operasyon gerçekleştirdi. 
     ABD'lilerin PKK KADEK'in silahsızlandırılması için bağlantıda olduğu Bayık'ın yaptığı görüşmeler sonrasında örgüt içinde görüş ayrılıkları yaşanmaya başladı. Bayık, ABD'liler ile 14 Haziran tarihinde yapılan görüşmeden sonra örgüt içindeki gruplarca pusuya düşürüldü. Kanicenge kampında yaşanan bu çatışmada 5 yakın koruması öldürülen Bayık hafif yaralandı. 
     Bu olaydan bir süre sonra Türk özel kuvvetleri düzenledikleri bir operasyon ile Bayık'ı ele geçirdi ve Süleymaniye'deki büroya getirdi. Amerikalılar, bunun üzerine "bölgedeki istikrar ve asayişin" kendilerinin sorumluluğu altında olduğu gerekçesiyle Türk askerlerinin bulunduğu büroya baskın düzenledi. 
     
     'GÖZALTINDAKİLER TÜRK' 
     Reuters'e konuşan bir Amerikalı askeri yetkilinin de, gözaltına alınanların etnik kökenini araştırdıklarını, ancak büyük ihtimalle Türk olduklarını söylemesi dikkat çekti. Reuters'in haberinde, Türk makamlarının gözaltına alınanların sayısını 11 asker olarak belirtmesine karşın Amerikalı yetkilinin büyük bir gruptan söz ettiği vurgulandı. 
     Diğer bir iddiaya göre, yaralanan Bayık, saldırının Türk askerlerince yapıldığı söylentisinin yayılmasını istedi. ABD'li yetkililer ile sınır bölgesindeki İran ordusunun hareketlerine ilişkin istihbarat vermek üzere mutabakata varan Bayık, bu girişimiyle Türk özel timini Amerikan askerleri ile karşı karşıya getirmek istedi. 
     Ankara kulislerindeki üçüncü iddia da, Süleymaniye'de 7 yıldır faaliyet gösteren büronun, Irak Savaşı'nın sona ermesi ve 36. Paralel ile belirlenen otonom bölgenin kaldırılmasının ardından Türkmenler için yürüttüğü faaliyetlere ilişkin. Bölgedeki Türk bürolarının Türkmenleri "organize" hale getirmek için yürüttüğü öne sürülen faaliyetler ABD'lileri rahatsız etti ve Süleymaniye'deki büro baskını gerçekleşti. n ANKARA Milliyet 
     

</TEXT>
</DOC>
