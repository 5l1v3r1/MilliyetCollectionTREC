<DOC>
<DOCNO> 165176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko32.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ekonomisi göç çıkmazında 
</HEADLINE>
<TEXT>

     Almanya Federal Ekonomi Bakanlığı Müsteşarı Rezzo Schlauch, Almaya'da göç sorununun çözülmemesi halinde Alman ekonomisinin büyük zarar göreceğini söyledi. 
     Schlauch, Berlin Sanayi ve Ticaret Odası İHK ile Birlik90 Yeşiller Partisi'nin başkent Berlin'de düzenledikleri etnik ekonomi konulu toplantıya katıldı. 
     Schlauch, göç olmadan ekonomik kalkınmanın olmayacağını belirterek, ''Almanya'ya Göç gerekli. Göçün, ülkeye ekonominin yanı sıra getireceği çok avantajları var. İstatistiklerin 2010 yılında istihdam açığımızın olacağını gösteriyor'' dedi. 
     Almanya'da her konuda bürokratik engellerin bulunduğunu ifade eden Schlauch, ''Biz bu engelleri yapacağımız reformlarla kaldıracağız. Mesleki eğitim vermek isteyen işverenlerden ustalık belgesi istenmeyecek. Böylece meslek eğitimi veren şirketlerin sayısını artacak'' diye konuştu. 
     Toplantıya katılan Berlin Eyaleti Göç ve Uyum Sorumlusu Günter Piening de, Yabancılar yasasında ve ekonomiyi düzenleyen bazı yasalarda zamana uygun olmadığını belirterek, ''Ekonomik kalkınma olması için bu yasaların yeniden gözden geçirilmesi gerekiyor'' dedi. Berlin Eyalet Meclisi Başkan Vekili Christoph Stölzl ise Hıristiyan Demokrat Partisi'nin CDU Göç yasasına ''hayır'' demediğini, ancak bakış açısının farklı olduğunu ifade ederek, ''İlk önce Almanya'da yaşayan yabancıların Alman toplumuna uyum sağlanması konusunda çalışmaların sürdürülmesi gerekiyor'' diye konuştu. 
     Berlin-Brandenburg Türk-Alman İşadamları Birliği Başkanı Bahattin Kaya da, Almanya'da yaşanan ekonomik sıkıntılara rağmen Berlin'deki Türklerin yeni şirketler açtığını, Türklerin bu konuda Almanlar'dan daha fazla riske girebildiğini söyledi. 
     
</TEXT>
</DOC>
