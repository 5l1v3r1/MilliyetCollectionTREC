<DOC>
<DOCNO> 185291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun25.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Yargıtay'ın Dehap kararını analiz ediyoruz" 
</HEADLINE>
<TEXT>

     AB Komisyonu, Yargıtay'ın eski DEHAP yöneticilerine ilişkin kararını incelemeye aldığını bildirdi. 
     AB Komisyonu sözcüsü Jean Christophe Filori, günlük olağan basın toplantısında bir soruyu yanıtlarken, ''Yargıtay kararının içeriğini çok ayrıntılı olarak analiz edeceğiz. Bu kararın, Türk siyasi sistemi açısından çok önemli sonuçları olabilir'' dedi. 
     ''AB Komisyonu, bu kararın, Türk hükümeti tarafından hassasiyetle sürdürülen AB'ye katılım sürecini olumsuz etkilemeyeceğini ummaktadır'' diyen Filori, Türkiye'nin Kopenhag kriterlerine uyum çalışmalarını desteklediklerini ve atılan adımların somut uygulamasını beklediklerini de ifade etti. 
     Filori, Türkiye'ye ilişkin yıllık ilerleme raporunun Komisyon tarafından hazırlanmakta olduğunu, raporun 5 Kasım'da açıklanacağını söyledi. 
     Sözcü, bu çerçevede Türkiye ile sürekli temasta bulunulduğunu, Başbakan Yardımcısı ve Dışişleri Bakanı Abdullah Gül'ün bugün AB Komisyonu'nun genişlemeden sorumlu üyesi Günter Verheugen ile bu konuyu Brüksel'de görüşeceğini de belirtti. 
     
</TEXT>
</DOC>
