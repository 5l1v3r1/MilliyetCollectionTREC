<DOC>
<DOCNO> 192406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/guclu.html </URL>
<DATE> 2003/10/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de kritik gün 
</HEADLINE>
<TEXT>

   
   YÖK Genel Kurulu bugün toplanıyor. Gündemin birinci maddesi 2004 ÖSS kılavuzlarının basılmasına onay vermek. Oysa Milli Eğitim Bakanı Hüseyin Çelik, önceki hafta, ÖSYM'den başvuruların ertelenmesini istemişti. Anlaşılan o ki bakanın bu isteği, YÖK'ün umurunda değil. 
   Bu çerçeveden bakıldığında YÖK Genel Kurulu'nun bugün alacağı karar, tarihi bir önem taşıyacak. Çünkü ipler kopma noktasına gelecek. 
   Her şeyden önce hükümet ile Üniversitelerarası Kurul'un diyalog süreci sekteye uğrayacak. Hatırlanacağı gibi hükümetin sınav sistemini değiştirmeye yönelik yasa tasarısı, Üniversitelerarası Kurul'un isteği üzerine ertelenmişti. Kurul Başkanı Alkış, Başbakan Erdoğan ile yaptığı görüşmede, sınav sistemini tek başına değiştirmenin yanlış olacağını anlatmış ve söz konusu değişikliğin YÖK yasası ile birlikte ele alınmasını istemişti. Bunun üzerine de ÖSS'ye yönelik yasa tasarısı alt komisyona havale edilerek dondurulmuştu. 
   Şimdi bu durumda ne olacak 
   Ortalığın toz duman haline geleceğini görmek için kahin olmaya gerek yok. Hükümet de YÖK'e karşı bir oldu bitti içerisine girecek ve dondurduğu yasayı harekete geçirecek. Bu da Üniversitelerarası Kurul'la sürdürülen diyaloğun sonu olacak. 
   Daha da önemlisi, ÖSS başvurularının başlaması halinde yeni bir yasal düzenleme ile bunun geçersiz kılınması. Başbakan Erdoğan'ın, kılavuzların basılması önemli değil, çöpe atar yenisini basarsınız dediği konuşuluyor. Yani ÖSS değişikliği konusunda kesin kararlılar. 
   Peki bu kadar kararlılar ise 2004 Hükümet Programı'nda yer alan aşağıdaki ifadeler ne anlama geliyor diyenleriniz de çıkabilir 
   YÖK ve ÖSYM ile ilgili yasal düzenleme çalışmaları tamamlanacaktır. 
   ÖSYM, YÖK'ten ayrılarak bağımsız bir kurum haline getirilecektir. 
   Yükseköğretime giriş sistemi, öğrencilerin ilgi ve kabiliyetlerine uygun yükseköğretim programlarına yerleştirilmelerini sağlayacak bir yapıya kavuşturulacaktır... 
   Evet, 2004 hükümet programında bu ifadeler yer alıyor. Ama hükümet çevreleri, bu ifadelerin söz konusu değişikliklerin gelecek yıla erteleneceği manasını taşımadığını, aksine başlayan hukuki sürecin gelecek yıl tamamlanacağı şeklinde yorumlanması gerektiğini söylüyorlar. 
   Örnek olarak da ÖSS başvuruları başlayabilir ama katsayılar ile ilgili düzenlemeler 2004'e sarkabilir diyorlar. Yine aynı şekilde YÖK yasası konusunda da bu yıl çerçeve yasa çıkar, ilgili yönetmeliklerin düzenlenmesi de 2004'e kalabilir şeklinde konuşuyorlar. 
   Kesin olan bir şey var ki o da hükümetin mart ayındaki yerel seçimlerden önce mutlaka ve mutlaka YÖK yasası ve ona bağlı olarak da ÖSS sistemini değiştirmek isteyeceğidir. AKP, eğer bu düzenlemeleri yapmadan seçime giderse çok büyük hayal kırıklığı yaratır, bunun faturası da ağır olur. Bunun fazlası ile bilincindeler. Çünkü mazeretleri yok. Yasal düzenlemenin gecikmesi, dış etkenlerden çok AKP'nin beceriksizliğinden kaynaklandığı için bu konuda üreteceği her türlü mazeret, inandırıcılıktan uzak olacak. İşte bu yüzden YÖK yasası ve sınav sistemi yerel seçimlerden önce ya değişecek ya da değişecek dayatması içerisindeler. 
   Özetin özeti Resepsiyon gerginliğinin ateşi henüz soğumadan, şimdi bir de kılavuz gerginliği patlarsa hiç şaşırmayalım. Umarız, sağduyu galip gelir... 
   
      
   
   
</TEXT>
</DOC>
