<DOC>
<DOCNO> 177767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/ygokberk.html </URL>
<DATE> 2003/08/24/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
10'un hikayesi 
</HEADLINE>
<TEXT>

   
   Onla başlayalım, Hagi ile, en 10'la başlayalım. Ama ondan da önce Galatasaray'da bıraktığı o 10'la. Hakan'daydı, yılların 9'u işte 10 olmuştu. Belli ki Hakan mutluydu, peki ya o "10". Bir ara Hagi ile gözgöze geldiler. Hakan değil tabii kastettiğim, yeni numarası. Dile gelip konuşabilseydi, kim bilir neler derdi. Belki de "Nedir bu başıma gelenler" derdi. Forması bile özlüyordu belki onu... Evet gün Hagi'liydi Bursa'da. Maç da tabii... Tabii öncesi de. Tabii yorumu da. Bursalı tribünler bol Hagi'liydi, Galatasaraylı olanları da. İşte önce eski arkadaşlarının gelip onu kucaklayışı, işte onun gidip, eski hocasına sarılışı, sonra Galatasaraylı tribünleri selamlayışı... 
   Mesela dakika 5 miydi, neydi. Okan sanki ofsayttı ya da sanki ofsayt mıydı pası Okan'a atan Bursalı Hagi gibi atıyor, Okan da hem kendisinin, hem Bursa'nın ilk golünü çok erken atıyordu. Terim tipi de oynatıyordu Bursa'yı Hagi. Defansı öne, orta sahayı daha öne, forveti çok öne çıkartıyor, oyunu kanatlara açıyor, sık sık Okan'ı, Sertan'ı Galatasaray defansının arkasına kaçırıyor, ilk 45'te de pozisyon üstüne pozisyon buluyordu, sayılmayan da iki gol. Maç içinde de maç seyrediyorduk adeta. Serdar Tatlı 22 kişiyi, 4. hakem Cem Papila da yalnızca iki kişiyi kontrol ediyordu, adeta. Hagi ve Terim'di onlar. İki karizmatik, renkli hoca bazen maçın bile önüne çıkıyordu. Tabii Cem Papila da Serdar Tatlı'nın önüne... İşte Hagi kulübede de o bildiğiniz Hagi gibiydi. 
   Galatasaray tuhaf bir takım. Bir lig takımı onlar. Ligin 90'larının kurallarını iyi bilen, ligin 90'larını iyi oynayan tecrübeli oyuncuları da var. İşte dün Antep ile, işte bugün Bursa ile, işte Pinto ve Sabri, o gollerini ne zaman attılar, nasıl attılar kimse anlamadı bile. Ve Terim - Hagi farkı tabii. Hagi ile başladık, Terim ile bitirelim. Evet Bursa canlıydı, evet Hagi canlıydı, ama heyecanlıydı da, unuttu da unuttuğunu tecrübeli eski arkadaşlarını, tecrübeli ve usta eski hocasını, sonunda üç puanı kaybederek hatırladı da... 
   
      
   
</TEXT>
</DOC>
