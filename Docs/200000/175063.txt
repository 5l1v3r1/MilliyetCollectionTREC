<DOC>
<DOCNO> 175063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo21.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA taraftarlarından bilet fiyatlarına tepki... 
</HEADLINE>
<TEXT>

     Galatasaray ile CSKA Sofya takımları arasında İstanbul'da oynanacak UEFA Kupası 3. Lig ön eleme maçının bilet fiyatlarına, Bulgar takımının taraftarları büyük tepki gösterdi. 
     Maç öncesi heyecan gittikçe tırmanırken, Türkiye'den toplam 5000 bilet getiren CSKA yetkilileri, 20 dolara satılan biletlerin bir bölümünün elde kalacağını öne sürdüler. 
     CSKA taraftarları ise, ortalama gelir düzeyi 150 doları geçmeyen Bulgaristan'daki sıkıntılı ekonomik durumun böylesi yüksek bir fiyatın ödenmesine olanak sağlamadığını belirttiler. 
     Bu arada, CSKA Basın Sözcüsü Vladimir Rupov, A.A muhabirine yaptığı açıklamada, takımdaki son hazırlıkların tüm hızı ile devam ettiğini belirterek, ''Bize verilen bilet fiyatları çok yüksek. Buna rağmen 3500 CSKA taraftarının İstanbul'da olacağına inanıyorum'' dedi. 
     Rupov, daha önce yaptıkları görüşmelerde bilet fiyatının 10 Dolar civarında olabileceği yolunda bilgi aldıklarını, 20 dolarlık fiyatın ''hem psikolojik hem de maddi bir engel oluşturduğunu'' savundu. 
     CSKA taraftarlarının maçı izleyebilmeleri için her türlü kolaylığı sağlamaya çalıştıklarını belirten Rupov, ''Takımımız Salı günü sabah 10.00'da uçakla gidecek. Taraftarlarımıza ise 280-290 euro gibi, sembolik bir fiyata tur düzenliyoruz'' diye konuştu. 
     Öte yandan, Bulgar spor basını, CSKA taraftarlarına cesaret vermek amacıyla Galatasaray antrenörü Fatih Terim'in Diyarbakırspor maçından sonra yaptığı bazı açıklamalarını kullanmaya çalıştı. 
     ''7 Dni Sport'' gazetesi, manşetten Fatih Terim'in ''Çok kötü durumdayız'' şeklindeki açıklamasını verirken, Terim'in ''Böyle oynarsak CSKA'yı yenemeyiz'' şeklindeki ifadesini sür manşete çıkardı. 
     
</TEXT>
</DOC>
