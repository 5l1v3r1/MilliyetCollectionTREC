<DOC>
<DOCNO> 187091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur09.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerini Kuzey'den geçirmeyiz 
</HEADLINE>
<TEXT>

     Kürdistan Demokratik Partisi KDP Ankara Temsilcisi Safeen Dizai, Türk askerinin Irak'ta görev yapmasına sıcak bakmadıklarını ve asker gönderme kararı alınması durumunda, Türk askerinin görev bölgesine sevkiyatı için Irak'ın kuzeyi dışında başka bir koridor bulunması gerektiğini söyledi. 
     NTV'de katıldığı canlı yayında açıklamalar yapan KDP Ankara Temsilcisi Safeen Dizai, Türk askerinin Irak'a gitmesinin gerekli olmadığını savundu. Dizai, "Komşularımızla Irak halkı arasında çatışma istemiyoruz" şeklinde konuşurken, sadece kuzeyde değil, Irak'ın herhangi bir bölgesinde Türk askerinin görev yapmasına sıcak bakmadıklarını belirtti. 
     
     "TÜRKİYE İŞGAL GÜCÜ OLARAK GÖRÜLÜR" 

     Koalisyon güçlerinin, 1 Mart öncesinde, Irak'ın özgürleştirilmesi için Türkiye'yi ikna etmeye çalıştıklarını ancak Türkiye'nin bunu tezkere ile birlikte reddettiğini ifade eden Dizai, koalisyon güçlerinin Irak halkı tarafından şu anda işgal güçleri olarak görüldüğünü ve Türkiye'nin bu güce katılırsa, aynı şekilde görüleceğini öne sürdü. Dizai, Irak'taki yabancı askerlere karşı hemen her gün gerçekleşen saldırılar konusunda, Türk askerinin de hassas olması gerektiğini söyledi. 
     
     "IRAK'IN KUZEYİNDEN BAŞKA BİR YOL BULUNSUN" 

     Dizai, koalisyon güçlerinin, Türk askerinin görev yapmasına destek vermesi halinde bile, Türk askerlerinin Irak'ta görev yapacağı yere sevkiyatında Irak'ın kuzeyi dışında başka bir koridor bulunması gerektiğini savundu. 
     
     "SALDIRI YAPILAN BÖLGE SÜNNİ, CİDDİYE ALIN" 

     Musul'un güneyinde Türk tırlarına karşı düzenlenen saldırının, Sünni üçgeni denilen ve Türk askerinin görev yapması planlanan bölge içinde olduğuna dikkat çeken Dizai, "Bu bir tesadüf mü, Türkiye'ye verilen bir mesaj mı" şeklinde konuştu. Dizai, Türkiye'nin bu saldırıyı ciddiye alması gerektiğini söyledi. 
     
     "DAHA İYİ BİR AF YASASI ÇIKARIN" 

     Dizai, PKK KADEK konusunda ise, askeri çözümden önce, "çok daha iyi bir af yasası" çıkarılmasının, örgütün çözülmesinin yolunu açacağını öne sürdü. 
     
     "KÜRT KARŞITI OLANLA TİCARET YOK" 

     Dizai, Türkiye ve Irak arasındaki ticari bağlar konusunda ise, geçmişte Kürtler'e karşı olmuş sermaye ve medya gruplarına bağlı şirketlerle işbirliği içinde bulunmak istemediklerini sözlerine ekledi. 
     

     
</TEXT>
</DOC>
