<DOC>
<DOCNO> 193010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun33.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mühendisi kaçıranlar pazarlık süresini uzattı 
</HEADLINE>
<TEXT>

     Afganistan'da geçen Perşembe günü Türk mühendisi Hasan Önal'ı kaçıran Taliban mensuplarının, pazarlık süresini uzattığı bildirildi. 
     Taliban sözcüsü Molla Ekim Latifi, Associated Press'e, Türk mühendis Önal'ın serbest bırakılması yönünde yapılan pazarlığın devam ettiğini, Afgan hükümetinden yanıt beklediklerini söyledi. 
     Önal'ın hayatta olduğunu ve Türk yetkililerle uydu telefonu aracılığıyla görüşmesine izin verildiğini belirten Latifi, Taliban mensuplarının, serbest bırakılmasını istedikleri arkadaşlarının sayısını 18'den 8'e düşürdüklerini açıkladı. 
     Taliban mensupları, ülkenin güneyindeki Gazni'de tutulan 18 arkadaşları serbest bırakılmadığı takdirde Önal'ı dün itibariyle öldürmekle tehdit etmişti. 
     Latifi, taleplerinin karşılanması için yeni bir tarih belirleyip belirlemedikleri hakkında ayrıntı vermedi. 
     
</TEXT>
</DOC>
