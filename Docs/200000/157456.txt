<DOC>
<DOCNO> 157456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem, Mariah Carey'den yeni bir şarkıyla intikam alacak... 
</HEADLINE>
<TEXT>

     Müzik dünyası, zirvedeki iki ünlü şarkıcının birbirinden korkunç bir şekilde intikam almasını konuşuyor. Mariah Carey'nin beraberliklerini bir şarkı sözüyle bitirdiğini ilan etmesine sinirlenen Eminem, intikam almak için şarkıcının telefon mesajlarını bir parçasında kullanmaya karar verdi. 
     Internetteki ''eonline'', ''dailynews'' ve ''rollingstones'' sitelerindeki haberlere göre, birkaç ay önce mutlu bir beraberlikleri olan Mariah Carey ile Eminem'in yolları, bu gidişle ''karakolda'' kesişecek. 
     Carey, ''Clown-Palyaço'' adlı şarkısında Eminem'e, ''Sakın artık bizim sevgili olduğumuzu ima etme Seni kim önemser'' sözleriyle hitap edince, Eminem küplere bindi. İçindeki intikam ateşini söndürmek için bir yol arayan Eminem, Carey'nin kendisine aylar önce bıraktığı ve özenle kaydettiği telefon mesajlarını bir parçasında kullanmaya karar verdi. 
     Bu yöndeki haberleri işiten Mariah Carey ise, ''Charmbracelet'' adlı yeni albümünü tanıtmak üzere çıkacağı 6 aylık turne öncesinde çılgın rapçinin bu girişimini değerlendirdi. Carey, ''Onun ne yapmaya çalıştığını anlamak mümkün değil. Bence bir kız çocuğu gibi davranıyor. Sanki biz kedi-köpek gibi dövüşüyoruz'' dedi. 
     Eminem'in kendisinin telefon mesajlarını ''komik'' ve ''garip'' seslerle bıraktığını açıklaması üzerine de Carey, ''Ben şakacı bir insanım. Bebek sesi bile çıkarabilirim. Bunların hepsi eğlence içindi. Eğer bir insanın eski telefon mesajlarını dinlemekten başka yapacak işi yoksa bu kaygı verici'' açıklamasında bulundu. 
     Eminem'in bağlı bulunduğu Interscope Records'un sözcüsü Dennis Dennehy, albümde bu mesajların kullanıldığına ilişkin bir bilgisinin olmadığını belirtirken, ünlü rapçinin konuyla ilgili herhangi bir açıklama yapmaması da kafaları karıştırdı. 
     Kişisel sorunlar nedeniyle müzik dünyasından uzak kalan Mariah Carey, yeniden kariyerindeki parlak günlerine dönmüş gibi görünüyor. 
     Dünya turnesini 21 Haziran'da Seul'den başlatacak sanatçı, bu turne kapsamında 113 kentte konser vermeyi planlıyor. Carey'nin ''Charmbracelet'' adlı albümü, piyasaya çıktığı Aralık 2002'den bu yana 1 milyon kopyadan fazla sattı. 
     
</TEXT>
</DOC>
