<DOC>
<DOCNO> 180783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/ekonomi/eko03.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan yabancıları 'cezbetmeye' gidiyor 
</HEADLINE>
<TEXT>

   Devlet Bakanı Ali Babacan, ABD'ye yapacakları temaslarda makroekonomik göstergelerdeki olumlu gelişmeleri yatırımcılara anlatacaklarını söyledi 
      EKONOMİ SERVİSİ 
   
   Devlet Bakanı Ali Babacan ve beraberindeki heyet, 8-12 Eylül tarihleri arasında ABD'nin çeşitli kentlerinde düzenlenecek toplantılarda, Amerikan finans çevrelerine Türkiye ekonomisindeki son gelişmeleri aktaracak. 
   Yarın Chicago'dan başlayacak tanıtım toplantıları, sırasıyla Boston, New York, Des Moines, Los Angeles ve San Francisco kentlerinde devam edecek. 
   ABD programına ilişkin açıklama yapan Devlet Bakanı Babacan, bu temasların, özellikle kurumsal yatırımcıların bulunduğu ABD piyasasında Türk tahvillerine yönelik talebin artırılması açısından önem arzettiğini belirtti. Babacan açıklamasında şöyle dedi 
   "Hazine Müsteşarlığı, Merkez Bankası ve DPT'nin üst düzey yetkililerinden oluşan heyet, uluslararası yatırımcılara ülkemiz ekonomisi hakkında son gelişmeleri aktarmak ve Türkiye hakkında görüş alışverişinde bulunmak amacıyla, ABD'de bir dizi tanıtım toplantısı düzenleyecek. Toplantılara, dünyanın ve ABD'nin önde gelen uluslararası yatırımcıları, kredi derecelendirme kuruluşları ve Yatırım Fonları temsilcileri katılacak." 
   
   Yabancılara daha iyi anlatılacak 
   Söz konusu temasların, ABD'li işadamlarının Türkiye'ye yatırım yapmaları açısından da önem taşıdığına işaret eden Babacan, açıklamasında şunları kaydetti 
   "ABD'nin ve dünyanın önde gelen yatırımcılarına, ülkemizdeki olumlu ve hızlı değişim sürecini en yetkili ağızlardan iletmek, canlanma sürecine girmiş ekonomimiz için önemli katkılar sağlayacaktır. Görüşülen kişi ve kuruluşların uluslararası boyutu nedeniyle oldukça geniş bir kitleye Türkiye'yi tanıtma fırsatı doğmuş olacaktır. 
   Ülkemiz ekonomisi, kalıcı, istikrarlı ve sağlam bir yapılanma sürecine girmiştir. Makroekonomik göstergelerde sağladığımız olumlu gelişmeler, bu tür tanıtım toplantıları vesilesiyle uluslararası yatırımcıları cezbetme ve yabancı yatırımların Türkiye'de artmasını sağlama yoluyla pekiştirilecektir.'' 
   
   
</TEXT>
</DOC>
