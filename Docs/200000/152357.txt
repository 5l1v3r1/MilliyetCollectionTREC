<DOC>
<DOCNO> 152357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko26.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari 575 M Maranello F1, fuarın en pahalı otomobili... 
</HEADLINE>
<TEXT>

     Otomobil tutkunlarının buluştuğu Auto Show 2003'ün en pahalı otomobili Ferrari 575 M Maranello F1 oldu. 
     Büyük ilgi gören Ferrari standındaki otomobilin satış fiyatı 330 bin Euro olarak açıklandı. Ferrari 360 Modena'nın fiyatı da 220 bin Euro düzeyinde bulunuyor. 
     Yaklaşık 700 modelin yer aldığı fuarda, ünlü markaların 2003 modellerinin yanı sıra çok sayıda yeni model de Türkiye'de ilk kez sergileniyor. 
     Chrysler'in 2 kapılı spor otomobili Crossfire farklı çizgisiyle dikkat çekerken, yeni Sebring Sedan ve Cabrio ile yeni Chrokee de ülkemizde ilk kez tüketicinin karşısına çıktı. 
     Citroen'de C3 Pluriel, Xsara Matador ve C8 de Türkiye'ye ilk kez ''merhaba'' diyen araçlar arasında yer aldı. Peugeot standında 307 CC, hız tutkunları için 206 RC ve dünya ralli şampiyonu 206 WRC, Honda'da Jazz ve Accord, Toyota'da yeni Avensis ve Yaris başta olmak üzere çok sayıda model ilgi çekiyor. 
     Suzuki standında ise kırmızı rengi ile Concept-S ilgi odağı oldu. Bu markanın Türkiye Off-Road Şampiyonu Vitara modeli üzerinde son yarıştan kalan çamuruyla dikkatleri üzerinde topluyor. 
     Opel de minivan Meriva ve üst sınıfta Signum ile ilk kez Türk otomobil meraklılarının karşısına çıktı. Mazda'da, Mazda 6 dikkat çeken modeller arasında yer alırken, Volvo'nun dünyada büyük ilgi gören arazi aracı XC 90 da ilk kez Türkiye'de sergilenen araçlar arasına girdi. 
     
     ÇAĞLA ŞİKEL'Lİ PRÖMİYER 

     Hyundai Assan, Hyundai Getz modelinin Türkiye prömiyerini gerçekleştirirken, Dünya Ralli Şampiyonası'nda yarışan Accent WRC 3 aracını da tanıttı. Ünlü mankenler Çağla Şikel ve Aysun Kayacı tarafından özel bir gösteri ile davetlilere tanıtılan Getz beğeni topladı. 
     Audi'nin konsept modeli Pikes Peak Quattro modeli de fuarda ziyaretçilerin beğenisine sunuldu. 
     Mercedes'in CLK Cabriolet ve E Serisi Station modelleri de bu fuarla birlikte Türkiye'de ilk kez sergilendiler. 
     Bu arada Akbank, fuara özel kredi faizi uygulamaya başladı. Uygulamayla Türk Lirası'nda 12 aya kadar vadede yüzde 4.75 olan oran yüzde 3.95'e çekildi. 24 aya kadar vadede de yüzde 4.75 olan oran yüzde 4.00'e düşürüldü. 
     Fuar giriş ücretleri hafta içi 5 milyon, hafta sonları 7.5 milyon lira olarak belirlendi. 
     





</TEXT>
</DOC>
