<DOC>
<DOCNO> 182512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur15.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Hakan parmaksız kaldı... 
</HEADLINE>
<TEXT>

     Sakarya'da, traktörle oynarken kopan parmakları dikilemediği için taksiyle İstanbul'a götürülmek zorunda kalınan 2 yaşındaki Hakan Akgül'e, geç kalındığı için burada da müdahale yapılamadığı bildirildi. 
     Baba Mehmet Akgül, A.A muhabirine yaptığı açıklamada, elini traktörün motoruna kaptıran ve 2 parmağı kopan ve Sakarya Devlet Hastanesi'nde tedavi ettiremediği oğlunu, İstanbul'a da zamanında yetiştiremediklerini söyledi. 
     Parmakları buz kovasına koyarak, taksiyle Kartal Devlet Hastanesi'ne gittiklerini anımsatan Akgül, ''Ne yazık ki oradaki doktorlar geç kaldığımızı ve yapacak birşey olmadığını söylediler'' dedi. 
     Sakarya Devlet Hastanesi'nde 1 saat süreyle doktor beklediklerini, sonrasında da ambulans verilmediği için zaman kaybettiklerini öne süren Akgül, ''Doktorlara dava açmayacağız. Ekmek alacak paramız yok ki, nasıl dava açalım. Onları Allah'a havale ediyoruz'' diye konuştu. 
     Anne Nuriye Akgül de, Sakarya Devlet Hastanesi'nde çok zaman kaybettiklerini belirterek, şunları kaydetti 
     ''Bize hemen ambulans verip, İstanbul'a sevketselerdi, şimdi çocuğumun parmakları yerine dikilecekti. Ama para kazanmak için Sakarya Devlet Hastanesi'nde beklettiler. Biz de taksiyle İstanbul'a gittik. Geç kalındığı için çocuğumun parmakları yerine dikilmedi. Bunun hesabını kim verecek Önce parmakları dikip, sonra para isteselerdi ne yapar, ne eder parayı bir şekilde bulurduk. Ama şimdi para bulsak da parmaklar yerine gelmez ki.'' 
     
     SORUŞTURMA SÜRÜYOR 
     Bu arada, Sakarya İl Sağlık Müdürü Dr. Aziz Öğütlü, Sağlık Bakanlığı'nın talimatıyla soruşturma açıldığını belirterek, ''İnceleme sürüyor. Ancak, Sakarya Devlet Hastanesi'nde kopan parmakları yerine dikecek olan mikrocerrahi ameliyatları yapılamıyor'' dedi. Sakarya'nın Karapürçek İlçesi'nde geçen cumartesi günü meydana gelen olayda, babasına ait traktörün çalışan motoruna elini sokunca Hakan Akgül'ün 2 parmağı kopmuş, Akyazı devlet Hastanesi'ndeki ilk müdahaleden sonra Sakarya Devlet Hastanesi'ne sevkedilmişti. 
     Sakarya Devlet Hastanesi'nde doktorun gelmesi için yaklaşık 1 saat bekletildiklerini, doktor geldikten sonra da müdahalenin ancak özel hastanede yapılabileceğinin söylendiğini iddia eden Akgül ailesi, ambulans bulunamadığı için küçük çocuğu taksiyle İstanbul'a götürülmüştü. 
     
</TEXT>
</DOC>
