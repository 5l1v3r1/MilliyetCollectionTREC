<DOC>
<DOCNO> 155176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur12.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Halkla iç içe olmak için Subayevleri'ne taşındık" 
</HEADLINE>
<TEXT>

     Başbakan Recep Tayyip Erdoğan, halkla iç içe olmak ve bütünleşmek amacıyla Subayevleri'ne taşındıklarını bildirdi. 
     Başbakan Erdoğan, önceki gün taşındıkları evden Başkanlık Merkez Bina'ya gitmek üzere ayrılırken gazetecilerin sorularını yanıtladı. 
     Erdoğan, ''Yeni evinizden memnun musunuz, yerleşebildiniz mi'' sorusuna, ''Daha tam oturmadık, şu anda yerleşmeye çalışıyoruz'' karşılığını verdi. 
     ''Neden bu bölgeyi tercih ettiğinin'' sorulması üzerine Erdoğan, ''Milletvekilimizin evi uygundu. Biraz da böyle daha rahat, halkla daha iç içe, rahat bütünleşelim'' dedi. 
     Erdoğan, ''Komşularınızla münasebet olacak mı, onlar size gelmeyi düşünüyor'' sorusuna da, ''Erken gelirsem olacak'' yanıtını verdi. 
     Başbakan Erdoğan, bir başka soru üzerine de evi, eşi Emine Erdoğan ile birlikte beğendiklerini söyledi. 
     
</TEXT>
</DOC>
