<DOC>
<DOCNO> 156901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo24.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman ve Siena Play-off'a kilitlendi... 
</HEADLINE>
<TEXT>

     İtalya'nın Montepaschi Siena takımını Eurolig üçüncüsü yapan Türk antrenör Ergin Ataman, ''Geçen yıl Saporta Kupası'nı, bu yıl da Eurolig üçüncülüğünü kazanarak Siena'nın Avrupa basketbolunda yeni bir gerçek olduğunu gösterdik. 4'lü final, ne olursa olsun büyük bir takım olduğumuzu anlamamızı sağladı'' dedi. 
     La Gazzetta dello Sport gazetesinde bugün yayınlanan demecinde Ataman, yarı finalde Benetton karşısında son saniyede kaçırdıkları galibiyeti asla unutamayacağını kaydetti. Türk antrenör, ''Finale asla bu kadar yakın olmamıştım. Bu hayal kırıklığını tüm kariyerim boyunca içimde taşıyacağım'' açıklamasında bulundu. 
     Bu arada Siena, 4. sırada bitirdiği İtalya Ligi'nde iki maçta da galip geldiği Varese ile play-offların çeyrek finalinde eşleşti. Ligi 12. sırada bitiren Varese, 5. sıradaki Pippo Milano'yu eleyerek çeyrek finale çıkarken, Ataman, oyuncularından Varese'yi küçümsememelerini istedi. Siena'nın antrenörü, ''Oyuncular şimdiden yarı finaldeki muhtemel rakip Benetton Treviso ile yapılacak maçı düşünüyor. Ama ilk Varese'ye konsantre olmalıyız'' dedi. 
     Öte yandan Siena'da forma giyen milli basketbolcu Mirsad Türkcan ise aynı gazetede yer alan demecinde, Barcelona'daki 4'lü finalle ilgili, ''Barcelona'da hata yaptım. Korkunç bir gün yaşadım. Neden bilmiyorum, kafa olarak kendimi veremedim. Ama ne yapayım, kendimi öldürmek mi zorundayım Maalesef sporda bu tip şeyler oluyor'' değerlendirmesini yaptı. 
     Mirsad, şimdi sadece play-off maçlarını düşündüğünü ve Treviso'yu yarı finalde yenip şampiyonluğa ulaşmak için her şeyi yapacaklarını ifade etti. 
     Siena, kendi sahasında oynayacağı play-offun ilk maçında bu akşam TSİ 21.30'da Varese ile karşılaşırken çeyrek finalde 5 maçlık bir seri oynayacak. 
     
</TEXT>
</DOC>
