<DOC>
<DOCNO> 198599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yazar/tamer.html </URL>
<DATE> 2003/11/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Elektrik faturalarımız düşerken... 
</HEADLINE>
<TEXT>

      
   AKP hükümeti, Türkiye'nin rekabet gücünü yitirmesindeki en önemli etkenlerden birini ortadan kaldırmak için iktidara geldiği ilk aylardan beri var gücüyle çaba harcıyor. Ülke çıkarları yerine kişisel çıkarların ön planda olduğu Mesut Yılmaz'lı, Süleyman Demirel'li, Cumhur Ersümer'li, Hüsamettin Özkan'lı iktidar dönemlerinde, banka hortumlarının yanı sıra ekonomimize yüklenen çok ağır bir faturadan daha kurtulma yönünde ciddi bir umut ışığı belirdiğine artık ben de inanıyorum. 
   
   Dilinde tüy bitti 
   Enerji Bakanı Hilmi Güler'in aslında aylardır dilinde tüy bitti, elektrik faturalarımızın düşürülmesi yolunda çalışmalar yapıldığını bıkıp usanmadan anlattı. Ama geçmiş dönem siyasilerimizin sağ gösterirken sol vurmasına fevkal de alışık olduğumuzdan mıdır, yoksa enerji bürokrasisinin ilk dönemlerdeki fel ket tellallığından mıdır nedir, Güler'in çabalarını galiba fazla ciddiye almadık. Belki Ruslarla aylardır süren çetin pazarlıkların Türkiye'nin yararına sonuçlandırılabileceğine de ihtimal vermedik. 
   Bu arada elektriğe her ay otomatik olarak zam yapılmaması sonucu TEDAŞ'ın zararının artacağını, IMF'den şiddetli itirazlar geleceğini ısrarla yazıp çizen meslektaşlarımız bile oldu. Ama ne IMF'den ses çıktı, ne de enerji satan kamu kurumlarının zararları büyüdü. Dahası bizim elektrik faturalarımız ufak ufak düştü. 
   
   2004'te de zam yok 
   Enerji Bakanı'nı geçen gün televizyonda dinledim. 2003'te elektriğe zam yapmadıklarını, dahası Ruslarla varılan yeni doğalgaz anlaşması sonucunda 2004'te de elektriğe zam yapılmayacağını anlatıyordu. Bu arada o unuttu galiba, ama bazı vergilerden vazgeçilmesi sonucu elektrik faturalarımızda indirim bile yapıldığını ben anımsadım. 
   Dün asistanım Ebru ile birlikte koyduk önümüze benim dosyalanmış elektrik faturalarını ve inceledik 1.5 yıl önce taşındığım için 12 aylık bir karşılaştırma yapamadık, ama birkaç aylık karşılaştırma bile bu yıl ödediğim faturaların geçen yılkine göre daha düşük olduğunu göstermeye yetiyor Tabloya bakınız . Zeytinburnu'ndan Ayşegül Öztürk'ün elektrik faturaları da benzeri bir seyir izlemiş. Geçen yaz ayda 27 - 30 milyon lira civarında öderlerken, bu yıl 15 - 17 milyona düşmüş. Geçen kasım 42 milyon lira ödemişlermiş, bu ay 15 milyon lira elektrik faturası gelmiş. 
   
   400 milyon tasarruf 
   Ebru, faturalarını dosyalayan tanıdıklarımızdan sizler için 2 tablo daha hazırladı. Biri Bahçelievler'den, diğeri Acıbadem'den. Faturaları isterken, son 2 yıl içinde evde elektrikli şofben kullanma, doğalgaza geçiş, klima gibi elektrik sarfiyatını ciddi bir biçimde artıracak herhangi bir değişiklik olmadığının teyidini almayı da ihmal etmedik. 
   Güler, "Her ailenin elektrik faturasında yıllık 400 milyon lira tasarruf sağladıklarını" söylüyor, ama bu meskenler için şimdilik tam geçerli değil herhalde. Sanayide ise daha da ciddi indirimler ve ferahlama söz konusu. Martta hem meskenlerde hem de sanayide kullanılan elektriğe küçük bir indirim yapılmıştı, ekim ayı başında ise sadece sanayiin kullandığı elektriğe hatırı sayılır bir indirim geldi. 
   Şimdi sıra kamudaki vakıf ve derneklerin "bağış" adı altında vatandaşı haraca kesmelerine son verilmesinde. AKP hükümetinin, yılların kangren olmuş bu soruna da neşter vurma cesaretini göstereceğine inanıyorum. 
   
      
   
</TEXT>
</DOC>
