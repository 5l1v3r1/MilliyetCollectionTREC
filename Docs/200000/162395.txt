<DOC>
<DOCNO> 162395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/altan.html </URL>
<DATE> 2003/06/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Üniversite diplomalı işsizlerin sayısı artarken... 
</HEADLINE>
<TEXT>

     Çocukları ilköğretim öğrencisi olan aileler içinde, kimbilir ne hengameler yaşanacak önümüzdeki hafta sınıfta kalanlar, sınıfı geçenler, bütünlemeye kalanlar vs... 
     Bu arada Türkiye'deki üniversite sayısı da, biliyorsunuz 73'e çıkmış durumda... 
     Ancak üniversiteyi bitiren gençler arasında, iş bulamayanların gitgide arttığı haberleri de yoğunlaşmakta... 
     Besbelli ki, ülke yüzeyinde üniversitelerin sayısı pıtıraklaşırken, buralardan mezun olanların hayatlarını nasıl kazanacakları ne hesaplanmış, hatta ne de düşünülmüş... 
     
     Çocukluğunla gençliğinin 15 - 20 yılını okul sıralarıyla, fakülte sıralarına gömüyorsun... 
     Gömüyorsun da ne oluyor asıl sorun burada. 
     Şayet Türkiye de, köylü tebasıyla toprak mülkiyetine dayalı bir aristokrasiye karşı endüstri devrimiyle burjuva ve işçi sınıfına dayalı toplumsal bir gelişme sürecinden geçmiş olsaydı gençler, nasıl bir meslek sahibi olarak hayatlarını nasıl kazanacaklarının bilincinde giderlerdi üniversitelere. 
     Şimdiyse, çocukları üniversitelere giden ailelere 
     - Sizinki ne olmayı düşünüyor, diye sorulduğunda genellikle şu yanıt alınıyor 
     - Hele bakalım şu fakülte bir bitsin de... 
     Doğal olarak da, üniversite diplomalı işsizlerin sayısı artıyor. 
     
     Sosyolojinin kurucularından olan, yüz yıl kadar önce yaşamış Gabriel de Tarde'ın, "itibarlı meslekler" konusunda yaptığı bir inceleme vardır. 
     Türkiye ise "yönetilenler" ve Hazine'den geçinmeli "yöneticiler", yani "devlet büyükleri" ayrımını aşıp da mesleğini "evrensel kalitede" yapma düzeyinin kadrolarını geliştiremedi... 
     
     Sevdiği bir uğraş alanında, üniversiteyi de bitirmiş bir uzman olarak her gün boğayı boynuzlarından tutup, dizleri üstüne çökertmek... 
     Örneğin bir ABD, yahut İsveç vatandaşı sağlık sorunlarını daha verimli olarak çözümleyebilmek için, dış ülkelere gidebilme telaşını yaşar mı 
     Sorun, üniversite sayasını 73'e çıkarmak mıdır yoksa sevdikleri bir bilim alanında oralardan mezun olabilenlerin, evrensel bir kalite kadrosunu oluşturabilmeleri midir 
     
     Yılda Türkiye'ye gelen global sermaye 500 milyon doları aşmıyor. Bu oran, Polonya'da 20 milyar dolar, Çin'de ise toplam 652 milyar doları geçmekte... 
     Kemal Derviş'in ise hayali, yılda Türkiye'ye gelecek global sermayenin, hiç değilse 7 milyar doları aşması idi... 
     
     Türkiye hiç mi gelişmiyor 
     Gelişiyor elbet. 
     Cumhuriyet'in 10. yıldönümünde, Edirne'de sadece 4 - 5 taksi vardı. Birkaç gelişmiş semtin dışında ise, ne elektrik vardı, ne de özel araba... 
     Babaannemin geleneklerine uyarak, kışları 5 numaralı gaz lambasının ışığında, yer sofrasında yerdik akşam yemeklerini. Oysa babamın, resmi bayramlarda giydiği hem frakı vardı, hem jaketatayı, hem de smokini. 
     Yani efendim, resmi bayramlarda protokole dahil üst düzey memurların giyiminde çağ atlamıştık... 
     Evlerdeki akşam yemeklerinde ise, yüz yıllık bir geleneği yaşıyorduk. 
     Ve "imaj çağdaşlığı", "ekonomik çağdaşlığı" getirmiyordu. 
     
     Önümüzdeki 20 yıllık sürede, eksisi - artısıyla beklenmedik değişimler ve belki de bazı ırgalanmalar yaşanacağa benzer Türkiye'de... 
     Unutmamak da gerekir ki 30 yaşından küçük, 40 milyona yakın genç var bizim ülkede. Bunlar arasında bir meslek sahibi olanların da oranı, çok düşük... 
     
     Yazıyla çiziyle, önerilerle, demeçlerle, açık oturumlarla çözümlenebilecek türden sorunlar değil bunlar... 
     Genç kuşakların biçimlenmesindeki en büyük etki okullardan değil, evlerde ailelerden, özellikle de annelerden gelir. 
     İslam dünyasında ise kadınlar, yani anneler, ayrı bir kesim erkekler, yani babalar, ayrı bir kesim... 
     İstanbul'un en gelişmiş semtlerindeki misafirliklerde dahi hanımlar kendi aralarında, erkekler kendi aralarında konuşmuyorlar mı 
     
     Gitgide daha da hızlanacak olan küreselleşme, ister istemez Türkiye'yi de değiştirecek... 
     Gönül, çok fire verilmemesini diler sadece... 
     
     

</TEXT>
</DOC>
