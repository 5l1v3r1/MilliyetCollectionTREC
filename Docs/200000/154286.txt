<DOC>
<DOCNO> 154286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur26.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu'ndan çözüm Kamu binalarına iki perde beton... 
</HEADLINE>
<TEXT>

     Denizli Valisi Recep Yazıcıoğlu, başta okul ve hastaneler olmak üzere kamu binalarının depremde risk oluşturduğunu söyledi. 
     Gazetecilerin, Bingöl depremiyle ilgili sorusu üzerine açıklamalarda bulunan Yazıcıoğlu, deprem konusunda mühendislik, işçilik ve malzemenin öne çıktığını belirterek, ''Binalar leylek bacağı gibi kolonlar üzerine dikiliyor. Bu nedenle de deprem sırasında kolayca yıkılıyor ve hasar büyük oluyor. Oysa birbirine zıt iki perde beton atılmalıdır'' diye konuştu. 
     Denizli'de birçok binanın yıllar önce hazırlanan deprem yönetmeliğine göre yapıldığını hatırlatan Vali Yazıcıoğlu, şöyle dedi 
     ''Bazı kamu binaları ve okullar risk taşıyor. Ancak bunların iyileştirilmesi için büyük paralar gerekli. Bunun için başvuracağımız iki kaynak var. Biri devlet bütçesi, diğeri halkın kendisi. Ayrıca apartman yöneticileri de kat maliklerini toplayıp, binalara dayanıklılık testi yaptırmalıdır. Olası bir depremde sıkıntı yaşamamak için, halkımızın evlerinde birer piknik çadırı bulundurmasında fayda görüyorum.'' 
     




</TEXT>
</DOC>
