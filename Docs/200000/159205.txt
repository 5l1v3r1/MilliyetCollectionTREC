<DOC>
<DOCNO> 159205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun12.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı göçmen protesto için gözlerini, kulaklarını ve ağzını dikti 
</HEADLINE>
<TEXT>

     İngiltere'de göçmen olarak yaşayan bir İranlı, İngiliz hükümetini protesto etmek için gözlerini, kulaklarını ve ağzını dikti. 
     İran'dan İngiltere'ye 2 yıl önce gelen 33 yaşındaki şair Abas Amini, İngiltere İçişleri Bakanlığı'nın, sığınma talebinin kabul edilmesi kararını temyize götüreceğini açıklamasından sonra protesto eylemini yaptı. 
     Nottingham'da, açlık grevinde de olan ve tıbbi müdahaleyi reddeden Amini, bir tercüman aracılığı ile BBC radyosuna zorla konuşarak verdiği demeçte, İran'da işkence görüp hapse atıldıktan sonra İngiltere'ye gelmek zorunda kaldığını kaydetti. 
     Amini, ''Bir insanın dünyada sükunet ve barış içinde yaşayacağı bir karış toprak yok mu Ben bunun için buraya geldim'' dedi. 
     
</TEXT>
</DOC>
