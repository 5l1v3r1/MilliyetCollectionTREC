<DOC>
<DOCNO> 170780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur17.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazarımız Abbas Güçlü'nün Başbakan'a itirazı var.. 
</HEADLINE>
<TEXT>

     Başbakan Tayyip Erdoğan'ın eğitimle ilgili açıklamalarına, yazarımız Abbas Güçlü şöyle yanıt veriyor 
     Başbakan Erdoğan'ın devlet elini eğitimden yavaş yavaş çeksin söylemini ciddiye almak, Türkiye ve dünya gerçeklerini bilmemek olur. Girmeye can attığımız AB'de eğitim kurumlarının neredeyse tamamı devlete ait. Eğitimi devletin üzerinden atılacak bir yük olarak görmek bir siyasetçi için en büyük yanlışlardan birisidir. 
     Anayasa'ya göre ilköğretim zorunlu ve parasızdır. Yani devlet her bir çocuğuna en iyi eğitim olanaklarını sunmak zorundadır. Durum böyle iken özel okulları iyi, devletin okullarını kötü gibi göstermek yine siyasi bir yanlıştır. Kaldı ki Anadolu liseleri, fen liseleri ve üniversite giriş sınavlarına bakıldığında devlet okulları, özel okullardan çok daha başarılı bir konumdadır. 
     Ayrıca açlık sınırında milyonlarca insanın olduğu bir ortamda "çocuklarınızı özel okullara gönderin" demek, halkla dalga gecmektir. Şu an için, özel okulların genel eğitim içindeki oranı, ilk ve orta dereceli okullarda yüzde 1.5, yükseköğrenimde ise yüzde 4 dolayındadır. Zaten Başbakanın kendisi de özel okullarının kontenjanlarının yarısının boş olduğunu söylemektedir. 
     Durum böyle iken devletin eğitimden elini çekmesi, zaten çok zor ayakta duran eğitim sistemimizi daha da zora sokar. 
     Başbakan Erdoğan eğer çocuklarımıza daha iyi eğitim olanağı sunmak istiyorsa, eğitime ayrılan bütçeyi artırır, özel öğretim kurumlarındaki vergi yükünü hafifletir ve tıpkı kendi çocuklarına olduğu gibi fakir fukara çocuklarına da burs olanağı bulur. 
     
</TEXT>
</DOC>
