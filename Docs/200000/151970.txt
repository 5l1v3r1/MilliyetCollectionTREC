<DOC>
<DOCNO> 151970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/guncel/gun11.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilik yaşını, 'yaşıtları' karara bağlayacak 
</HEADLINE>
<TEXT>

     GÖKÇER TAHİNCİOĞLU Ankara 

     CHP'nin 61 yaşını dolduran kamu görevlilerinin zorunlu olarak emekliye ayrılmasına ilişkin düzenlemenin yürütmesinin durdurulması ve iptali istemiyle açtığı davayı, 15 üyesinden sekizi 62-65 yaş arasında olan Anayasa Mahkemesi karara bağlayacak. Anayasa Mahkemesi, bugün ilginç gündemlerle toplanacak. Kamu görevlilerinin emeklilik yaşını 65'ten 61'e çeken ve 2 bini aşkın kamu görevlisinin emekliye ayrılmasını sağlayan düzenlemenin iptali ve yürütmesinin durdurulması istemiyle CHP tarafından açılan davanın ilk incelemesi yapılacak. Mahkeme üyelerinin yaşlarının da "emeklilik" sınırının üstünde olması, davayı daha da ilginç bir hale getirdi. 
     
     Karar merak konusu 
     Anayasa Mahkemesi üyelerinden 63 yaşındaki Başkan Mustafa Bumin, 64 yaşındaki üyeler Samia Akbulut, Yalçın Acargün, Ali Hüner, Aysel Pekinel, 65 yaşındaki üyeler Ertuğrul Ersoy, Mustafa Yaşar Aygün ve Enis Tunga'nın dava sonucunda nasıl bir karar verecekleri de merak konusu oldu. 
     Düzenlemenin yargı mensuplarını kapsamaması nedeniyle emekli olmayan üyelerin, "yaşıtları" memurları koruyup iptal kararı vermeleri halinde, kamu görevlileri 65 yaşına kadar görevlerini yapabilecek. 
     


GÜNCEL 




















</TEXT>
</DOC>
