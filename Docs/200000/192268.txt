<DOC>
<DOCNO> 192268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo24.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman Rize 'seyircisiz' oynamayı haketmedi 
</HEADLINE>
<TEXT>

     Birinci Süper Futbol Ligi'nde sahasında Galatasaray ile yaptığı maçta, taraftarların kötü tezahüratı sonrasında 1 maç seyircisiz oynama cezası alan Çaykur Rizespor, cezaya tepki gösterek Tahkim Kurulu'na başvurdu. 
     Teknik direktör Hikmet Karaman, Galatasaray maçında taraftarların çok kısa süren bir olumsuz tezahüratının olduğunu belirterek, ''Ne sahaya atılan birşey var, ne hakeme bir saldırı var. O zaman diğer maçların da iptal olması lazım. Bizim taraftarlarımız böyle bir cezayı haketmedi'' dedi. 
     Hakem Serdar Tatlı'nın karşılaşma içinde hatalar yaptığını ifade eden Karaman, ''Hata yapan hakemi dünyanın neresinde alkışlarlar. Serdar Tatlı da hata yaptı. Dolayısıyla ona da bir protesto olacaktı. Ancak bu cezayı haklı bulmuyoruz. Tahkim Kurulu'na başvurduk. Ceza alalım ama hakettiğimiz bir cezayı alalım'' diye konuştu. 
     Konyaspor maçının hazırlıklarını sürdürdüklerini dile getiren Karaman, ''Konyaspor tehlikeli ve iyi bir takım. Onlar da çıkış arayan bir ekip. İyi bir maç olacak. Eksikliklerimizi ve yapmamız gerekenleri hafta içinde antrenmanlarda yapıyoruz. En büyük dezavantajımız yağmurun saha koşullarını olumsuzlaştırması'' dedi. 
     
</TEXT>
</DOC>
