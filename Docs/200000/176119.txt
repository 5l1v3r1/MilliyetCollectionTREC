<DOC>
<DOCNO> 176119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun07.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Peru'da Devlet Başkanı'na yumurtalı protesto.. 
</HEADLINE>
<TEXT>

     Peru'nun en büyük ikinci kenti Arequipa'da, Devlet Başkanı Alejandro Toledo'yu protesto eden çok sayıda gösterici, Toledo'nun aracını şişe ve yumurta yağmuruna tuttu. 
     Peru televizyonunun haberine göre, ülkenin güneyindeki kentin kuruluş yıldönümünü kutlama törenleri çerçevesinde kentteki katedralde yapılan ayine katılan Toledo, ayinin bitiminde protesto edildi. 
     Katedralden çıkınca hızla aracına binen Toledo, araca şişe, yumurta ve çöp dolu torbalar fırlatılmasının ardından kent meydanına yapmayı planladığı ziyaretten vazgeçti. Toledo'nun, meydanda Perulu askerleri teftiş etmesi bekleniyordu. 
     Toledo karşıtları ve yandaşları, ayinden önce katedral çevresinde gösteri yapmış ve sloganlar atmışlardı. 
     Başkent Lima'nın 1000 km güneyindeki Arequipa, geçen yılın Haziran ayında, elektrik üretim şirketinin özelleştirilmesi tasarısının protesto edildiği şiddetli gösterilere sahne olmuştu. 
     Gösterilerin ardından kentte üç gün süren çatışmalarda 1 kişinin ölmesi ve yüzlerce kişinin yaralanması üzerine, hükümet bölgede olağanüstü hal uygulamaya başlamıştı. 
     
</TEXT>
</DOC>
