<DOC>
<DOCNO> 164133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko15.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Ulusal Programı'nda 2004 enflasyon hedefimiz yüzde 12 
</HEADLINE>
<TEXT>

     Avrupa Birliği'ne AB gönderilecek Ulusal Program'da, enflasyonun 2004 yılında yüzde 12'ye, izleyen yıllarda da AB üyelerinin ortalamasına düşürülmesinin hedeflendiği vurgulandı. 
     Ulusal Program'ın ekonomi bölümünde, makro ekonomik öncelikler, ekonomide sürdürülebilir büyüme ortamını tesis etmek, enflasyonu kalıcı biçimde düşürmek, kamu borç stokunun GSYİH'ya oranını AB ülkeleri ortalamasına yaklaştırmak olarak sıralanıyor. 
     Maliye politikasının amacı da kamu borç stokunu sürdürülebilir düzeye indirmek, kamu açıklarını kalıcı şekilde azaltmak, dengeli bütçe yapısını ulaşmak ve enflasyonla mücadeleyi desteklemek olarak belirtiliyor. 
     
     PARA POLİTİKASI 
     Programın, fiyat istikrarını sağlamanın Merkez Bankası'nın öncelikli hedefi olarak belirlendiği hatırlatılan para politikaları ve Merkez Bankası'nın bağımsızlığı bölümünde de, para politikası hedefi, kısa vadede enflasyonu düşürmek, orta dönemde ise fiyat istikrarını sağlamak olarak açıklanıyor. 
     Enflasyonun 2004 yılında yüzde 12, izleyen yıllarda da AB üyelerinin ortalamasına düşürülmesinin hedeflendiği belirtilen Program'da, bu çerçevede gerekli ön koşullar oluştuğunda, Merkez Bankası'nın kısa dönem faiz oranlarını politika aracı olarak kullanacağı, enflasyon hedeflemesi politikasına geçileceği ifade ediliyor. 
     Ulusal Program'da dalgalı kur rejiminin de sürdürülecek kaydediliyor. 
     
     İŞ GÜCÜ PİYASASI 
     İşgücü piyasası başlığı altında da ekonomide istihdam yaratma kapasitesinin artırılmasını temin edecek düzenlemelerin yapılacağı kaydedilirken, bu kapsamda KOBİ'lerin istihdam yaratma kapasitesinden öncelikle yararlanılacağı vurgulanıyor. 
     Ulusal Program'da, kamu kesimi ücret politikalarında geriye dönük endekslemeden ileriye dönük endekslemeye geçileceği, yapısal reformların devam ettirileceği de ifade ediliyor. 
     
     ÖZELLEŞTİRME 
     Bu kapsamda özelleştirme yoluyla devletin ekonomideki rolünün azaltılacağı etkinliğinin artırılacağı, şeffaf ve etkin bir kamu yönetiminin oluşturulmasının hedeflendiği vurgulanıyor. 
     Bankacılık sisteminin özel sektöre kaynak temin edecek şekilde yapılandırılacağı da belirtilirken, özel sektörün ekonomideki rolünün geliştirileceği kaydediliyor. 
     Makro ekonomik gelişmeler kısmında da 2002 yılında yaşanan gelişmeler sıralanırken, Kopenhag kriterlerine uyum çerçevesinde yapılanlar anlatılıyor. 
     Halkbank özelleştirmesinin 2004 yılında tamamlanmasının öngörüldüğü belirtilen Program'da, bunun ardından da Ziraat Bankası'nın özelleştirileceği, Vakıfbank özelleştirmesinin ise bu yılın Ekim ayında sonuçlandırılmasının beklendiği vurgulanıyor. 
     Tarım Bakanlığı'nın ve tarımsal nitelikli KİT'lerin yeniden yapılandırılmasının amaçlandığı da belirtilen Program'da, Toprak Mahsulleri Ofisi'nin TMO yeniden yapılandırılacağı, TMO dışındakilerin ise özelleştirilmesinin öngörüldüğü vurgulanıyor. 
     
</TEXT>
</DOC>
