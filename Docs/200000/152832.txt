<DOC>
<DOCNO> 152832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo32.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurullah Sağlam Talihsiz başladık, mutlu bitirdik... 
</HEADLINE>
<TEXT>

     Gaziantepspor Teknik Sorumlusu Nurullah Sağlam, 4-3 kazandıkları İstanbulspor maçını, talihsiz başlamalarına karşın mutlu tamamladıklarını söyledi. 
     Sağlam, ferdi bir hata ve uzaktan atılan bir golle maça adeta 2-0 yenik başladıklarını belirterek, ''Çabuk toparlandık, sanıyorum 30. dakikada skoru 3-2 lehimize çevirmeyi başardık'' dedi. 
     Oldukça zevkli ve çekişmeli geçen maçta her 2 takımın da iyi mücadele ettiğini kaydeden Sağlam, ''Biz, aldığımız galibiyet yanında taraftarımıza oldukça zevkli bir karşılaşma izlettiğimiz için de sevinçliyiz'' diye konuştu. 
     Kalan 5 maçtan 6 puan daha almaları halinde Gaziantepspor'un UEFA'ya katılabileceğini belirten Sağlam, 6 puan hesabı yapmayacaklarını, tüm karşılaşmalara galibiyet düşüncesiyle çıkacaklarını vurguladı. 
     Sağlam, bir gazetecinin ''Gaziantepspor'un yabancı futbolcularının performansında artış var, bunu neye bağlıyorsunuz'' sorusuna, ''Savaş bitti, ondandır'' yanıtını verdi. 
     
     AYKUT KOCAMAN'IN DEĞERLENDİRMESİ 
     İstanbulspor Teknik Sorumlusu Aykut Kocaman da değerlendirmesinde, Gaziantepspor karşısında savunmada çok hata yaptıklarını bildirdi. 
     Gaziantepspor'u oynadığı iyi futbol ve aldığı galibiyet nedeniyle kutlayan Kocaman, konuşmasını şöyle sürdürdü 
     ''Gaziantepspor, kendisi için çok zor olabilecek bir maçı üstelik daha maçın başında 2-0 yenik düşmesine karşın kazanmasını bildi. Gaziantepspor iyi de futbol oynadı. 
     Daha maçın başında 2-0 öne geçmemiz bizim için bir lütuftu. Özellikle bizim gibi ikinci yarı maçlarında iyi savunma yapan bir takım için aynı zamanda büyük avantajdı. 2-0 öne geçtik sonrasında farkı artıracak pozisyonlar bulduk, değerlendiremedik. Bizim bu fırsatları değerlendiremediğimiz anlarda Gaziantepspor'un yaptığı 3 atak da golle sonuçlandı. Bizim maçın başında 2-0 öne geçmemiz gibi Gaziantepspor'un 3 atakta 3 gol bulması da bir lütuftu.'' Karşılaşmanın hakemi Yılnur Önen'in ev sahibi takımları memnun etmeye çalışan bir hakem olduğunu öne süren Kocaman, ''Önen, bu maçta ev sahibi takımı memnun etmek için biraz fazlaca çaba harcadı. Hakem maçın sonucuna yalnızca penaltı vererek tesir etmez. Bu maçta, ataklarımız faul gerekçesiyle fazlaca kesildi'' diye konuştu. 
     





</TEXT>
</DOC>
