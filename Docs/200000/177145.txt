<DOC>
<DOCNO> 177145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/pulur.html </URL>
<DATE> 2003/08/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Devletin sahipleri 
</HEADLINE>
<TEXT>

   
   MEŞHUR Osmanlı Sadrazamı Sokullu Paşa, İnebahtı bozgunundan sonra kime güvenerek "Bu öyle bir güçlü devlettir ki, isterse teknelerini gümüşten halatlarını ipek ibrişimden, yelkenlerini atlastan yapar" demiştir. 
   Kime güvenecek, ahfadına, yeni, bizlere güvenerek öyle demiştir. 
   Sokullu'nun ahfadı olanlar, devlete öyle sahip çıkıyorlar ki, bu kadar olur 
   Niksar'da elektrikler sık sık kesiliyor evler aydınlanamıyor, buzdolapları çalışmıyor, televizyon seyredilemiyor, 4 kasaba, 20 köy, 10 sulama pompası, 2 baz istasyonu bu kesintilerden etkileniyor. "TEDAŞ" da bu arızaların nedenini tespit için Cengiz Aktaş ve ekibini enerji nakil hattını denetlemeye araziye gönderiyor, "Baksınlar arıza nereden geliyor " diye... 
   
   EKİP yola çıkıyor, 20 kilometre yolu kah araçla, kah yayan inceliyor, arızanın nedenini buluyor, ağaçlar tellere çarpıyor, kontakt yapıyor... Yol boyunca, ağaçları, dalları kese, kese Boğama çamlığına geliyorlar, bir de ne görsünler, çam ağaçları tellere değdikçe, kıvılcım çıkıyor, elektrik kesilmesi bir yana, orman yangını çıkacak... 
   
   CENGİZ Aktaş, bir hızarcı buluyor, adam testereyle ağaçları kesiyor, ağaçlar, tellere değmiyor. 
   Cengiz Aktaş, gönül rahatlığıyla oradan ayrılıyor. 
   Artık ne elektrikler kesilecek, ne orman yangını çıkıp, binlerce çam ağacı yanacak, hatta orası piknik yeri olduğu için belki de ölümlü kazalar olmayacak... 
   O, öyle sana dursun 
   Orman idaresi, "Sen bana haber vermeden, izin almadan ağaçları nasıl kesersin " diye dava açıyor. Önce beraat, sonra mahkumiyet, sonunda Yargıtay kararı onaylıyor 
   "20 ay hapis " 
   
   VARSIN bir tarafta binlerce ağaç yansın, varsın, bir tarafta ormanları kesip "Buraları orman vasfını kaybetmiştir " diye kanun çıkarılıp oraları paylaşılsın... Ama devletin malını, ağacını, böyle koruyanlar da var... 
   Senin neyine gerek be kardeşim, bu ağaçlar tellere değdikçe yangın çıkar, diye etrafı velveleye veriyorsun 
   Bırak, çıkarsa çıksın, o zaman kime hesap soracaklar .. 
   Ama sen, bir marifet yapmışsın gibi, ortaya çıkarsan yakana yapışırlar, devletin malını korurlar. 
   
   ALIN bir olay daha, bakın devlet nasıl korunuyor, görün 
   1970'te Hacettepe Tıp Fakültesi'ni basan bir sağcı grup rasgele ateş eder ve yedek subay Teğmen Dr. Necdet Güçlü vurulur, ölür, Emekli Sandığı, eşine emekli aylığı bağlar. 
   
   ARADAN 33 yıl geçer, Emekli Sandığı, doktorun eşinden şimdiye kadar aldığı şehit maaşını faiziyle birlikte ister. 
   Niye 
   Doktor Necdet Güçlü, bir çatışmada değil, tesadüfen öldürülmüştür, yani pisipisine gitmiştir. 
   
   VARSIN hayali ihracatla devlet soyulsun, varsın bankalar hortumlanıp içi boşaltılsın, varsın yolsuzlukta dünyanın en başta gelen ülkelerinden biri olalım. 
   Ne gam 
   Devlete böyle sahip çıkanlar oldukça... 
   Sokullu Mehmet Paşa kime güvenerek "teknelerin halatlarını ipek ibrişimden, yelkenlerini atlastan yaparız " demişti ki 
   
      
   
</TEXT>
</DOC>
