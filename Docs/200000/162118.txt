<DOC>
<DOCNO> 162118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/aeko.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncelik Diyarbakır ve kadınlarda 
</HEADLINE>
<TEXT>

Pilot uygulamasına 11 Haziran tarihinde Diyarbakır’da başlanacak yoksulbank’tan öncelikle Elibol Köyü’nde yaşayan kadınlar yararlanacak 
     KADİFE ŞAHİN 

     Bangladeş’teki Grameen Bank’ın başlattığı ve yoksulbank’ olarak adlandırılan Mikrokredi Projesi Uygulama Fonu’ndan Türkiye’de ilk olarak Diyarbakır’daki Elibol köyünde yaşayan kadınlar faydalanacak. Kefilsiz, teminatsız olarak Türk Lirası üzerinden verilecek yıllık kredinin geri ödemeleri haftalık olacak. 
     Türkiye İsrafı Önleme Vakfı Mütevelli Heyeti Başkanı ve Diyarbakır Milletvekili Aziz Akgül 11 Haziran’da Diyarbakır’da pilot olarak başlatılacak uygulama için gerekli izinler alınarak hukuki altyapının oluşturulduğunu söyledi. Diyarbakır’daki uygulamanın yöneticiliğine Grameen Bank Genel Müdür Yardımcısı Shamsul Alam Khan Chowwdhury atandı. 
     
     Fakirin ayağına gidilecek 
     Akgül, BDDK’nın konuyla ilgli olarak hazırladığı yasa tasarısının Başbakanlığa iletildiğini bazı bankaların bunu ticari olarak yapabileceklerini veya mikrokredi bankası şeklinde farklı bir kurum oluşturulabileceğini söyledi. 
     Akgül, kredilendirmede limit olmayacağını, ancak yapılmak istenen işin minimum miktarı kadar destek verileceğini söyledi. Mikrokrediden yararlanmak isteyenlerin herhangi bir yere müracaat etmelerine gerek olmadığını belirten Akgül, "Onların ayağına biz gideceğiz. Sosyal Yardımlaşma ve Dayanışma Teşvik Fonu’nun elinde fakirin fakiri listeleri var. Bunları dikkate alacağız’’ dedi. Akgül Fon’a en fazla talebin istanbul’dan geldiğini belirtirken dün yapılan toplantıyı İstanbul’daki 32 kaymakamın izlemesi de dikkat çekti. 
     Diyarbakır için bugüne kadar 40 bin dolar toplandığını anlatan Akgül, bunun 10 bin doları kendisinin, 25 bin doları Finansbank’ın verdiğini Paris’te projeyi anlattığı Türk işadamlarından destek aldığını, bir vakfın da 300 bin dolar katkıda bulunmak istediğini anlattı. Akgül, Diyarbakır’lı olan Halis Toprak’tan da para isteyip istemeyecekleri sorusuna isteyebilecekleri yanıtını verdi. Akgül, Diyarbakır’ın ardından Siirt, Trabzon, Ağrı ve İstanbul’da da mikrokredi uygulamasını başlatmayı planladıklarını ve uygulamanın zamanla tüm yurda yayılmasını hedeflediklerini aktardı. 
     
Bangladeş’te 4 milyar dolar dağıtıldı      Mikrokredi fikrinin mimarı olan Grameen Bank CEO’su Muhammad Yunus da toplantıda yaptığı konuşmada, Grammeen Bank’ın 2 milyon 700 bin üyesi olduğunu, 30 - 35 dolar gibi küçük krediler halinde toplam 4 milyar dolar düzeyinde destek sağladıklarını anlattı. Geleneksel bankacılık sistemini tersine çevirdiklerini belirten Yunus, " Mikrokredi sistemi daha az paranız varsa daha fazla paraya sahip olabilirsiniz’ fikrine dayanıyor. Az paran varsa daha fazla önceliğe sahipsin" dedi. Mikrokredide geri dönüşümün yüzde 100’e yakın olduğuna işaret eden Yunus, "Fakirler, bu odada oturanlar kadar iyi insanlar. Aramızdaki fark şu bizim imk nlarımıza sahip olamadılar" diye konuştu. 
     

</TEXT>
</DOC>
