<DOC>
<DOCNO> 156218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo30.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu futbolcular üzgün... 
</HEADLINE>
<TEXT>

     Bursasporlu futbolcular, kümede kalma yolunda büyük önem taşıyan Elazığspor deplasmanında alınan 2-1'lik yenilgi nedeniyle oldukça üzgün. 
     Bursaspor Takım Kaptanı Okan Yılmaz, Elazığspor karşısında maça iyi başladıklarını ve 1-0 öne geçtiklerini, ancak bu üstünlüğü maç sonuna kadar koruyamadıklarını söyledi. 
     Elazığspor maçını kazanarak ligde kalma yolunda rahatlamayı hedeflediklerini, ama maçın bekledikleri gibi sonuçlanmadığını ifade eden Okan, ''Bizim açımızdan final niteliği taşıyan Elazığspor maçında, takım olarak kötü oynadık. Alınacak bir beraberlik dahi, bizi rahatlatacaktı, ama olmadı. Artık gelecek haftalara bakacağız'' dedi. 
     Okan, maç öncesi takımı stada götürecek otobüs bulunmaması, stad girişinde yaşanan tatsız olayların takım üzerinde olumsuz etki yaratıp yaratmadığı yönündeki soruya ise, ''Biz profesyonel futbolcularız. Mutlak puan almamız gereken bir maçtı. Bunlar bahane değil'' yanıtını verdi. 
     Başarılı defans oyuncusu Erkan Özbey de, Elazığspor karşısında galip gelmek için yeterli düzeyde futbol oynamadıklarını kaydetti. 
     Elazığspor karşısında 1-0 öne geçtiklerini, daha sonra da yaklaşık 10 dakika çok atak oynadıklarını anlatan Erkan, şunları söyledi 
     ''İyi oynadığımız dönemde, oyunun kontrolü tamamen bizim lehimizeydi. Rakip takım taraftarları da susmuştu. Bir gol daha atabilseydik, sahadan rahat bir galibiyetle ayrılabilirdik. Kazansaydık, önemli bir avantaj yakalamış olacaktık. Artık geriye kalan 3 maçımızı da kazanmak zorundayız.'' 
     
</TEXT>
</DOC>
