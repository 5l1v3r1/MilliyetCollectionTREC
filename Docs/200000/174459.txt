<DOC>
<DOCNO> 174459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun22.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozmonotun "uzayda evliliği" skandala mı yol açacak 
</HEADLINE>
<TEXT>

     Uluslararası Uzay İstasyonu'nda UUİ görev yapan Rus kozmonot Yuri Malençenko'nun, uzaydayken dünyadaki nişanlısıyla evlenmesinin Rus askeri çevrelerinde skandala yol açabileceğinden endişe ediliyor. 
     41 yaşındaki Malençenko, kendisi uzayda, UUİ'deyken ABD'nin Teksas eyaletiyle kurulacak bağlantıyla Houston'daki Amerikalı nişanlısıyla evlenmek istediğini açıklamıştı. 
     Önce bu öneriyi reddeden Rus uzay ajansı Rosaviakosmos'un daha sonra Rus kozmonotun isteğini kabul etmesi üzerine, çiftin gelecek pazar günü evlenmesine karar verilmişti. 
     Rosaviakosmos sözcüsü Sergey Gorbunov, AFP'ye yaptığı açıklamada, öneriyi şaşkınlıkla karşıladıklarını, ancak kozmonotların yörüngedeyken evlenmelerinin yasak olmadığına karar verdiklerini söyledi. 
     Rus ajansının izin vermesine rağmen, Malençenko hala bazı sorunlarla karşı karşıya. Faal olarak görev yapan, hatta askeri sırlar hakkında bilgisi olan bir Rus hava kuvvetleri subayının üstlerine danışmadan bir yabancıyla evlenmesi, askeri yönetmeliklere aykırı. Daha önce hiçbir Rus subay bu şekilde evlenmemiş. 
     Malençenko'nun önce üstlerine konuyla ilgili rapor göndermesi ve izin talep etmesi gerektiği belirtiliyor. 
     Rus kozmonotun bunu yapmadığı ve üstlerinin bundan memnun olmadığı sanılıyor ve buna kanıt olarak da, Rus Hava Kuvvetleri'nin ve Savunma Bakanlığı'nın basın servisinin bugün bu konuda kısa bile olsa bir açıklama yapmaması gösteriliyor. 
     Rosaviakosmos sözcüsü Gorbunov, Malençenko'nun döndüğünde bazı soruları yanıtlamak zorunda kalacağını, ancak bunun için hapse atılacağını sanmadığını söyledi. 
     
     TÖREN TELEVİZYONDAN YAYIMLANABİLİR 
     Ayrıca Rosaviakosmos'a yakın kaynaklara göre, bu evlilik Rus kozmonot ve nişanlısı için ''karlı bir iş'' olabilecek. 
     Bu kaynaklara göre, Malençenko'nun nişanlısı Ekaterina Dmitrieva 26 ABD'nin önde gelen televizyonlarından biriyle nikah töreninin yayın hakkının satın alınması konusunu görüştü. 
     Çiftin yaklaşık 10 dakika sürecek yayın için 8-10 bin dolar alabileceği, buna karşılık bağlantının UUİ'den kurulacak olması sayesinde hiç para harcamayacakları belirtiliyor. UUİ'deki kozmonotların yakınlarıyla görüşme hakkı bulunuyor. 
     Malençenko, damatlığını ve nişan yüzüğünü UUİ'ye götürmüş ve nişanlısının yaşadığı Fort Bend bölgesi yetkililerinden, UUİ ile dünya arasında kurulacak bağlantı sırasında evlenmek için izin almıştı. 
     Uzaydaki ilk evlilik için Rus kozmonotun özel eşyaları Progress uzay aracıyla önceki ay UUİ'ye getirilmişti. 
     Malençenko'nun nişanlısı Dmitrieva, 4 yaşındayken ailesiyle eski SSCB'den ayrılarak Teksas eyaletindeki Houston'a yerleşmişti. Dmitrieva'ya geçen Aralık'ta evlenme teklif eden Malençenko Nisan'dan beri UUİ'de bulunuyor. 
     
</TEXT>
</DOC>
