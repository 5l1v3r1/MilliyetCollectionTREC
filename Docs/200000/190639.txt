<DOC>
<DOCNO> 190639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/pulur.html </URL>
<DATE> 2003/10/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Maliye Bakanı Baltalimanı'nı top sanıyor... 
</HEADLINE>
<TEXT>

   
   BİZİM gençliğimizde futbol topu, öyle herkeste bulunan bir şey değildi. Her şey gibi, futbol topu da çok değerliydi, çocukların "sosyal statüsü"nü belli ederdi. Mahalle maçlarında kendi topu olan çocuk, hem takımı kurar, hem de istediği kararı verdirirdi. 
   Hele onu dinlemesinler, topunu alıp gider, maç yarıda kalırdı. 
   
   EEEE, tabii, futbol topu da zengin çocuklarında olurdu, saatlerce boş arsalarda içine ot, saman doldurulmuş bez topun peşinde koşanlar, bu "düzeni" ister istemez kabul ederlerdi. 
   İsterse etmesinler, dedik ya çocuk topu alıp giderdi. 
   
   BÖYLE bir maçı hatırlıyoruz, mahallenin ağabeyleri de bizi seyrediyordu, topun sahibi de kaleci oynuyor, sen istediğin kadar, topu, kale direkleri yerine kaim, iki taşın arasından geçir, "Gol değil " deyip saymıyor... 
   Bir keresinde öyle oldu ki, kendi takımı bile golü kabul etti, o ise "Hayır" diye dayatıyordu, üzerine varılsa, topu alıp gidecek... 
   Sonunda, mahallenin ağabeylerinden, Kasımpaşa takımında oynayan "Kuru Burhan" sahaya girdi, topun sahibine yanaştı, "Ver ulan o topu bana " dedi, çocuk korktu, uzattı... 
   "Kuru Burhan" topu eline aldı, şöyle bir tarttı, öyle bir vurdu ki, top okulun çatısını geçip, gözden kayboldu, sonra döndü topun sahibine 
   "Al ulan, git, sok topunu kıçına " 
   
   ŞİMDİ diyeceksiniz, bunu yazmanın gereği ne 
   Gereği şu biz, Sayın Maliye Bakanı Unakıtan'ı topun sahibi zengin çocuğuna benzetiyoruz. 
   AKP hükümetinin başı, İstanbul Üniversitesi'yle dertte, söz geçiremiyorlar, - çok şükür - Rektör Alemdaroğlu da, yardımcısı Nur Sertel de, başta "türban" onlara kaya gibi direniyorlar. Öyle yolsuzluk, hırsızlık gibi şeylerle de hiç tanışmamışlar, bu kavramlar onların kapısından bile geçmemiş... 
   
   O halde ne yapmalı 
   Nasıl zengin çocuğu topu alıp gidiyorsa, Maliye Bakanı da Baltalimanı Sosyal Tesislerini geri istiyor "verin topumu " diyen çocuk gibi... 
   Gerekçe doğrusu çok inandırıcı 
   "Böyle yerlerin belirli kesimler tarafından kullanılmaması " 
   
   DEMEK öyle 
   Peki, Kalamış'taki, bir zamanların meşhur "Todori"nin meyhanesini şimdi kimler kullanıyor 
   Ya da Türkiye'deki orduevlerini, öğretmenevlerini, polisevlerini kimler kullanıyor 
   
   DEVLETİN bütçesini "Ayvaz kasap, hep bir hesap " diye kapatan Maliye Bakanı'nı tanıyanlar "canım hoş adamdır " diyorlar... 
   Belli hoş adam da, bu kadar "hoşluk" akla zarar... 
   
      
   
</TEXT>
</DOC>
