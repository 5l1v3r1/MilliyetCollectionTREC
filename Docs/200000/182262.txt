<DOC>
<DOCNO> 182262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun07.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerküklü Türkmenler liderlerini seçiyor... 
</HEADLINE>
<TEXT>

     Türkmen Kurultayı Divan Başkanı Cüneyt Mengü, nüfuslarını kendilerinin tespit edeceklerini söyledi. 
     Mengü, Kerkük Tiyatro Salonu'nda düzenlenen kurultayın ikinci günü açılış konuşmasında, dün seçilen ihtisas komisyonlarının çalışmalarına başladığını, ilk olarak Türkmenler ve haklarıyla ilgili çalışmalar yapacaklarını söyledi. 
     Türkmen nüfusuna ilişkin daha önce çeşitli görüşlerin ortaya atıldığını, devrik Irak lideri Saddam Hüseyin'in Türkmen kimliği ve benliğini gözardı ettiğini çeşitli platformlarda dile getirdiklerini ifade eden Mengü, sözlerini şöyle sürdürdü 
     ''1957 nüfus sayımını esas alarak, kendi nüfusumuzu önce biz tespit edeceğiz. 1999 yılında ABD'nin yaptığı bir araştırmada, Türkmen nüfusunun yüzde 5 olduğu belirtilmişti. O zaman yaptığımız çalışmalarda oranın yüzde 10 olduğunu kendilerine söylemiştik. Şimdi de belirtildiği gibi Türkmen nufüsü yüzde 12 değil, yüzde 14-15'tir. Nüfus çalışmaları için bütün köy, kasaba ve şehirlerde çalışmalar yapacağız. Son 30 yıl içerisinde Irak'ta yaşayan diğer halklar gibi Türkmenler de siyasi ve ekonomik olarak zorla göç ettirildi. Bunların belli kurallar içinde geri dönüşlerinin sağlanmasına çalışaçağız.'' Yalnızca Kerkük'te değil, tüm Irak'ta Türkmenlerin insan haklarının ihlal edildiğini kaydeden Mengü, enformasyon ve eğitim alanlarında güçlü bir iletişim kurulacağını, dünyadaki Türkmenlerin bu ağın içerisinde yer alacağını belirterek, ''Irak'ın kuruluşundan beri Türkmenler her konuda katkıda bulunmuştur. Yeni yapılanmada da katkıda bulunacaklardır. Ayrıca Kerkük ve Musul'da birer üniversite kurulması için çalışacağız. Bu kurultay sonucunda Türkmen haklarının anayasal güvence altına alınması için çaba göstereceğiz'' diye konuştu. 
     Kurultay, daha sonra basına kapalı devam etti. 
     
</TEXT>
</DOC>
