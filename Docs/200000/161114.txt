<DOC>
<DOCNO> 161114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/guncel/gun01.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarına da pes 
</HEADLINE>
<TEXT>

Milli Eğitim Bakanlığı Talim ve Terbiye Kurulu, "Türk sarışın olmaz" diyerek, sosyal bilgiler kitabındaki "sarışın aile" fotoğrafını çıkardı 
     BAHAR ATAKAN Ankara 

     Milli Eğitim Bakanlığı Talim ve Terbiye Kurulu TTK , Türklük için standart getirdi. TTK, onay için kurula sunulan sosyal bilgiler kitabındaki "sarışın aile" fotoğrafına itiraz etti. Üye Hasan Bacanlı'nın "Türk, sarı olmaz" diyerek tartışmaya açtığı fotoğraf kitaptan çıkarıldı. 
     
     Sözlü tartışma yaşandı 
     Cemre Yayınları, ilköğretim 4. sınıf için hazırladığı sosyal bilgiler kitabını TTK'ya sunulması için Ankara'ya gönderdi. İnceleme Kurulu Başkanı Suat Kaya, kitabı TTK'ya anlatırken, Gazi Üniversitesi Eğitim Fakültesi'nden gelen üye Bacanlı itiraz etti. Kitabın "aile bireyleri arasındaki sevgi, saygı ve hoşgörünün önemi" başlığı altındaki fotoğraf, Bacanlı'nın tepkisini çekti. 
     Bacanlı anne, baba ve iki çocuğun belinden yukarısının gözüktüğü fotoğrafa tepkisini, "Bunlar Türk değil, sarı Türk olmaz" sözleriyle dile getirdi. Bacanlı'nın Kaya'ya, "Türk müsünüz " diye sorduğu, ardından sözlü atışma yaşandığı belirtildi. Bacanlı gibi Gazi Üniversitesi'nden görevlendirme yoluyla TTK Başkanlığı'na atanan Selçuk da atışmanın ardından oylamaya geçti. Kitaptaki fotoğraf oyçokluğuyla çıkarıldı. 
     
     Türk tipi aile 
     Cemre Yayınları da, TTK'dan gönderilen rapor üzerine kitapta değişikliğe gitti. Sarışın aile fotoğrafı yerine "Türk tipi aile fotoğrafı" seçilerek kitaba konuldu. 
     
Anayasa'da yeri yok....      Bacanlı'nın "Sarışın Türk olmaz" ısrarına rağmen Türkiye Cumhuriyeti Anayasası, vatandaşlığın herhangi bir ırksal kökene dayanması şartı içermiyor. Anayasa'nın Türk vatandaşlığını düzenleyen 66. maddesinde, "Türk Devleti'ne vatandaşlık bağıyla bağlı olan herkes Türk'tür. Vatandaşlık kanunun gösterdiği şartlarla kazanılır ve ancak kanunda belirtilen hallerde kaybedilir" deniliyor. 
     

</TEXT>
</DOC>
