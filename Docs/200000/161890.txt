<DOC>
<DOCNO> 161890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/ekonomi/eko03.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı Meclis'e gönderen Siirt'e 'yoksulbank' müjdesi 
</HEADLINE>
<TEXT>

Mikrokredi sistemiyle yoksuluğu önlemede pilot il olan Diyarbakır'a Başbakan Tayyip Erdoğan'ın milletvekili seçildiği Siirt de eklendi 
     ANKARA Milliyet 

     Başbakan Recep Tayyip Erdoğan'ın milletvekili seçildiği Siirt'e gün doğdu. Mikrokredi vasıtasıyla yoksulluğu önleme projesinde Siirt, Diyarbakır'la beraber pilot il oldu. 
     Projeyi, yoksuluğu önlemekle ilgili çalışmalarıyla tanınan Bangladeş'li Prof. Muhammed Yunus ile beraber yürüten AKP Diyarbakır Milletvekili Aziz Akgül dün Başbakan Erdoğan'ı ziyaret etti. Görüşme sonrasında açıklama yapan Akgül, yoksuluğu önleme projesiyle ilgili çalışmalara bugün İstanbul'da verilecek konferansla başlanacağını, pilot il olarak Diyarbakır ve Siirt'in seçildiğini belirtti. Buralardaki çalışmaların 11 Haziran'da başlayacağını ifade eden Akgül, "Çalışmalar sürüyor. Bu, haftalık gibi ödemelerin olacağı bir kredi sistemidir. Çünkü kredi verilecek kişiler gelir getirici faaliyetlerde bulunacaklardır" diye konuştu. 
     
     Öncelik kadınlara 
     Yunus ise fakir kişilere kredi verme sisteminin 110 ülkede uygulandığını ve önceliğin kadınlarda olduğunu söyledi. Sisteme dahil kadınların yüzde 50'sinden fazalsının fakirlik sınırının üstüne çıktığını belirten Yunus, "Ne kadar arza sahipseniz o kadar önceliğe sahipsinizdir" dedi. 
     Akgül daha önce mikrokredi sistemiyle ilgili araştırma çalışmalarını Muhammet Yunus'la birlikte Diyarbakır'da başlatmıştı. Uygulama için seçilen ilk il de Diyarbakır olmuştu. Mikrofinansman sistemi fakirlere geçimlerini sağlayabilecekleri bir iş kurmaları için kefilsiz, teminatsız para verilmesini öngörüyor. 
     
Kazandıkça geri ödenecek      Bangladeş Grammen Bank'ın kurucusu ve yöneticisi Prof. Dr. Muhammed Yunus Başbakan Erdoğan'la görüşmesinin ardından, kendisine eşlik eden Diyarbakır Milletvekili Aziz Akgül ile birlikte açıklamalarda bulundu. Bangladeş'te mikrokredi vasıtasıyla yoksulluğun azaltılması konusunda bir proje başlattıklarını anlatan Yunus, verilen krediyle faaliyette bulunacak kişilerin, kazandıkça bu krediyi haftalık periyotlarla geri ödeyeceğini belirtti. Akgül de Prof. Dr. Yunus'un, Türkiye İsrafı Önleme Vakfı'nın davetlisi olarak geldiğini söyledi. 
     

</TEXT>
</DOC>
