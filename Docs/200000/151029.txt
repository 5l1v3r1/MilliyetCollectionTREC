<DOC>
<DOCNO> 151029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo24.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe oynadığı futbolla umutlandı... 
</HEADLINE>
<TEXT>

     Birinci Süper Futbol Ligi'nde kalma mücadelesi veren Göztepe'de, kulüp profesyonel futbol şubesi sorumlusu Halil Kiraz, Galatasaray karşısında ortaya koydukları futbolun kendilerine umut verdiğini söyledi. 
     Halil Kiraz, ligin şampiyon adaylarından Galatasaray'a 1-0 yenildikleri karşılaşma sonrasında ortaya koydukları mücadele için futbolcuları kutladı. 
     Karşılaşmanın ilk yarısında tutuk bir futbol ortaya koymalarına karşın, ikinci yarıda pozisyonlar bulduklarını kaydeden Kiraz, şöyle konuştu 
     ''Penaltı kurtardığımız ve tam rakip kaleye yüklendiğimiz bir anda gol yedik. Ancak ikinci yarıda Galatasaray'a zorlu anlar yaşattık. Oyunun son 15 dakikasında rakibimiz oyuncu değişiklikleriyle 90 dakikanın geçmesini bekledi. Artık önümüzde 6 maç kaldı. Çember daralıyor. Oynadığımız futbol bize umut verdi.'' Karşılaşmanın orta hakemi Musa Eryılmaz hakkında yorum yapmak istemediğini belirten Kiraz, ''Zaten verdiği kararları herkes gördü. Bize verilmeyen bir penaltı pozisyonu da vardı. İyiniyetimizle, Hakemler de hata yapabilir diyoruz'' dedi. 
     Sarı-kırmızılıların, 21 Nisan Pazartesi gününden itibaren Trabzonspor maçı hazırlıklarına başlayacağı bildirildi. 
     





</TEXT>
</DOC>
