<DOC>
<DOCNO> 152308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun27.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB üyelerine "çıkış kapısı" tartışması... 
</HEADLINE>
<TEXT>

     Avrupa'nın geleceğinin tartışıldığı bir platform olan Avrupa Konvansiyonu'nun aylık olağan toplantısında, AB Anayasası projesine ilişkin tartışmalara devam edildi. 
     TBMM'nin milletvekilleri Zekeriya Akçam, İbrahim Özal, Kemal Derviş ve Necdet Budak tarafından temsil edildiği Konvansiyon toplantısının bugünkü bölümünde, AB üyesi ülkeler veya sonradan üye olacaklar için bir ''çıkış kapısı'' bırakılması konusu tartışıldı. 
     Bazı katılımcılar, üyelerin, istedikleri takdirde AB'den ayrılabilmeleri gerektiğini savunurken, bazıları bunun özellikle ekonomik alanda sarsıntı nedeni olacağını ileri sürdüler. 
     Konvansiyon Başkanı Valery Giscard d'Estaing'in, Konvansiyon katılımcılarının görüşlerini dikkate almayan bireysel açıklama, karar ve tavırlarına ilişkin eleştiriler devam ederken, d'Estaing'in bugünkü oturumu yönetmediği gözlemlendi. Bazı katılımcılar, konuşmalarına başlarken, ''Konvansiyon Başkanı'na hitap etmediklerini çünkü kendisinin kimseyi dinlemediğini gördüklerini'' söylediler. 
     AB Anayasası projesini yaz aylarında tamamlaması beklenen Konvansiyon'un toplantıları, 15-16 Mayıs tarihlerinde, Brüksel'de devam edecek. 
     





</TEXT>
</DOC>
