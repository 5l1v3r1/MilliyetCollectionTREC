<DOC>
<DOCNO> 165266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/guncel/gun03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli şampiyon atlet 'beden'den 1 aldı 
</HEADLINE>
<TEXT>

Anne ve babası gibi atlet olan ve 800, 1500, 3000 metrede şampiyonluklar elde eden lise son sınıf öğrencisi Funda'ya beden eğitimi öğretmeni '1' verdi 
     Ankara Yahya Kemal Beyatlı Lisesi son sınıf öğrencisi Funda Aşıkoğlu'nun annesi Gülşen Aşıkoğlu, cimnastik, voleybol, tenis ve atletizm sporları yapan kızının, beden eğitimi dersi öğretmeni Bekir Çelik'in kişisel yaklaşımı yüzünden sınıfta kaldığını iddia etti. Kendisinin de beden eğitimi öğretmeni olduğunu kaydeden anne Aşıkoğlu şunları söyledi "Bir öğretmen kişisel sorunlarını öğrenciye yansıtmaz. Kızım 28 Haziran'da okul takımıyla Dünya Liseler Atletizm Şampiyonası'na katılacak. Ben de Bolu'daki kamptan sonra Atletizm Avrupa Dağ Koşusu şampiyonasına katılacağım. Annesi, babası, kendisi sporcu olan bir öğrencinin beden eğitiminden sınıfta kalmasını kamuoyu yorumlasın." 
     
     DİSİPLİN CEZASI VERDİ 
     Funda'nın babası milli maratoncu Gazi Aşıkoğlu da, Dünya Şampiyonası'nda yarışacak kızı ve İtalya'da koşacak eşinin moralinin çok bozulduğunu söyledi. Kızına spor kolu parası vermediği için müdür yardımcısı ve beden eğitimi öğretmeninin üç gün disiplin cezası verdiğini savunan baba Aşıkoğlu, "Daha sonra bu ceza haksız bulunarak Yenimahalle Milli Eğitim Müdürlüğü'nce silindi. Ardından beden eğitimi dersinden 21 kişilik sınıfta kızıma 1 verildi" dedi. Dünya Liselerarası Atletizm Şampiyonası'nda Türkiye'yi temsil etmek için İstanbul'da kampta olan Funda Aşıkoğlu ise yaşadığı şaşırtıcı olayı Milliyet'e şöyle anlattı 
     
     'OLAN BANA OLDU' 
     "Başarılı bir öğrenciyim. ÖSS sınavından da iyi bir sonuç bekliyorum. Sporcu öğrenciler üç yıldır, 5 milyon lira spor kolu parası ödemiyor. Bize yönetmeliğin böyle olduğu söylendi. Bu yıl beden öğretmenimiz bizden para isteyince, sporcu olan diğer öğrenciler adına söz alarak para vermediğimizi hatırlattım. Olan bana oldu. Öğretmenim çok kızdı, disiplin kuruluna verdi. Üç gün okuldan uzaklaştırma aldım, daha sonra müdürümüz bunu bir güne indirdi. Bu arada parayı ödedik. Ancak ilk dönem notumu '1' verdi. İkinci dönemde de aynı notu verdi ve sadece beden dersinden sınıfta kaldım. Kendisini Milli Eğitim Müdürlüğü'ne şik yet ettim. 28 Haziran'da çok önemli bir şampiyonaya katılacağım ama moralim çok bozuk. Ne olacak, bilmiyorum. Bütünleme sınavına da yarışma nedeniyle katılamayacağım." 
     
'Notu sürpriz değil'      YILDIZ YAZICIOĞLU Ankara 

     Hedefteki öğretmen Bekir Çelik ise, Aşıkoğlu'nun notunun sürpriz olmadığını belirterek, olayları şöyle anlattı 
     "Birinci dönemde de zayıf not aldı. Ancak ailesi ne geçen dönem ne de şimdi benimle çocukları hakkında konuştu. Aşıkoğlu'nun Edebiyat dersi de zayıf. O öğretmeni de suçlayıp suçlamayacaklarını merak ediyorum. Milli Eğitim Bakanlığı müfettişleri soruşturma açabilir. Ailesi öğrencimizi 'milli' olarak lanse etmiş. Henüz Atletizm Milli Takımı'na seçilmemiştir. Beden eğitimi alanına yönelik bölüm seçimi yapmış. Ama sadece atletizmi değil, basketbol, voleybol kurallarını da bilmeli. Güreşçi öğrencilerden de zayıf not alan var ama onlardan böyle şik yet gelmedi. Notları zaten uygulama derslerinde hemen açıkladığım için öğrencilerimiz karnesinde ne olacağını başından biliyor. Ailesi mağdur havası yaratıyor ama ben mağdur ediliyorum. Spor kolu ücreti yüzünden tartışma da olmadı." 
     

</TEXT>
</DOC>
