<DOC>
<DOCNO> 175230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko05.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumcular artık yandı Mallara el konulabilecek... 
</HEADLINE>
<TEXT>

     Cumhurbaşkanı Ahmet Necdet Sezer tarafından dün onaylanan 4969 sayılı ''Bazı Kanun ve Kanun Hükmünde Kararnamelerde Değişiklik Yapılmasına Dair Kanun'', bugünkü Resmi Gazete'de yayımlandı. Kanun, el konulan bankalarla ilgili düzenlemeler getiriyor. 
     Kanuna göre, bankacılık yapma ve mevduat toplama yetkisi kaldırılan bankalarda bulunan, doğruluğu hiçbir şüpheye yer vermeyecek şekilde kanıtlanan tasarruf mevduatı niteliğine haiz hesaplar, Hazine Müsteşarlığı ve Tasarruf Mevduatı Sigorta Fonu'nun TMSF müşterek önerisi üzerine Bakanlar Kurulu tarafından belirlenecek esas ve usullere göre TSMF tarafından ödenecek. 
     Merkez Bankası Kanunu ile Bankalar Kanunu uyarınca, banka tarafından yetkili mercilere beyan edilen sigortaya tabi tasarruf mevduatı tutarı ile TMSF tarafından tespit edilen tasarruf mevduatı tutarı arasında bir fark bulunması halinde, bu fark nispetinde bankanın yönetim kurulu ve kredi komitesi başkanı ve üyeleri ile genel müdür, genel müdür yardımcıları ve imzaları bankayı ilzam eden memurları ve şube müdürleri ile yönetimi ve denetimi doğrudan veya dolaylı olarak tek başına veya birlikte elinde bulunduran ortaklarının kendilerine, eşlerine ve çocuklarına ait bankalar ve banka dışı mali kurumlar ile diğer gerçek ve tüzel kişiler nezdindeki kiralık kasa mevcutları da dahil olmak üzere hak ve alacakları dondurulacak. 
     Bu kişilerin her türlü mal, hak ve alacaklarının üzerinde tasarruf yetkisinin tamamen veya kısmen kaldırılmasına mal, kıymetli evrak, nakit ve diğer değerlerin zaptına, bunların bir tevdi mahalline yatırılmasına ve hak ve alacaklarının üzerine diğer tedbirlerin konmasına, TSMF'nin talebi üzerine ilgili bankanın merkezinin bulunduğu yerdeki sulh ceza hakimi, yargılama sırasında ise mahkeme tarafından karar verebilecek. 
     Ayrıca beyan edilenle tespit edilen mevduat arasındaki farkın Bankalar Kanunu hükümleri uyarınca takip ve tahsiline TMSF tarafından karar verilebilecek. Bu hüküm, söz konusu kişiler adına hareket eden veya onlar hesabına, kendi adına para, mal veya hak edinen kişiler hakkında da uygulanacak. 
     Tedbire ilişkin talepler, hakim veya mahkeme tarafından yapılacak inceleme 24 saat içinde sonuçlandırılacak. Gecikmesinde sakınca görülen hallerde, cumhuriyet başsavcılıkları da hak ve alacakların dondurulmasına karar verebilecek. Cumhuriyet başsavcılıkları, en geç 24 saat içinde sulh ceza hakimine bildirecek. Hakim, en geç 24 saat içinde bu kararın onaylanıp onaylanmamasına karar verecek. Hakim tarafından onaylanmayan kararlar hükümsüz olacak. 
     Sulh ceza hakimince verilen tedbir, BDDK veya TMSF'nin, bankanın bankacılık işlemleri yapma ve mevduat kabul etme izninin kaldırıldığı tarihten itibaren 1 yıl içinde suç duyurusunda bulunmaması halinde sona erecek. Bu süre içinde suç duyurusunda bulunulması halinde, tedbir, takipsizlik kararının veya açılacak dava sonucunda verilecek hükmün kesinleşmesine kadar sürecek. 
     Mahkeme, bu kanun hükümlerine göre TMSF tarafından ödenen ve veya ödenecek miktarın sorumlular tarafından TMSF'ye ödenmesine karar verecek. Bu halde tedbir, hükmolunan meblağın tahsiline kadar devam edecek ve hükmolunan meblağ, sorumluların, tedbire konu edilen para, mal ve alacakları ile diğer mal varlığından tahsil olunacak. 
     
     HESABI OLMAMASINA RAĞMEN ÖDEME TALEP EDENLER 
     Bankacılık işlemleri yapma ve mevduat kabul etme izni kaldırılan bir banka nezdinde tasarruf mevduatı hesabı bulunmamasına rağmen, sahte olarak düzenlediği belgeler veya sahte olduğunu bildiği belgeleri ibraz ederek veya ettirerek, kendisine veya bir başkasına ödeme yapılmasını talep eden kişilere, fiilleri daha ağır bir cezayı gerektirmediği hallerde, 4 yıldan 8 yıla kadar ağır hapis cezası verilecek. 
     Bu kanunun yürürlüğe girdiği tarihten önce gerçekleştirilen fiiller nedeniyle, bu kanun hükümlerine göre TMSF tarafından ödeme yapılmasına veya yapılacak olmasına sebebiyet veren kişiler ile bunların eş ve çocuklarına ait mal, hak ve alacakları hakkında da yasada öngörülen dondurma ve zapta ilişkin hükümler uygulanacak. 
     
     YÜRÜRLÜĞÜ DURDURULAN BÜTÇE HÜKÜMLERİ 
     Yasayla, Anayasa Mahkemesi tarafından yürürlüğü durdurulan Bütçe Yasası hükümleri, ilgili yasalara nakledildi. 
     Yasa'nın, Harcırah Kanunu'ndaki bazı hükümleri değiştiren maddesine göre, ilgililerin kendi irade ve isteğiyle yapılan naklen atamalar ile ilk defa ve yeniden yapılan atamalarda harcırah ödenmeyecek. Emekli olan memur ve hizmetlilere, ''beyan ettikleri ikamet yerine kadar görev yolluğu ödenmesi'' uygulamasına da son verilecek. 
     Emekliliğini isteyenlere, emekli edilenlere, haklarında toptan ödeme hükümleri uygulananlara, emekliyken yeniden hizmete alınıp da cezaen olmamak üzere görevlerine son verilenlere ve terhis edilen yedeksubaylara, yer değiştirme koşulu aranmaksızın 500 milyon lira ödenmesini düzenleyen, ancak Anayasa Mahkemesi'nin yürürlüğünü durdurduğu Bütçe Kanunu hükmü de yasayla tekrar getirildi. Sözleşmeliler de bu tazminattan yararlanacak. 
     
     BELEDİYELERİN PAYLARI 
     Anayasa Mahkemesi'nin yürürlüğünü durdurduğu, belediyelere ve il özel idarelerine genel bütçe gelirlerinden payın, Şubat ayından 2003 yılı sonuna kadar yüzde 6 yerine yüzde 5 pay verilmesine ilişkin Bütçe Kanunu hükmü de ilgili yasaya geçici madde olarak eklendi. 
     Büyükşehir belediyeleri, pay oranını yüzde 4.1'den yüzde 3.5 oranına düşüren hüküm de Büyükşehir Belediyelerinin Yönetimi Hakkında Kanun'a geçici madde olarak kondu. Benzer şekilde, Emlak Vergisi payını yüzde 5'ten yüzde 4.5'e indiren düzenleme de yasaya geçici hüküm olarak eklendi. 
     
     BAKÜ-TİFLİS-CEYHAN BORU HATTINA İLİŞKİN İŞLEMLER 
     Bakü-Tiflis-Ceyhan Boru Hattı kapsamında imzalanmış ev sahibi ülke anlaşması, anahtar teslimi yapım sözleşmesi, hükümet garantisi anlaşması ve bu proje kapsamında akdedilecek diğer anlaşmalarla ilgili belge ve sair dokümanın imzalanması yetkisi, Bakanlar Kurulu'na veriliyor. 
     Yürürlükten kaldırılan Dış Krediler Kur Farkı Fonu kapsamında doğmuş bulunan ve gerçekleştirilmesi gereken ödemelerin bu amaçla bütçeye konulacak ödenekle karşılanmasını hükmeden yasa, Bakanlar Kurulu'na, bu amaçla bütçeye konulan rakamı 2 katına kadar artırma yetkisi veriyor. 
     Yasa, Anayasa Mahkemesi tarafından yürürlüğü durdurulan, Yükseköğretim Kanunu'nu değiştiren Bütçe Kanunu hükmünü de düzenliyor. Buna göre, yükseköğretimde birimlerindeki döner sermaye hasılatının yüzde 35'i kuruluş veya birimin ihtiyaçlarına ayrılacak. Kalan kısım ise katkıları dikkate alınarak, öğretim elemanları ve memurlar arasında paylaştırılacak. 
     
     MİLLETVEKİLİ LOJMANLARINI, EMEK İNŞAAT SATACAK 
     Yasa, milletvekili lojmanlarının yer aldığı taşınmazı, sonradan üzerine yapılmış eklentileriyle birlikte mevcut haliyle ya da kat mülkiyeti veya kat irtifakı kurdurmak ya da yeni veya ilave inşaatlar yaptırmak suretiyle tespit edeceği veya ettireceği rayiç bedel üzerinden peşin veya taksitle Emek İnşaat ve İşletme Anonim Şirketi aracılığıyla satmaya ve diğer işlemleri yaptırmaya Maliye Bakanı'nı yetkili kılıyor. 
     Maliye Bakanı, Emek İnşaat'a hizmet karşılığı olarak satış bedelinin yüzde 2'sini geçememek üzere ödemeye esas oranı belirlemeye, satış işlemleri ile ilgili her türlü gider, masraf ve bedeli, bu şirkete ödemeye yetkisine de sahip bulunacak. 
     Satış bedellerinin tahsil edilen kısımlarından, ilgili belediyeye yüzde 2, büyükşehir belediyesine de yüzde 1 pay verilecek. 
     Yasa, Milli İstihbarat Teşkilatı'na ait bina ve tesislerin güvenliğini sağlayan erbaş ve erlerin sayısındaki azalma nedeniyle ortaya çıkan ihtiyacı gidermek için 2003 yılı sonuna kadar teşkilatta toplam 150 kişiyi geçmemek üzere ilave sözleşmeli personel alımını da hükme bağlıyor. 
     Yasayla, sağlık hizmetleri sınıfında yer alan personelin ek göstergeleri de yükseltildi. 
     Bankalarda görev yapan genel müdürlerin görev sürelerini belirlemeye yönelik olarak mevzuatta bir düzenleme bulunmadığı gerekçesiyle de Vakıflar Bankası Genel Müdürü'nün 4 yıl süreyle görev yapmasını öngören yasa hükmü de yürürlükten kaldırıldı. 
     
</TEXT>
</DOC>
