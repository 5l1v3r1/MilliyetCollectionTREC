<DOC>
<DOCNO> 157299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Xavier Sakatlığımı başka şekilde yorumlamayın... 
</HEADLINE>
<TEXT>

     Galatasaraylı futbolcu Abel Xavier, son dönemdeki sakatlığı ve takımda yer alamaması konusunu, sarı-kırmızılı ekipte sorun yaşadığı şeklinde dile getiren yorumların gerçeği yansıtmadığını ifade etti. 
     Xavier, kulübün resmi internet sitesinde yaptığı açıklamada, son derece mutlu olduğunu ifade ettiği Galatasaray Kulübü'nde, hayranlık duyduğu teknik direktör Fatih Terim ve kulübün tüm çalışanlarıyla iyi ilişkiler içerisinde olduğunu bildirdi. 
     Adanaspor maçı öncesi ısınırken geçirdiği sakatlığın iyileşme aşamasının sonuna geldiğini anlatan Xavier, şöyle konuştu 
     ''Ben Galatasaray'a büyük başarıların bir parçası olmak için geldim. Son dönemlerde yaşamakta olduğum bu durumu kimi çevreler olumsuz bir şekilde yorumlamaktadır ve konu hakkında asılsız haberler çıkmaktadır. Sakatlıklar futbolun bir parçası, hatta bir gerçeğidir. Her profesyonel futbolcu gibi benim yaşadığım bir risktir. Bunun da başka birşekilde yorumlanabilir tarafı yoktur.'' Kendisi hakkında yapılan yorumlara gerekli yanıtları saha içi ve dışında yaptıklarıyla en iyi şekilde verdiğini kaydeden Abel Xavier, ''Bir takımın renklerini taşımak, formasını taşımaktan ibaret değildir. Sahada ve saha dışında yaptıklarınızla bu renkleri taşırsınız. Ben gerekli yanıtları saha içinde ve dışında yaptıklarımla en iyi şekilde veriyorum'' şeklinde konuşarak sözlerini tamamladı. 
     
</TEXT>
</DOC>
