<DOC>
<DOCNO> 162892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun05.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ankara Büyükelçisi Edelman "Ortaklığı yeniden inşa etmeliyiz" 
</HEADLINE>
<TEXT>

     ABD'nin Ankara Büyükelçiliğine atanan Eric Edelman, 11 Eylül terörist saldırıları ve Irak savaşından sonra ortaya çıkan yeni stratejik ortamda Türkiye ve ABD'nin ''stratejik ortaklığı yeniden inşa etmeye'' ihtiyaç duyduğunu söyledi. 
     Ağustos ayının başında görevine başlayacağını umduğunu belirten Büyükelçi Edelman, Washington'da Amerikan Türk Konseyi'nin ATC düzenlediği veda resepsiyonuna katıldı. 
     Edelman, Washington Post gazetesinde, ''iki ülke arasındaki ilişkilerin gerildiği ve kötüye gittiği'' yönündeki haberle ilgili olarak, şöyle konuştu 
     ''Engebeli bir yoldan geçtik. Ancak bu ilişkide daha önce de iniş çıkışlardan geçmiştik. Ve ben hala inanıyorum ki yapabileceğimiz çok şey var. 50 yıllık müttefikliğimiz bulunuyor. 90'larda stratejik ortaklığı inşa ettik. Şimdi 11 Eylül ve Irak savaşının ışığında hem Türkiye, hem de ABD, farklı stratejik ortamlarla yüz yüze. Şimdi, yeni stratejik gerçekleri hesaba katarak bu stratejik ortaklığı yeniden inşa etmemiz gerek. Bunu yapabileceğimize güvenim tam. Ancak bu çok çalışmayı gerektiriyor.'' Türk yetkililerle çalışmaya hazır olduğunu belirten Edelman, Türk-Amerikan ilişkilerinin tam potansiyeline ulaşabilmesi için hazırlanırken ATC gibi kuruluşlardan büyük destek gördüğünü de belirtti. 
     Washington'daki Türk ve Amerikalı diplomatlar da Edelman'ın Ankara Büyükelçiliği görevine atanmasını ''çok iyi, çok olumlu bir işaret'' olarak nitelendirdi. 
     ABD Başkan Yardımcısı Dick Cheney'e yakın isimlerden biri olarak bilinen Edelman'ın Türkiye'ye atanmasının, iki ülke ilişkilerinin ABD için taşıdığı önemi göstermesi açısından dikkat çekici olduğuna işaret ediliyor. 
     
</TEXT>
</DOC>
