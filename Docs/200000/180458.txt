<DOC>
<DOCNO> 180458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yazar/akyol.html </URL>
<DATE> 2003/09/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa dost mu, düşman mı 
</HEADLINE>
<TEXT>

   
   BERLİN'DE TÜSİAD'ın yemeğinde Şansölye Gerhard Schröder'in ve Başbakan Tayyip Erdoğan'ın yakınları sohbet ediyor Erdoğan'ın danışmanı, AKP milletvekili siyaset bilimci Ömer Çelik ve Schröder'e çok yakın CDU milletvekili, Silahsızlanma Komitesi Başkanı Bayan Uta Zapf... 
   Bayan Zapf diyor ki 
   - Yıllarca Türk liderler reform sözü verdiler ama olmadı. Bu defa kendisinden hiç beklemediğimiz bir Başkan, Türkiye'yi Avrupalı yapacak reformları başarıyor Avrupa bu gerçeği görmezlikten gelemez 
   Gerçekten, bugüne kadar Türk başbakanları bu reformları yapamadılar çünkü hem toplum ve devlet hazır değildi, hem koalisyonlar güçsüzdü. 
   Avrupalılar da Erdoğan'dan bu çapta reformlar beklemiyordu. Çünkü onu "fundamentalist İslamcı" görüyorlardı. Ama Erdoğan tek başına iktidara gelerek Cumhuriyet'in en liberal reform paketlerinden birine imza attı, devletin geleneksel asker - sivil dengesi ve özgürlük anlayışı değişti. 
   Türkiye'de gerçekten bir şeyler değişiyor ve şimdi Avrupa'ya daha yakınız. 
   
   FAKAT Avrupa samimi mi 
   Bugünlerde "Sultan Abdülhamid'in Sürgün Günleri"ni okuyorum. Özel doktoru Atıf Bey'e anlattıkları... 33 yıllık tecrübesiyle, Sultan Hamid bir cihan savaşının çıkacağını, en çok bize zarar vereceğini öngörerek diyor ki 
   "Avrupa bizi hukuk-ı medeniyetden iskat etmiş gibi davranıyor .. İslam olduğumuz için..." 
   Diplomasi tarihimiz böyle örneklerle doludur. 
   Hıristiyanlık ve sömürgeci istilacılık duygularıyla davranan o Avrupa iki defa kendi içinde cihan savaşı çıkardı 
   Ama birbirinden 50 milyon insan öldürmüş olan Almanlar ve Fransızlar şimdi dost O Avrupa bugün "Avrupa Birliği"dir. 
   Orada da bir şeyler değişiyor. Çünkü tarihten dersler aldılar ve daha önemlisi, ekonominin ve iletişimin milli sınırları aşması, "milletlerarası entegrasyon" olgusunu gündeme getirdi. 
   
   BUGÜN Avrupa'nın kendi içinde "Hıristiyan kulübü" olup olmama kavgası var. Haçlı duygusuyla Türkiye'ye karşı çıkanlar, bunu açık söyleyemiyor, D'Estaing gibi "kültürümüz farklı" falan diye geveliyorlar. 
   Tayyip Erdoğan "din Avrupa anayasasına girmemelidir" diyor çünkü girerse Hıristiyanlık resmi din olur ve biz giremeyiz. Ve elbette biliyor ki, bizde İslam resmi din olursa Türkiye AB'ye giremez. 
   Bugünkü Avrupa'da kültürel çoğulculuk 'yükselen değer'dir. İşte, dinen Müslüman, etnik olarak Türk ve vatandaşlık olarak Alman Lale Akgün, Sosyal Demokrat Parti'den Alman Parlamento üyesidir Hemen bütün Avrupa parlamentolarında böyle örnekler oluşmaya başladı. 
   Ve "Alman Sosyal Demokrat" Lale Akgün, Türkiye'de 'dogmatik' bir kesimin hala 'takiye' ile suçladığı Erdoğan'ı tebrik ediyor reformlardan, AB sürecindeki çabasından dolayı 
   Elbette Avrupa'da hala Haçlı ve sömürgeci mirası ile düşünen çevreler var. Türkiye'ye 'etnik' sebeplerle düşmanlık edenler de var ama dünkü Avrupa ile bugünkü "Avrupa Birliği Avrupası" aynı değildir. 
   AB üyesi bir Türkiye hem iktisaden hem stratejik bakımdan daha güçlü olacaktır. 
   
      
   
</TEXT>
</DOC>
