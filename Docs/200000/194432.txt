<DOC>
<DOCNO> 194432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur06.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta yoğun geçecek... 
</HEADLINE>
<TEXT>

     TBMM, bu hafta bütçe görüşmeleri ve gündemindeki yasa tasarıları nedeniyle yoğun bir gündemle çalışacak. 
     TBMM Plan ve Bütçe Komisyonu'nun bütçe görüşmeleri bu hafta sona erecek. Genel Kurul ise haftaya İzmit Yuvacık Barajı ile ilgili iddiaları inceleyen ve çalışmalarını tamamlayan Meclis Araştırma Komisyonu'nun raporunu görüşerek başlayacak. 
     Türkiye Bilimsel ve Teknik Araştırma Kurumu TÜBİTAK Başkanı ile boş bulunan bilim kurulu üyelerini bir defalığına Başbakan'ın belirlemesini öngören yasa tasarısı, TBMM Genel Kurulu'nda 12 Kasım Çarşamba günü görüşülecek. TÜBİTAK Yasası'na geçici bir maddenin eklenmesini öngören tasarıya göre, bir defalığına Kurum Başkanı, Başbakan'ın teklifi üzerine Cumhurbaşkanı tarafından atanacak. Bilim Kurulu'nda boş bulunan üyeliklere de Başbakan atama yapacak. 
     Genel Kurul, okulların içkili yerler ile içki satılan yerlere olan uzaklığını 200 metreden 100 metreye indiren yasa tasarısını da aynı gün ele alacak. 
     
     DUBLE YOLA YASA 
     Bölünmüş yol yapımı hızlandırmak amacıyla hazırlanan ''Karayolları Genel Müdürlüğü'nce Yapılacak Bölünmüş Yol İnşaatında Uygulanacak Usul ve Esaslar Hakkındaki Kanun Tasarısı'', 13 Kasım Perşembe günü TBMM Genel Kurulu tarafından ele alınacak. 
     Tasarı, bölünmüş yol yapımını hızlandırmak amacıyla Karayolları Genel Müdürlüğü'nce ihtiyaç duyulacak her türlü makine ve ekipman tahsisini, bunların giderleri ve bölünmüş yol yapım hizmetlerinde çalıştırılacak personelin temini, mali ve sosyal hakları ve bazı taşınmazların satışından elde edilecek gelirlerin yol yapım işlerinde kullanılabilmesi ile ilgili usul ve esasları düzenliyor. 
     Taşınmaz malların satışı, ilgili kuruluşların ve belediyelerin görüşlerinin alınması ve çevre ve imar bütünlüğünü bozmayacak şekilde planlanması ile gerçekleşebilecek. Satış ile ilgili görüş istenen kuruluşlar ve belediyelere 15 gün içinde görüşlerini bildirme zorunluluğu getirildi. Bölünmüş yol yapımında Karayolları Genel Müdürlüğü'nce ihtiyaç duyulan her türlü makine ve ekipman, Genel Müdürlüğün ihtiyaç göstermesi, Bayındırlık ve İskan Bakanlığı'nın yazılı talebi üzerine kamu kurumu ve kuruluşlarınca bedelsiz olarak Genel Müdürlük emrine geçici olarak tahsis edilecek. 
     Kamu kurum ve kuruluşlarında çalışan personel, Karayolları Genel Müdürlüğü'nün ihtiyaç göstermesi, Bayındırlık ve İskan Bakanlığı'nın yazılı talebi üzerine, bölünmüş yol yapımı uygulama programı çerçevesinde geçici olarak Genel Müdürlük emrinde görevlendirilecek. 
     
     BÜTÇE MARATONUNDA SONA GELİNDİ 
     TBMM Plan ve Bütçe Komisyonu, 2004 Mali Yılı Bütçe Kanunu Tasarısı üzerindeki görüşmelerini bu hafta tamamlayacak. 
     Komisyon yarın Enerji ve Tabii Kaynaklar Bakanlığı ile Kültür ve Turizm Bakanlığı, 11 Kasım Salı günü Sanayi ve Ticaret Bakanlığı ile Çalışma ve Sosyal Güvenlik Bakanlığı, 12 Kasım Çarşamba günü ise DPT,Hazine Müsteşarlığı, Maliye Bakanlığı ve Gelir bütçesini ele alacak. 
     Plan ve Bütçe Komisyonu, yarın bütçe görüşmelerine başlamadan önce Cumhurbaşkanı Ahmet Necdet Sezer'in bir kez daha görüşülmek üzere geri gönderdiği, yoksul öğrencilerin özel eğitim kurumlarında okutulması ile öğrencisi azalan okulların satışına imkan veren yasayı yeniden ele alacak. 
     
     AB İLERLEME RAPORU 
     KİT Komisyonu bu hafta da denetimlerini sürdürecek. Komisyon, 11 Kasım Salı günü Turban Turizm A.Ş, Abant Yolu ve Bolu Çevresi Turizm A.Ş, Turistik Tesisler Sanayi Ticaret Nakliye İnşaat A.Ş, 12 Kasım Çarşamba günü Türk Hava Yolları, 13 Kasım Perşembe günü ise Emlak Konut A.Ş, Ataköy Turizm ve Tesisleri A.Ş ile Ataköy Otelcilik A.Ş'nın hesaplarını görüşecek. Milli Eğitim Komisyonu, 13 Kasım Perşembe günü Öğretmen ve eğitim uzmanı yetiştiren yükseköğretim kurumlarında parasız yatılı veya burslu öğrenci okutma ve bunlara yapılacak sosyal yardımlara ilişkin yasal düzenlemeyi görüşecek. 
     AB Uyum Komisyonu, 11 Kasım Salı günkü toplantısını AB İlerleme Raporu'na ayırdı. AB Genel Sekreterliği yetkilileri, Komisyon'a rapor hakkında değerlendirmede bulunacak. 
     
</TEXT>
</DOC>
