<DOC>
<DOCNO> 164335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun09.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidel Castro'yu fena işlettiler 
</HEADLINE>
<TEXT>

     ABD'nin Miami kentinde İspanyolca yayın yapan bir radyonun sabah programı sunucuları, canlı yayında Küba lideri Fidel Castro'yu telefonla işlettiler. 
     El Zol adlı radyonun sunucuları Enrique Santos ve Joe Ferrero, Castro'nun yardımcılarını inandırabilmek amacıyla daha önce Venezüella Devlet Başkanı Hugo Chavez'le yaptıkları bir telefon konuşmasının kayıtlarından faydalandılar. 
     Kendisini Chavez'in bir yardımcısı olarak tanıtan Ferrero, Chavez'in kısa bir süre önce Arjantin'de Castro ile biraraya geldiği otelde, içinde ''hassas belgeler'' bulunan bir valizi unuttuğunu anlattı. 
     Miami basınına göre, Castro'nun yardımcıları da bu yalana inanarak Küba Devlet Başkanı'nı telefona çağırdılar. 
     Fidel Castro telefona geldikten sonra diğer sunucu Santos, Küba Devlet Başkanı'nı azarlamaya başladı. Santos, ''Ada'da yaptıklarından memnun musun katil '' diye bağırınca Castro da çılgına döndü ve ağza alınmayacak küfürler etti. 

     
</TEXT>
</DOC>
