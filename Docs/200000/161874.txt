<DOC>
<DOCNO> 161874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur13.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Damda çamaşır asmak isterken öldü... Yurttan kısa.. kısa.. 
</HEADLINE>
<TEXT>

     Şanlıurfa'nın Siverek İlçesi'nde, bir kadın damda çamaşır asmak isterken düşerek, hayatını kaybetti. 
     Gülabibey Mahallesi'nde oturan Zeliha Yorgun 65 , çamaşırları asmak isterken ayağının kayması sonucu 4 metre yüksekten düştü. 
     Yorgun, Siverek Devlet Hastanesi'ne götürülürken yolda öldü. 
     
     TEKNEDEN DENİZE DÜŞEN KADIN KAYBOLDU 

     Zonguldak'ın Ereğli İlçesi'nde, tekneden düşen kadın denizde kayboldu. 
     Bozhane Limanı'ndan tekne kiralayan Necati Kuzucu 50 , eşi Arife Kuzucu 54 ile tanıdıkları Yavuz Çimen ve Serap Bostancı yaklaşık 400 metre açıldılar. 
     Bu arada, henüz belirlenemeyen nedenle çıkan tartışmada, Necati Kuzucu'nun eşini darp etmesinin ardından geri dönen aileler, limana geldiklerinde, Arife Kuzucu'nun içeride olmadığını fark ederek durumu emniyet ekiplerine bildirdiler. 
     Yetkililer, teknede bulunanların alkollü olduğunun belirlendiğini, eşi tarafından darp edildiği sırada denize düştüğü tahmin edilen Arife Kuzucu'yu arama çalışmalarının sürdürüldüğünü belirttiler. 
     
     KEBAN'DA KAÇAK ELEKTRİK KULLANIMI... 

     Elazığ'ın Keban İlçesi'nde 50 işyeri ile evde kaçak elektrik kullanıldığı belirlendi. 
     Keban ve köylerinde yapılan denetimlerde, bazı işyerleri ile evlerde kaçak elektrik kullanıldığı tespit edildi. 
     Denetimlerini sürdüren TEDAŞ yetkilileri, kaçak elektrik kullanan 50 işyeri ve ev sahibine, 120 ile 600 milyon lira arasında para cezası verildiğini bildirdiler. 
     
     ÇEYİZ SANDIĞI ÇALAN GENÇ TUTUKLANDI 

     Kayseri'de, bir evden hırsızlık yapan genç tutuklandı. 
     Yavuzselim Mahallesi Ataşehir Siteleri'nde Şeref Ulkay'ın evinden çeyiz sandığı, müzik seti ve VCD çalan Gökhan A. 17 ve Turgay A. 17 , jandarma ekiplerince gözaltına alındı. 
     Sorgularının ardından mahkemeye çıkarılan sanıklardan Gökhan A. tutuklanırken, Turgay A. serbest bırakıldı. 
     
     HIRSIZLAR PARALARI KASAYLA BİRLİKTE ÇALDI 

     Trabzon'un Akçaabat İlçesi'nde bir işyerinden içinde para ve çeklerin bulunduğu çelik kasa çalındı. 
     Gürpınar Mahallesi Halim Topal Sokak'ta işletmeciliğini Saadettin Balcı'nın 33 yaptığı mağazaya kapıyı zorlayarak giren hırsızlar, içinde 500 milyon lira, 500 dolar ile 1.5 milyar lira değerinde çek bulunan yaklaşık 150 kilo ağırlığındaki çelik kasayı alarak kaçtı. 
     Olayla ilgili soruşturmanın sürdüğü bildirildi. 
     
</TEXT>
</DOC>
