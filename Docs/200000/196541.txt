<DOC>
<DOCNO> 196541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun15.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a Buckingham Sarayı'nda resmi karşılama... 
</HEADLINE>
<TEXT>

     ABD Başkanı George W. Bush, Buckingham Sarayı'nda İngiltere Kraliçesi II. Elizabeth ve eşi Edinburgh Dükü Prens Philip tarafından resmi törenle karşılandı. 
     Sarayın şeref kıtasının çaldığı marşlar eşliğinde Buckingham Sarayı bahçesinde düzenlenen törene, George ve Laura Bush çiftinin yanı sıra ABD Dışişleri Bakanı Colin Powell ve Başkanın Ulusal Güvenlik Danışmanı Condoleezza Rice katıldı. Törende, Powell'ın tören kıtasını küçük dijital kamerasıyla görüntülediği dikkat çekti. 
     Tören sırasında sarayın yakınındaki Green Park'ta 41 pare top atışı yapıldı, Kraliyet Muhafız Alayı Bandosu ABD milli marşını çaldı. George Bush daha sonra tören kıtasını denetledi. 
     Tören sırasında Buckingham Sarayı çevresinde ''kuş uçurtulmadı'' ve saray dahil, çevredeki tüm binaların çatılarına keskin nişancılar yerleştirildi. 
     Törene İngiliz hükümetinden Başbakan Tony Blair, İçişleri Bakanı David Blunkett ve Dışişleri Bakanı Jack Straw katıldı. 
     Bush, törenden sonra Avam Kamarası'nda temsil edilen partilerin liderleriyle görüşecek ve Banqueting House'da transatlantik ilişkiler konusunda bir konuşma yapacak. 
     Resmi karşılama törenleri aslında, Kraliyet ailesinin memleketi olan Windsor kasabasında yapılıyor. Bush için resmi karşılama törenini güvenlik nedeniyle Buckingham Sarayı'na alan Kraliçe II. Elizabeth, dün akşam İngiltere'ye gelen ve Buckingham Sarayı'nda konuk edilen Bush çiftiyle ilk kez bu sabah yüz yüze geldi. 
     Bush çiftini dün akşam yemeğinde Galler Prensi ve tahtın veliahdı Charles ağırladı. 
     
</TEXT>
</DOC>
