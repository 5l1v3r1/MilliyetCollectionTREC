<DOC>
<DOCNO> 173169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sondun06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ile Kusay sonunda toprağa verildi 
</HEADLINE>
<TEXT>

     Irak'ın devrik Devlet Başkanı Saddam Hüseyin'in oğulları Uday ile Kusay'ın cesetlerinin Tikrit'te toprağa verildiği bildirildi. 
     Görgü tanıkları, Uday ile Kusay'ın naaşlarının Irak bayraklarına sarılmış halde, Saddam Hüseyin'in doğum yeri olan Tikrit'teki bir mezarlığa gömüldüğünü söylediler. 
     Cesetlerin, Tikrit'e bir ambulans içinde getirildiği belirtilirken, Amerikalı askerlerin, defnedilme işlemleri sırasında görüntü alınmaması için yoğun çaba harcadıkları kaydedildi. 
     Daha önce yapılan açıklamada, ABD ordusunun, iki kardeşin naaşlarını Irak Kızılayı'na verdiği belirtilmişti. 
     Uday ile Kusay, 22 Temmuz'da Musul kentinde düzenlenen bir operasyonda Amerikan kuvvetleri tarafından öldürülmüşlerdi. 
     
</TEXT>
</DOC>
