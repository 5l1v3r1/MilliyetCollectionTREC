<DOC>
<DOCNO> 169630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/dunya/adun.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve dönemiyorlar 
</HEADLINE>
<TEXT>

Artan saldırılar yüzünden Irak'tan eve dönüşleri süresiz ertelenen binlerce Amerikan askerinin eşine gönderilen e - posta mesajında 'Size daha önce söylenen herşey değişti...' ifadesi yazıyor 
     DIŞ HABERLER SERVİSİ 

     Birkaç hafta içinde Irak'taki görev sürelerinin dolmasını bekleyen binlerce Amerikan askerinin eve dönme hayali suya düştü. Aylardır Irak'ta bulunan Üçüncü Piyade Tümeni'nin ABD'ye dönüşü, belirsiz bir süre için ertelendi. 
     Amerikan ordusu, Irak'ta güvenliğin sağlanamaması ve Amerikan askerlerine yönelik saldırıların artması nedeniyle, 16 bin 500 askeri bulunan Üçüncü Piyade Tümeni'nin görev süresinin "ikinci bir emre kadar" uzatıldığını açıkladı. Geçtiğimiz hafta, 9 bin askerin bir buçuk ay içinde ABD'ye geri gönderileceğini söyleyerek askerler arasında beklenti yaratan Üçüncü Piyade Tümeni Komutanı Tümgeneral Buford C. Blount, sözünden dönmek zorunda kaldı. 
     
     "Her şey değişti" 
     Associated Press haber ajansına göre, Tümgeneral Blount'un ofisinden askerlerin eşlerine gönderilen e - posta mesajında, "Keşke görevin ne kadar süreyle uzatıldığını bilseydim... Ancak daha önce size söylenen her şey değişti" ifadesi kullanıldı. 
     
     Aileler isyan etti 
     Irak'ta her gün yeni bir arkadaşlarına yönelik saldırı haberi alan askerler, görev sürelerinin uzayacağı haberini alınca büyük hayal kırıklığına uğradı. Bir eposta mesajıyla durumdan haberdar edilen asker aileleri de isyan etti. Kasım ayından beri Irak'ta bulunan Çavuş Michael Galloway'in eşi Julie Galloway, "Bunu bize yapmayın. Duygularımızla böyle oynamayın" diyerek asker yakınlarının hislerini yansıttı. Üçüncü Piyade Tümeni'nin bazı birlikleri, geçtiğimiz yılın Eylül ayında bölgeye konuşlanmıştı. ABD ordusunun Bağdat'a ilk giren kolu olan Üçüncü Piyade Tümeni, savaşın başından beri 36 kayıp verdi. Tümen, Iraklılarla Amerikan askerleri arasında büyük gerginliğin yaşandığı Felluce kentini kontrol ediyor. 
     
Askerlerin psikolojisi bozuldu      Irak'taki Amerikan askerleri, bu ülkede istenmedikleri duygusu ve art arda düzenlenen saldırılar nedeniyle bezgin. Arkadaşlarının düzenlenen saldırılarda birer birer ölmesi de askerlerin moralini bozuyor. Bu şartlar altında, uzun bir süre daha Irak'ta kalma emri, eve dönme umuduyla yaşayan askerlerde psikolojik çöküntü yarattı. Yurtlarına dönemeyeceklerini öğrenen Üçüncü Piyade Tümeni, Irak'taki tüm Amerikan askeri birimleri arasında, en fazla kayıp veren birim olma özelliği taşıyor. Amerikan askerleri, saldırılarda ölen arkadaşlarını, miğferi, tüfeği ve postalları ile anarak son yolculuğuna uğurluyor. 
     

</TEXT>
</DOC>
