<DOC>
<DOCNO> 175068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo26.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor Rentzias ile sözleşme imzaladı... 
</HEADLINE>
<TEXT>

     Ülkerspor, NBA'in Philadelphia 76'ers takımından transfer ettiği Yunanlı basketbolcu Efthimios Rentzias ile 1 yılı opsiyonlu 3 yıllık sözleşme imzaladı. 
     Etiler'deki Cafe Crown'da gerçekleştirilen imza törenine, Ülkerspor Genel Müdürü Lütfi Arıboğan ve turuncu-yeşilli ekibin yeni transferlerinden İbrahim Kutluay da katıldı. 
     Yunanlı oyuncu Rentzias, imza töreni sonrasında yaptığı açıklamada, bir Türk takımına transfer olacağının aklından hiç geçmediğini belirterek, ''Yaşamda bazı şeyler hiç aklınıza gelmez. Ben de burada bir gün basketbol oynayacağımı hiçbir zaman düşünmedim. Milli takımımla buraya çok geldim ama bir Türk takımında oynayacağım hiç aklıma gelmezdi'' diye konuştu. 
     İbrahim Kutluay'ın, Yunanistan'da görev yaptığı takımlarda çok sevilen bir oyuncu olduğunu kaydeden Rentzias, ''Ben de burada onun gibi olacağım. Hatta Michael Jordan gibi değil, İbrahim gibi olmak istiyorum'' diye espri yaptı. 
     Ülkerspor Genel Müdürü Lütfi Arıboğan da Rentzias'ın çok önemli ve başarılı bir oyuncu olduğunu ifade ederek, ''Transfer hamlemiz İbrahim ile başlamıştı. Amacımız olan güçlü ve iddialı bir takım, Rentzias ile en son halini aldı. İbrahim, Yunanistan'da çok başarılı bir 3 yıl geçirdi. Türkiye ve Yunanistan arasında barış elçisi oldu. Şimdi aynı görevi 3 yıl için Rentzias yapacak'' dedi. 
     İbrahim Kutluay ise Ülkerspor'un, varolan iskeleti üzerine kendisi ve Rentzias'ın transferiyle daha da güçlendiğini belirterek, Yunanlı oyuncuyla ilgili görüşlerini şöyle açıkladı 
     ''Rentzias, Avrupa ve dünya basketbolunda çok önemli bir isim. Yunanistan'da herkes O'nu çok seviyor. O'nunla aynı takımda olmak bana keyif verecek. Ben Yunanistan'da büyük başarılar kazanıp mutlu günler geçirdim. Türk-Yunan ilişkisine katkım olduğunu düşünüyorum. Türkiye'de bir Yunanlı oyuncunun forma giymesini arzu ediyordum. Bu da gerçekleşti.'' 
     
</TEXT>
</DOC>
