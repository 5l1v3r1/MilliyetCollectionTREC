<DOC>
<DOCNO> 189381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur29.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, 70 yıllık daktilosundan ayrıldı... 
</HEADLINE>
<TEXT>

     DSP Genel Başkanı Bülent Ecevit, yaklaşık 70 yıldır kullandığı Erika marka daktilosunu, ODTÜ Bilim ve Teknoloji Müzesi'ne bağışladı. 
     Eşi Rahşan Ecevit ve bazı parti yöneticileri ile birlikte ODTÜ'yi ziyaret eden Ecevit'in Bilim ve Teknoloji Müzesi'ne armağan ettiği Erika marka daktilo, henüz kuruluşa tamamlanmayan müzenin ilk adımı olarak değerlendirilen sergide ayrılan bölüme yerleştirildi. 
     ODTÜ Rektörü Prof. Dr. Ural Akbulut, Ecevit'in artık bilgisayar kullanmaya başlayacağını duyduğu zaman, yıllardır kullandığı daktilosunu kuracakları müzeye armağan etmesini için girişimde bulunduğunu belirtti. Yıllardır çok önemli tarihi belgelerin yazıldığı bu daktiloyu sergilemekten büyük mutluluk duyduklarını kaydeden Prof. Dr. Akbulut, Ecevit'e teşekkür etti. 
     Ecevit de gazetecilerin soruları üzerine daktilosunu yaklaşık 70 yıldır kullandığını ve kendisine eniştesi İsmail Hakkı Bey tarafından armağan edilen bu daktiloyla, ilkokul öğrenciliği döneminden başlayarak yazılar yazdığını anlattı. 
     Daktilosunun ''yüreğinde, zihninde çok büyük anıları bulunduğunu'' belirten Ecevit, ''Aslında bu mekanik daktilolar hala önemi yitirmemiştir bence. Evde sakladığım bir daktilom daha var. Zaman zaman ondan da yararlanacağım'' dedi. Bir soru üzerine daktilosundan ayrıldığı için üzülmediğini belirten Ecevit, daktilosunu ODTÜ gibi bir bilim kuruluşuna armağan etmekten kıvanç duyduğunu kaydetti. 
     
     TÜBİTAK'TAKİ GELİŞMELER 
     Bülent Ecevit, bir gazetecinin TÜBİTAK'taki gelişmelere ilişkin görüşlerini sorması üzerine, yaşananlardan son derece üzüntü ve kaygı duyduğunu belirtti. 
     Tamamen özerk bir kuruluş olan ve özerk kalması gereken TÜBİTAK'ın özerkliğini ortadan kaldırma planları yapıldığını savunan Ecevit, ''Geçici kaydıyla Bilim Kurulu ve başkan atanmak isteniyor. Son derece yakışıksız bir hareket. Temennim bunun gerçekleşmemesi'' diye konuştu. 
     TÜBİTAK'ın zaten yetersiz olan bütçesine de el koyma girişimlerinde bulunulduğunu belirten Ecevit, bunun kabul edilemez bir şey olduğunu söyledi. Ecevit, ''Sayın Başbakan demokratik yaşamla bağdaşmayan bu düşüncelerinden vazgeçmelidir'' dedi. 
     Ecevit, CHP İstanbul milletvekili Kemal Derviş'in kendisinin ekonomiden anlamadığı yönündeki sözlerinin anımsatılması üzerine, ''Olabilir, öyle düşünmüş olabilir'' demekle yetindi. 
     
     YÖK YASA TASARISI 
     Bülent Ecevit, YÖK Yasası'nda değişiklik öngören ve üniversiteye girişte uygulanan katsayı sistemini değiştiren yasa tasarısı ile ilgili görüşlerinin sorulması üzerine, şunları söyledi 
     ''Her ülkede, her demokratik ülkede değişik kollarda bilim dallarında öğrenciler yetiştirilir. Türkiye'de de imam hatip alanında yetiştirilmiş gençler için okullar açılması doğaldır. Türkiye çok kıt olanaklarla gençleri yetiştirmeye çalışan bir ülkedir. Fakat hükümet aşırı ölçüde kaynak ayırmaya girişmiştir. 
     İmam hatipli gençlere karşı kırıcı ifadeler doğru değildir. Ama hükümete düşen görev de imam hatipleri laik demokrasiyle bağdaşmayacak bir şekle getirmemek. İmam hatipler elbette olacaktır. Ancak niteliğini ve niceliğini Türkiye'nin gerçeklerine uygun şekilde belirlemek gerekir'' 
     
     TÜRKİYE'NİN İLK TEKNOPARKI 
     Daha sonra Rektör Prof. Dr. Akbulut Türkiye'nin ilk Teknopark'ı olan ODTÜ Teknokent hakkında bir brifing verdi. 800 bin metrekare alan üzerine kurulu bulunan alanda, yüzde 55'i bilişim, yüzde 21'i savunma ve yüzde 14'ü elektronik olmak üzere 150 firma bulunduğu belirtildi. 
     Prof. Dr. Akbulut, özellikle savunma sektöründe dışa bağımlılıktan kurtulmak için yerli yazılım ve elektronik ürünlere yönelik önemli adımlar atıldığını kaydetti. 
     Ecevitler daha sonra, ileride bir müzeye dönüştürülecek olan Atatürk'ün kullandığı biçerdöver ile ilk kez İsmet İnönü'nün bindiği traktörün de yer aldığı sergiyi gezdiler. 
     
</TEXT>
</DOC>
