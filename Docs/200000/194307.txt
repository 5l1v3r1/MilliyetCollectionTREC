<DOC>
<DOCNO> 194307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/siyaset/asiy.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan kınadığını açıkladı 
</HEADLINE>
<TEXT>
   Türban yasağı ideolojik yaklaşım 
   Erdoğan, türbanlı sanığın Yargıtay'daki duruşmada salondan çıkarılmasını kınayarak, "Kanunda ve hukukta yeri yok" dedi 
      ANKARA Milliyet 

   
   Başbakan Recep Tayyip Erdoğan, türbanlı sanık Hatice Hasdemir'in Yargıtay'da duruşma salonundan çıkarılmasının ideolojik bir yaklaşım olduğunu ve bunu kınadığını söyledi. Dışişleri Bakanı Abdullah Gül de "Türk halkına kendi ülkesini dar etmek doğru değil" dedi. 
   
   'Üzerinde fazla durulmamalı' 
   Esenboğa Havalimanı'nda soruları yanıtlayan Erdoğan, "Kanunla belirlenmiş, bunun yanında yapılan hiçbir tutarlılığı olmayan bir tavır olarak görüyorum. Hem kanunda hem hukukta yeri yok. Herhangi bir yönerge de söz konusu değildir" dedi. 
   Kararı "kişisel bir tavır" ve "ideolojik bir yaklaşım" olarak nitelendiren Erdoğan, sözlerini şöyle sürdürdü 
   "Bu yaklaşım sebebiyle böyle bir konumda olan insanın bu yaptığı icraatı da kınıyorum. Bu konuların artık ülkemiz gündeminden düşürülmesi lazım. Ama görüyorum ki h l bunları ülke gündeminden düşürmemeye gayret eden bir zihniyet, anlayış var. Bir taraftan 'gerilim istemiyorum' veya 'bir gerilim olsun diye bunu yapmadım' diyeceksiniz, ondan sonra çirkin benzetmelerle buna yaklaşımlar olacak. Artık bu konu üzerinde çok fazla durmanın da gereği yok." 
   Erdoğan, konunun mağdurları için de "Herhalde gerek ulusal, gerek uluslararası noktada atmaları gereken adımları atacaklardır" şeklinde konuştu. 
   
   "Kapalısı açığı el ele" 
   Dışişleri Bakanı Abdullah Gül, türbanlı sanığın Yargıtay'da duruşma salonundan çıkarılmasını eleştirerek, "Biz Türkiye'deki temel hak ve özgürlükleri geliştirmeye çalışırken, diğer taraftan lüzumsuz işlerle uğraşıp, sorun çıkaranlar var. Bu hakları kısıtlamaya çalışanlar var. Bunları hayretle karşılıyoruz. Türk milletinin kendi arasında bir sorunu yok, kapalısıyla açığıyla el eledir" dedi. 
   
   
</TEXT>
</DOC>
