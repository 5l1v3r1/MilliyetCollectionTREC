<DOC>
<DOCNO> 164533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo00.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLA HAPİS TEHDİDİ 
</HEADLINE>
<TEXT>

İstanbul amatör kümede oynanan maçta hakem Hakan Ceylan'a saldıran Tarabyasporlu Halit'e hapis cezası verildi. FFHGD, bu tür saldırılarda aynı yolu izleme kararı aldı 
     CEMAL ERSEN 

     TÜRK hakemi, futbol tarihinde bir ilke imza attı, ortalığı toz - duman edecek yeni bir tartışma başlattı. Faal Futbol Hakemleri ve Gözlemcileri Derneği'nin girişimi ile hakem döven futbolcu, 2 ay 20 gün hapis cezasına çarptırıldı. 30 Kasım 2002'de oynanan Şişli Belediyesi - Tarabyaspor İstanbul 1. Amatör Küme maçında hakem Hakan Ceylan'a, Tarabyaspor kalecisi Halit Can tarafından fiili saldırıda bulunuldu. Hakemin de karşılık verdiği olaydan sonra taraflar karakola götürülürken, bir gün rapor alan Ceylan durumu FFHGD'ne iletti. 
     FFHGD Başkanı Metin Tokat ve Merkez Hakem Komitesi Başkanvekili Serdar Çakır'ın talimatı ile saldırgan futbolcu hakkında savcılığa suç duyurusunda bulunuldu. Beykoz Asliye Ceza Mahkemesi'nde önceki gün yapılan son duruşmada hakim Mahmut Çelebi, TCK'nın 456. maddesinin 4b fıkrası uyarınca 32 yaşındaki Halit Can'a 2 ay 20 gün hapis cezası verilmesini kararlaştırdı. Bu ceza, hakim tarafından 581 milyon lira para cezasına çevrilirken, Can'ın ileride aynı suçu işleme olasılığı gözönüne alınarak cezanın ertelenmeyeceği bildirildi. 
     METİN Tokat, mahkeme kararının, Türk futbolunda yeni bir dönemin başlangıcı olacağını belirtti. Tokat "Yıllardır sporun barış, kardeşlik olduğunu haykırıyoruz. Ama bıçak kemiğe dayanmıştı. İstanbul'daki bu olaydan sonra federasyonun vereceği cezanın ötesinde, konuyu yargıya intikal ettirme kararı aldık. Ve Türk adaleti görev yapan hakeme saldırının cezasını belirledi. Bu ceza herkese örnek olsun. Hakemler saldırı karşısında sessiz kalmayacak. Umarım caydırıcı olur. Amatör kümeden, süper lige uygulanacak" dedi. 
     TOKAT, yeni sezon öncesi futbol kamuoyuna da mesaj vererek, "Umarım, artık futbolcu, yönetici, teknik adam veya bir başkası, kim olursa olsun bu tip saldırılara başvurmaz" ifadesini kullandı. İstanbul 1. Amatör Küme'de oynanan maçta çıkan söz konusu olaydan sonra hakem ve gözlemci raporu doğrultusunda Tarabyaspor kalecisi Halit Can, İstanbul İl Disiplin Kurulu'na sevk edilmişti. Kurul, Halit Can'a eylemi ile ilgili olarak 2 ay hak mahrumiyeti cezası verilmesini kararlaştırmıştı. 
     
Hakemler devlet memurudur      FUTBOL Federasyonu'nun kuruluş ve görevleri hakkındaki 3813 sayılı kanunun 18. maddesine 20 Nisan 2000 tarihinde eklenen, "Hakemlere karşı işlenen suçlarda devlet memurlarına ilişkin hükümler uygulanır" ifadesi ile hakemler, devlet memuru kapsamına alınmıştı. Ve ilgili yasa maddesine göre ilk kez bir mahkeme, hakeme karşı işlenen suçta bu hükmü uyguladı. 
     

</TEXT>
</DOC>
