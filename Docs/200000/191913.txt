<DOC>
<DOCNO> 191913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/dunya/dun01.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den üç yeni taktik 
</HEADLINE>
<TEXT>

   Irak'ta saldırıların artması üzerine, yabancı savaşçılara karşı özel önlemler, lağvedilen Irak ordusunun göreve çağrılması ve çokuluslu güç kurulması gündemde 
      YASEMİN ÇONGAR Washington 

   
   Bağdat'ta meydana gelen zincirleme saldırılar, Bush yönetimini Irak'ta güvenliğin sağlanması için yeni taktikler aramaya yöneltti. Son saldırıların etkin bir eşgüdümle gerçekleştirilmesi, örgütlü bir girişim olduğu izlenimini vermesi ve intihar eylemi niteliği taşıması, Washington'da İslam köktendincisi, özellikle de El Kaide bağlantılı yabancı unsurların Irak'ta artan biçimde devreye girmeye başladığı şeklinde yorumlandı. 
   
   Bremer askeri sordu 
   Saldırılar ardından, Beyaz Saray'da Irak'ın ABD'li sivil yöneticisi Paul Bremer ile bir araya gelen Başkan George W. Bush'un, Türk askerlerinin bölgeye gitmesi dahil hangi önlemlerin daha etkili olacağını Bremer'a sorduğu belirtiliyor. Diplomatik kaynaklara göre, gerek Bremer ve Irak'taki askeri yetkililer, gerekse Washington'daki siyasi liderler şimdi bir dizi yeni önlemi masaya yatırmış durumdalar. Halen üzerinde konuşulan başlıca önlemler şöyle 
   Irak dışından teröristlerin gelişini önlemek için sınır denetimlerinin artırılması, Suriye başta olmak üzere bir dizi ülkenin uyarılması ve Ortadoğu ile Güneydoğu Asya'da İslam köktendincileri arasındaki istihbarat etkinliğinin güçlendirilmesi.Lağvedilen Irak ordusunun, Cumhuriyet Muhafızları ve Saddam'a yakın üst düzey generaller dışındaki kesiminin yeniden göreve çağrılarak, Irak'ın güvenliği için devreye girmeye hazırlanmaları.Türkiye'den ve diğer ülkelerden gelecek askerlerle daha kapsamlı bir İstikrar Gücü oluşturulması konusunda Iraklılardan gelen itirazların giderilmesi yönünde daha etkin çaba gösterilmesi. 
   
</TEXT>
</DOC>
