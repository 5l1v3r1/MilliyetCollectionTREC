<DOC>
<DOCNO> 192052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo21.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Ben golcü değilim 
</HEADLINE>
<TEXT>

     İspanya'nın Real Sociedad takımında oynayan Türk futbolcu Nihat Kahveci, İspanyol basınına yaptığı açıklamada, ''Ben golcü değilim'' dedi. 
     Geçen sezon Real Sociedad formasıyla 23 gol atarak İspanyol basınından büyük övgü alan Nihat, bu sezon 5 maçta sadece 2 gol atmasından dolayı kendisine yöneltilen eleştirileri kabul etmedi. 
     Türk futbolcu verdiği demeçte, ''İyi durumdayım. Ne olursa olsun, çoğu kez attığın gole göre değerlendiriliyorsun. Bu sezon ligde 5 maçta 2 gol attım ve bu da kötü değil. Değerlendirme yapmak için golden başka şeyler de var. Formdayım, çoğu kez ben golcü değilim diyorum. Ama bunun formumun düşük olduğu anlamına geldiğini sanmıyorum'' değerlendirmesini yaptı. 
     Öte yandan İspanya 1. Futbol Ligi'nin 9. hafta maçları hafta içinde yapılacağından, 12 puanla 6. sırada olan Real Sociedad, yarın akşam TSİ 22.30'da başlayacak maçta, 10 puanla 13. sırada bulunan Atletico Madrid ile deplasmanda karşılaşacak. 
     Nihat bu hafta sonu yapılacak 10. hafta maçlarında ise San Sebastian Anoeta Stadı'nda Rüştü'nün takımı Barcelona'ya karşı forma giyecek. 
     
</TEXT>
</DOC>
