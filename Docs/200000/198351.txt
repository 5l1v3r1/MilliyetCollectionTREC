<DOC>
<DOCNO> 198351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun06.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir ayıları tombikleşti 
</HEADLINE>
<TEXT>

     Amerikan toplumunun baş belası obezite, Amerikan ayılarını da etkiledi. New York Doğal Hayatı Koruma Derneği'nin yaptığı açıklamaya göre, şehir ve kasabalara yakın yerlerde yaşayan ayıların beslenme alışkanlıkları değişti. Sık sık çöp bidonlarını ziyaret eden ayılar, özellikle fast food yiyeceklerin atıklarını arıyor. Dernek yetkilileri bu sebeple ayılarda şişmanlama görüldüğünü de bildirdi. 
     Ayıların şehirlerdeki hamburger atıklarını, taze ete tercih etmeleri, artık avlanmamalarına, dolayısıyla da hareketsiz kalmalarına sebep oluyor. Kaliforniya-Nevada sınırında 59 ayıyı üzerlerine taktıkları vericilerle izleyen uzmanlar, bu hayvanların iki gruba ayrıldığını tespit etti. Bir kısmı sadece vahşi doğada yaşamayı tercih ederken 'şehir ayıları' diye adlandırılan ikinci grup günün 13 saatini şehirlerdeki çöplüklerde geçiriyor. Ayıların kış aylarında ortalama 20 bin kaloriye ihtiyacı var. 
     
</TEXT>
</DOC>
