<DOC>
<DOCNO> 158337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/ekonomi/eko02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklentiler iyileşti 
</HEADLINE>
<TEXT>

Merkez Bankası'nın Beklenti Anketi'ne göre, yıl sonunda dolar 1 milyon 850 bin 500 lira, bileşik faiz yüzde 38.8, TÜFE yüzde 26.0 olarak tahmin edildi 
     EKONOMİ SERVİSİ 

     Ekonomik göstergelere yönelik beklentilerdeki iyileşme, Merkez Bankası Mayıs Ayı İkinci Dönem Beklenti Anketi'ne de yansıdı. Merkez Bankası'ndan yapılan açıklamaya göre, mayıs ayı TÜFE tahmini yüzde 1. 2 olurken, yıl sonu TÜFE tahmini yüzde 26'ya geriledi. Merkez Bankası'nın faiz indirimi kararlarında belirleyici göstergelerden birisi olan enflasyon beklentisi, önceki ankette yüzde 26.5 düzeyindeydi. 
     
     Büyüme tahmini yüzde 4.1'e çıktı 
     Yıl sonu dolar kuru tahmini ise 1 milyon 850 bin 500 liraya gerilerken, mayıs ayı sonu itibariyle kur tahmini ise 1 milyon 506 bin 600 lira olarak belirlendi. Beklenti anketinde büyüme tahmini ise yüzde 3.7'den 4.1'e yükselirken, yıl sonu bileşik faiz tahmini de yüzde 39.7'den yüzde 38.8 düzeyine indi. 
     
Döviz rezervi 923 milyon arttı      Merkez Bankası'nın döviz rezervleri, 9 - 16 Mayıs arasında 923 milyon dolar artarak 27 milyar 603 milyon dolara çıktı. Bankalar ve özel finans kurumlarının ÖFK toplam döviz rezervleri de 769 milyon dolar artarak, 2 Mayıs itibariyle 8 milyar 869 milyon dolara yükseldi. 
     Öte yandan, bankalardaki toplam döviz mevduat hesapları, 2 - 9 Mayıs arasında 1 milyar 77 milyon dolar artarak 62 milyar 503 milyon dolara çıktı. Döviz tevdiat hesapları da aynı dönemde 827 milyon dolar artarak, 47 milyar 116 milyon dolara yükseldi. 
     
     TL bazında geriledi 
     Bankalardaki toplam mevduat, bir haftada 1 katrilyon 199.8 trilyon lira azalarak, 9 Mayıs itibariyle 127 katrilyon 9.2 trilyon liraya indi. 
     Toplam mevduat kapsamında, bankalardaki döviz hesapları 770.7 trilyon azaldı. 
     

</TEXT>
</DOC>
