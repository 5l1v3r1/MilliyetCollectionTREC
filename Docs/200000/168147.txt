<DOC>
<DOCNO> 168147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Kurla ilgili sıkıntımız yok 
</HEADLINE>
<TEXT>

     EVRİM ERGİN 

     Türk Sanayici ve İşadamları Derneği TÜSİAD Başkanı Tuncay Özilhan, "Kur, baskıyla oluşmamalı" dedi. Özilhan, Rıza Moghadam başkanlığındaki IMF heyetine verdikleri yemeğin ardından gazetecilerin sorularını yanıtladı. IMF'nin dünkü temaslarında kurla ilgili taleplerle karşılaştığını hatırlatan Özilhan, kendilerinin ise heyete "kurun baskıyla oluşmaması gerektiği" görüşünü ilettiklerini söyledi. Özilhan, şöyle konuştu 
     "Kurla ilgili bazı kesimlerin sıkıntıları var. Bugünkü dünkü toplantılarda da IMF heyetine bu sıkıntılarını belirtmişler. Ama biz kurun baskıyla oluşmaması gerektiğini düşünüyoruz. Kendi tabii akışı içinde oluşacağına inanıyoruz. Ayrıca piyasalarda güven oluşması ve faizlerde düşüşün meydana gelmesiyle kurun da dengeye gelebileceğini ve kendi akışı içinde oluşan dengenin de daha kalıcı olacağını düşünüyoruz. Bizim, kurun oluşumuyla ilgili herhangi bir sıkıntımız yok." 
     
     'Uçurumdan döndük' 
     Özilhan, "Herkes geriye dönüp neyin içinden geçtiğimizi daha iyi değerlendirmeli, ondan sonra konuşmalı. Zira Türkiye çok büyük bir sıkıntının içinden geçti, uçurumun kenarından döndü. Bu kadar krizin üç ya da altı ayda derin tedbirler olmadan gerekli reformlar yapılmadan düzelmesi mümkün değil" dedi. 
     Programın yolunda gittiğini belirten Özilhan, IMF heyetine, gözden geçirmelerde birkaç haftalık gecikmenin sorun yaratmayacağını söylediklerini kaydetti. 
     
'ABD dolduruşa gelmemeli'      Tuncay Özilhan, "Kuzey Irak'ta Türk askerlerinin gözaltına alınmasını nasıl değerlendiriyorsunuz " sorusuna, "Türkiye ve Amerika arasındaki askeri gerginliğin ekonomiye negatif bir etkisi olmaması gerektiğini düşünüyorum. Ama hadise bir an önce çözülmeli ve iyi ilişkiler gelmeli. Herkesin daha dikkatli davranması ve Amerika'nın dolduruşa gelmemesi lazım. Müttefikliğe zarar vermeyecek oluşum bir an evvel sağlanmalı" yanıtını verdi. TUSİAD'ın gerekli tepkiyi vermediği yönündeki eleştirilerin hatırlatılması üzerine de Özilhan, "İşin gerçeklerini görmeden tepki vermek doğru olmaz. Belirli oluşumları inceleyip gerekli tepkiyi veririz" dedi. 
     

</TEXT>
</DOC>
