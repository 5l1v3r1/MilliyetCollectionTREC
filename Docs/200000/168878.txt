<DOC>
<DOCNO> 168878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy05.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'i CHP savundu 
</HEADLINE>
<TEXT>

Ecevit hakkında Soruşturma Komisyonu kurulmasının istenmesi üzerine CHP'liler, "Ecevit dürüsttür, işi sulandırmayın" dedi 
     ANKARA Milliyet 

     Eski ekonomiden sorumlu Devlet Bakanı ve CHP İstanbul Milletvekili Kemal Derviş, bakanlık dönemiyle ilgili Yüce Divan'da yargılama talep etmeye hazırlanan Yolsuzlukları Araştırma Komisyonu'na tepki gösterdi. Derviş, DSP Genel Başkanı Bülent Ecevit hakkında soruşturma komisyonu kurulması kararı alan komisyonu yolsuzlukla mücadeleyi sulandırmakla suçladı. Derviş, Yolsuzlukları Araştırma Komisyonu'nu şu sözlerle eleştirdi 
     "Görüşlerimiz farklı olabilir ama Ecevit gibi bir insan dahil edilerek, olayı sulandırmamak, çok gereksiz noktaya gitmemesi için çaba göstermek gerekir. Yolsuzlukla mücadele çabalarına gayri ciddi şeyler ve siyaset karıştırılmamalı." 
     TBMM Grup Başkan Vekili Mustafa Özyürek de, çok fazla kişinin bir kararda imzası var diye Yüce Divan'a gönderilmesinin kamuoyunda destek bulamayacağını belirtti. Özyürek, "Ecevit toplumda dürüstlüğüyle bilinen bir insandır. Birlikte çalıştığı bazı insanların yolsuzluklarına engel olamadığı bilinmektedir ama kendisi dürüsttür. Komisyon kolay yolu seçerek, kararda kimin imzası varsa sanık gibi gösterme eğilimine girmiştir. Bu durum işin ciddiyetine ve inandırıcılığına gölge düşürmüştür" dedi. Özyürek, yolsuzlukla mücadelede dokunulmazlığın kaldırılması ve ticari sır kavramının önemine de dikkat çekti. 
     

</TEXT>
</DOC>
