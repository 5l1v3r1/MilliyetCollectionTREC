<DOC>
<DOCNO> 172711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yasam/yas09.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşk'la tatil başkadır 
</HEADLINE>
<TEXT>

   İzmir'deki bir çöpçatanlık şirketinin 'Aşk gemisinde bir hafta tatil' çağrısı üzerine 10 bin kişi rezervasyon yaptırdı. Turun kişi başı maliyeti 580 euro 
   EDA BERKBAYRAK İzmir DHA 
   
   TELEVİZYONLARDA yayımlandığı yıllarda milyonları ekranlara bağlayan Aşk Gemisi dizisi gerçek oldu. İzmir'deki çöpçatanlık şirketi Deniz Web Bilgisayar'ın 'www.disikus.com' web sayfasındaki 'Aşk gemisinde bir hafta tatil' çağrısına 10 bin kişi rezervasyon yaptırdı. Deniz Web Bilgisayar firması sahibi Yusuf İnan, yaz aylarında insanların eş arayışının yoğunlaştığını savunarak, "Çıkış noktamız Aşk Gemisi dizisi oldu. Bir anda 10 bin üyenin talebiyle karşı karşıya kalınca, çok şaşırdık" dedi. 
   
   Uygun gemi bulamadılar 
   HEMEN bu potansiyeli karşılayabilecek gemi arayışına girdiklerini anlatan İnan, "Böyle bir gemi bulamadık. Projeyi, grubu parçalayarak hayata geçirmeye karar verdik. Bodrum'da 39 ile 76 kişi kapasiteli lüks yatlarla Aşk Turu yapacağız. 5 acenteyle anlaştık. Programa ilk etapta 500 kişi katılacak" diye konuştu. Kişi başı 580 euro'ya mal olacak programda, ekim ayına kadar tüm başvurulara yanıt verilecek. 
   
   
</TEXT>
</DOC>
