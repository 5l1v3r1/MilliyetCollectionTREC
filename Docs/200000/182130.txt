<DOC>
<DOCNO> 182130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo09.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte şampiyon... Süreyya Ayhan ezdi geçti... 
</HEADLINE>
<TEXT>

     Monaco'da bugün başlayan 1. Dünya Atletizm Finali'nde, Süreyya Ayhan, Rus Tomashova'dan rönvanşı 50 metreden fazla fark atarak ezici bir şekilde aldı. 
     Yarışın başlaması ile öne geçen Süreyya Ayhan, tavşan atletin bulunmadığı yarışı kendi temposu ile götürdü. Süreyya yarışın sonuna kadar tek başına koşup arkadaki gruba 50 metreden fazla fark attı. Yarışın ikincisi, Süreyya Ayhan bitirdikten yaklaşık 5 saniye sonra varışa gelebildi. Tomashova ise bu kez ilk üçe bile giremedi. 
     Süreyya Ayhan, Dünya Şampiyonası'nda geçildiği Rus atlet Tatyana Tomashova'dan Monaco'da rövanşı aldı. Rus atlet, yarışın yalnızca ilk 2 turunda Ayhan'ı zorlayabildi. Bundan sonra mücadeleden kopan Tomashova, 4.02.78'lik derecesiyle yarışı ancak 7. sırada tamamlayabildi. Böylece Süreyya Ayhan, 1500 metrede dünyanın en iyi atleti olduğunu bir kez daha kanıtlamış oldu. 
     Ayhan yarıştan sonra yaptığı açıklamada, "Bu birincilik de beni rahatlatmadı. Alacağım hiçbir birincilik Dünya Şampiyonluğundaki ikincilikten duyduğum üzüntüyü azaltmaz. İşte Türkiye'nin farkı da burada" dedi. 
     Bayanlar 1500 metrede, Paris'teki 9. Dünya Şampiyonası'ndaki ikinciliğinin ardından, ''Golden League''in Brüksel'deki 6. ve son ayağında 3.55.33 ile sezonun en iyi derecesini yapan Süreyya Ayhan, Monaco'ya da birincilik hedefiyle gelmişti. 
     Avrupa Şampiyonu milli atletimizin Monaco'daki rakipleri bu yıl ''Golden League'' ve Dünya Şampiyonası'nda da mücadele edip her seferinde geçtiği, ancak bu mesafenin dünyadaki en önemli isimleri oldu. 
     Paris'te son metrelerde yaptığı atakla Ayhan'ı geride bırakan Rus atlet Tatyana Tomashova, Belçika'daki ''Golden League'' mücadelesinde Ayhan'ın karşısına çıkmaktan son anda vazgeçerken, Monaco'da bugün piste çıktı. 
     
</TEXT>
</DOC>
