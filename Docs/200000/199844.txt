<DOC>
<DOCNO> 199844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur17.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah sorumlusu İstanbul'daki saldırılarla ilgimiz yok 
</HEADLINE>
<TEXT>

     Terör örgütü Hizbullah'ın sözde üst düzey sorumlularının yargılandığı 22 sanıklı terör örgütü Hizbullah ana davasına Diyarbakır DGM'de devam edildi. 
     Diyarbakır 3. Nolu Devlet Güvenlik Mahkemesi'ndeki duruşmaya tutuklu sanıklar Edip Gümüş, Yunus Avcı, Rıfat Demir, Fahrettin Özdemir, Fuat Balcı ve Yusuf Begiç katılmazken, diğer tutuklu 16 sanık hazır bulundu. 
     Duruşmada, İstanbul Beykoz'da 2000 yılında gerçekleştirilen operasyonda yakalanan terör örgütünün sözde askeri kanat sorumlusu sanık Cemal Tutar, İstanbul'daki saldırılarla ilgili hazırladığı dilekçesini okuduktan sonra mahkemeye sundu. 
     Tutar, örgütün İstanbul'daki saldırılar ile ilgilerinin bulunmadığını öne sürerek, ''Hizbullah cemaatinin İstanbul'daki saldırılarla ilgisi yoktur. Hizbullah cemaatinin direkt ya da dolaylı olarak hiçbir bağlantısı söz konusu değildir'' dedi. 
     Mahkeme, verdiği kısa aradan sonra dosyadaki eksikliklerin giderilmesi için duruşmayı erteledi. 
     AB Uyum Yasası TBMM'de kabul edilmeden önce hazırlanan iddianamede, sanıklardan 15'i hakkında, ''Devletin mevcut anayasal düzenini silah zoruyla yıkarak, yerine şeri esaslara dayalı bir İslam devleti kurmayı amaçlamak'' suçundan TCK'nın 146. maddesi uyarınca idam diğer sanıklar hakkında da ''terör örgütü üyesi olmak'' suçundan TCK'nın 168. maddesi ve 3713 Sayılı Terörle Mücadele Yasası'nın 5. maddesi uyarınca, 20 yıla kadar hapis cezası isteniyordu. 
     
</TEXT>
</DOC>
