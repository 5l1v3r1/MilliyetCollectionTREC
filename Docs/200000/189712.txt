<DOC>
<DOCNO> 189712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur03.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış geliyor... İşte soba yakmanın püf noktaları... 
</HEADLINE>
<TEXT>

     Kömürle ısıtılan ev ve işyerlerinde bilinçsizce soba yakılması nedeniyle yaşanan zehirlenme olaylarının önüne geçilebilmesi için soba yakma tekniğinin iyi öğrenilmesi gerektiği bildirildi. 
     Osmangazi Üniversitesi OGÜ Teknoloji Araştırma Merkezi TEKAM Müdürü Prof. Dr. Muammer Kaya, Türkiye genelinde her yıl kış aylarında sobalarda kömürün bilinçsiz yakılması nedeniyle birçok kişinin karbonmonoksitten zehirlendiğini belirterek, tüm uyarılara rağmen kömürden kaynaklanan zehirlenmeler ve yangınlarda ölenlerin sayısının arttığını bildirdi. 
     Zehirlenme olaylarının, soba yakma tekniğindeki yanlışlıklar ve standart dışı soba kullanımı nedeniyle meydana geldiğini dile getiren Kaya, ''Zehirlenme nedeniyle meydana gelen ölümler kömürden değil, soba yakma yönteminin bilinmemesinden kaynaklanıyor. Sobadan can kaybını önlemek için kaliteli yakıt seçmek, sobayı üstten yakmak ve hava alıcı yerlerini kapatmamak gerekiyor'' dedi. 
     
     ÜSTTEN YAKIN 
     Kaya, sobayı alttan yakıp, kömür bitimine doğru üstten ilave yapılmasının ve sürekli yanmayı sağlamanın doğru olmadığını belirterek, bu yöntemde enerji kaybının fazla olacağını kaydetti. 
     Alttan yakılan sobaların hava kapaklarının kapatılıp uzun süre yanmasının beklenmesinin zehirlenmelere neden olduğunu ifade eden Kaya, şöyle konuştu 
     ''Alta kömür, üste çıta koyularak üstten yakılan sobalar, yaklaşık yüzde 20 yakıt tasarrufu sağlar, çevreye daha az zarar verir. En önemlisi zehirlenme riskini en aza indirir. Üstten yakılan sobalarda yanmanın kesintili olması ve üstten kömür ilavesinin yapılmaması, kullanımı zahmetli yapsa da uçucu gazların ısıtılması ve daha fazla yakılması, az duman çıkması ve yanma veriminin yüksek olması gibi avantajlar sağlar.'' 
     
     BACA TEMİZLİĞİNİN ÖNEMİ 
     Eskişehir Büyükşehir Belediyesi İtfaiye Daire Başkanı Mustafa Yeter de, kış aylarının yaklaşmasıyla birlikte her fırsatta vatandaşlara baca temizliği konusunda uyarılarda bulunduklarını belirterek, sobaların nefes boruları olan bacaların ayda bir, boruların da iki ayda bir kez temizlenmesi gerektiğini söyledi. 
     Doğalgaz ve fueloil kullanılan evlerin bacalarının da yılda bir kez mutlaka temizlenmesi gerektiğini ifade eden Yeter, şöyle konuştu 
     ''Vatandaşın baca temizleme konusunda yardım istemeleri halinde yardımcı oluyoruz. 2002 yılında meydana gelen 54 baca yangının sebebi, bacaların temizlenmemesi, çatlak ve sıvasız olmasıdır. Ayrıca, soba zehirlenmelerinin bir nedeni de kaçak kömür kullanımıdır. Kaçak kömürün ağır yanması ve zehirleyici gaz içermesi nedeniyle zehirleme riski yüksektir.'' 
     
</TEXT>
</DOC>
