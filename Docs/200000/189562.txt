<DOC>
<DOCNO> 189562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur15.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ressam Avni Arbaş toprağa verildi... 
</HEADLINE>
<TEXT>

     İzmir'in Foça ilçesinde önceki gün ölen ünlü ressam Avni Arbaş'ın cenazesi, İstanbul'da toprağa verildi. 
     ''Mustafa Kemal'' portreleriyle tanınan Arbaş'ın cenazesi Bebek Camii'nde getirilerek, burada musalla taşının üzerine konuldu ve başında sevenleri tarafından nöbet tutuldu. Tabutun önünde Arbaş'ın bir fotoğrafı ve yanında Galatasaray Kulübü Başkanı Özhan Canaydın'ın kartviziti bulunan sarı-kırmızı renklerden oluşan çiçek yer aldı. 
     Avni Arbaş'ın cenaze namazı öğle namazının ardından din görevlisi Şaban Coşkun tarafından kıldırıldı. Coşkun'un, namaz için saf tutanlara, ''Cennette görüşme dilek ve temennisiyle Arbaş'a hakkınızı helal edin'' sözleri üzerine, cemaat tarafından Arbaş için helallik verildi. 
     Cenaze namazında Prof. Dr. Erdal İnönü, sinema sanatçısı Kadir İnanır'ın yanı sıra çok sayıda kişi saf tutarken, Arbaş'ın sinema sanatçıları olan kızı Zerrin Arbaş ile torunu Derya Arbaş da namaz kılanların yanında durdu. 
     Prof. Dr. İnönü, gazetecilere yaptığı açıklamada, Avni Arbaş'ın yetenekli bir insan, değerli bir sanatçı olduğunu dile getirerek, ''Resimlerini çok sevdiğim bir insandı. Başımız sağ olsun'' dedi. 
     Yazar Yaşar Kemal de, ''Çok önemli bir ressamımızı kaybettik. Son dönemde yetişen 3 büyük ressamdan biriydi. Abidin Dino, Fikret Mualla ve Avni Arbaş...'' diye konuştu. 
     Kızı Zerrin Arbaş ise babası Avni Arbaş'ın mükemmel bir insan olduğunu dile getirerek, ''Son 4 ay içinde hastalanıp ölmesi beni çok üzdü. Hiç ölmeyeceğini düşünürdüm. 100 yaşına kadar yaşayacağını düşünürdüm'' dedi. 
     Tiyatro sanatçısı Rutkay Aziz de, ''Dünya resmi anlamlı, güzel bir insanını yitirdi'' şeklinde konuştu. 
     Ressam Mehmet Güleryüz ise Arbaş'ın resimlerinden çok etkilendiğini ifade etti. 
     Avni Arbaş'ın cenazesi daha sonra Aşiyan Mezarlığı'nda toprağa verildi. 
     
</TEXT>
</DOC>
