<DOC>
<DOCNO> 156330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yazar/tamer.html </URL>
<DATE> 2003/05/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB için, lokomotif insan gücü 
</HEADLINE>
<TEXT>

     Son dönemde çıkarları birbirindan çok farklı kesimlerden giderek aynı ses yükselmeye başladı 
     "Türkiye ancak Avrupa Birliği ile bütünleşme hedefine odaklanarak kendisine bir çıkış yolu bulabilir " 
     Ekonomik açıdan da, İslami kimlik bağlamında da, insan hakları ve demokratikleşme açısından da çözüm yolları hep AB’yi gösteriyor. 
     İster bugüne kadar olduğu gibi bundan sonra da AB’nin liderliği Fransa ve Almanya’da kalmaya devam etsin, ister Berlusconi - Aznar - Blair üçlüsünün AB’de inisiyatifi Fransa ve Almanya’dan devralma arzuları birkaç yıl içinde gerçekleşsin Türkiye için farketmiyor. AKP hükümeti elini çabuk tutup ev ödevini 1.5 - 2 ay içinde tamamlamalı. Ve AB’nin 25 üyeye yükselmesinden önce Türkiye’nin müzakere tarihi aşağı yukarı belli olmalı. Değişik çevrelerde bugünlerde telaffuz edilen görüş bu 
     
     Pekiyi ya sonrası 
     AB’ye geçmişte üye olanlar da biliyorlar ki, her ülke için yıllar süren bıktırıcı bir müzakere süreci var ve konunuza ne kadar hakimseniz, ne kadar sıkı müzakereciyseniz, ülkenize o ölçüde avantaj sağlayabiliyorsunuz. 
     
     Avrupa Çalışmaları 
     Boğaziçi Üniversitesi’nde çarşamba gecesi Ayla Erduran, Ayşegül Sarıca ve Alexander Rudin’in müzik ziyafetinden sonra Rektör Yardımcısı Prof. Şevket Pamuk’la sohbet ederken öğrendim ki, Türkiye’nin entegrasyon sürecindeki donanımlı eleman açığının kapanmasına yardımcı olmak üzere Boğaziçi Üniversitesi’nde Avrupa Çalışmaları Master Programı açılıyor. Pamuk’a göre Türkiye’nin entegrasyon sürecinde aktif olarak rol alacak birkaç bin kişi ciddi bir eğitimden geçirilirse, amaca çok daha kolay ulaşılması mümkün olabilir. Başka bir deyişle özel sektörden devlete, hükümet dışı kuruluşlardan medya ve üniversitelere entegrasyon sürecinde yer alacak her kesimde donanımlı Türk vatandaşlarının sayısını hızla artırmakta sayısız yarar var. 
     
     Neler öğretilecek 
     BÜ Avrupa Çalışmaları Master Programı’nın temel hedefleri Avrupa’nın ortak dilini - söylemini öğretmek, AB’nin kavramsal dünyasıyla tanıştırmak ve belli bir argümantasyon yeteneğini geliştirmek. Bir Avrupalı karşısında dili tutulmayan, kendi eksiklerini bildiği kadar Avrupalıların da yanıldığı, önyargılı olduğu konuları cesaretle ortaya koyabilen, özgüvene sahip konumda olabilmek için ciddi bir donanım gerekiyor. 
     Programın akademik koordinatörü Doç. Dr. Hakan Yılmaz diyor ki "Benzer programlar başka üniversitelerde de var. Boğaziçi’nin vereceği eğitimin farkı, biraz daha malumat sahibi olmaktan çok bir yöntem, bir üslup sahibi olmaya dayanması." 
     Programa katılanlar AB kurumları, Avrupa Konseyi, Avrupa Güvenlik ve İşbirliği Teşkilatı gibi uluslararası kurumların yanı sıra, özel sektör firmaları, medya, tanıtım, danışmanlık, araştırma ve düşünce üretimi şirketleri, sivil toplum örgütleri ve üniversitelerde Avrupa bağlantılı üst düzey kariyerler için gerekli donanımı kazanabilecekler. 
     Türkiye, Gümrük Birliği ile zaten ciddi bir entegrasyon sürecine girmişti. 1999 Helsinki Kararları’ndan sonra politik entegrasyon anlamında da önemli adımlar atılmış durumda. Belki de bundan sonra ilk yapılması gereken, bir yandan ev ödevlerini aksatmadan yerine getirirken, diğer yandan da 2011 - 2012’ye kadar uzanabilecek entegrasyon süreci için 3 - 4 bin kişilik zehir gibi bir lokomotif insan gücü yetiştirmek... 
     
     

</TEXT>
</DOC>
