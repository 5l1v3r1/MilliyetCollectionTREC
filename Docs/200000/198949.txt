<DOC>
<DOCNO> 198949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yasam/yas03.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS patlayacak 
</HEADLINE>
<TEXT>

   HIV virüsünün yıllar sürebilen bir belirtisizlik dönemi geçirebildiği ve Türkiye'de bu safhada çok hasta olduğu uyarısında bulunuldu 
      ANKARA Milliyet 
   
   Ankara Numune Hastanesi Enfeksiyon Kliniği Şefi Dr. Başak Dokuzoğuz, HIV virüsünün yol açtığı AIDS vakalarının Türkiye'de patlayabileceğini söyledi. 
   Dr. Dokuzoğuz, 1 Aralık Dünya AIDS Günü nedeniyle Ankara AIDS Savaşım Derneği, Sağlık Bakanlığı ve Hacettepe Üniversitesi'nce düzenlenen 'Basın ve AIDS' konulu panelde virüsün alındıktan sonra ilk üç ayda yapılan testlerde tespit edilemediğini kaydetti. Bu dönemde grip benzeri bir rahatsızlık sonrası, AIDS'in yıllar süren belirtisizlik evresine girdiğini söyleyen Dokuzoğuz, "Sağlık Bakanlığı'na bildirilmiş 1601 rakamına karşın Türkiye'de belirtisiz evrede pek çok vaka var" dedi. 
   
   Bila Haber somuttur 
   Panele katılan Milliyet Ankara Temsilcisi Fikret Bila da, AIDS'le ilgili haberlerde de, soyutun değil somutun haber değeri taşıdığını belirtti. 
   Bila, konuşmasında, "Hastalıkla ilgili bilgiler önemlidir ama kimin AIDS olduğu daha önemlidir. Haberde bilgi verilecektir ama toplumun merakını ilgilendiren noktalar da olmalıdır. Bu durum bizim kişisel tercihlerimizden değil, toplumun tercihlerinden kaynaklanmaktadır" dedi. 
   
   AIDS'e karşı 'renkli' savaş    BU yılki AIDS Haftası, Türkiye'de de bugünden başlayıp 7 Aralık'a kadar sürecek panel, konferans, festival ve konserler gibi daha renkli etkinliklerle açılacak. AIDS Savaşım Derneği, hafta boyunca, 'Yaşamla dansınızı yarım bırakmayın' sloganını kullanacak. Sloganı yaymak için gençlerle bir araya gelmeyi hedefleyen dernek, prezervatif markası Condomi'nin ana sponsorluğundaki haftada, Bostancı Gösteri Merkezi'nde Candan Erçetin, Babylon'da Teoman, Roxy'de Mor Ötesi ve Bulutsuzluk Özlemi konserleriyle İstiklal Caddesi'nde bir festival organize etti. n İSTANBUL Milliyet 
   
   'AIDS'in cezası müebbet hapis'    BONO, Corrs, Peter Gabriel ve Beyonce Knowles gibi dünya müziğinin en ünlü isimleri, Güney Afrika'nın eski Devlet Başkanı 85 yaşındaki Nelson Mandela'nın AIDS'le mücadele yararına ülkesinde düzenlediği konserde sahne aldı. Önceki gün Cape Town'daki bir stadyumda verilen konser Güney Afrika'nın yanı sıra 14 ülke televizyonları ve internetten canlı yayımlandı. Mandela, stadyumda konsere gelen 40 bin kişiye hitaben yaptığı konuşmada, "AIDS hastaları, ömür boyu hapis cezası çekiyor" diye konuştu. Konserde sahne alan ve 1980'lerde İngiltere'de, Etiyopya'daki kıtlıkla mücadele yararına büyük bir konser organize eden Bob Geldof da, "AIDS, utanılacak bir şey olmaktan çıkarılmalı. Bu da bir sağlık sorunu" diye konuştu. n DIŞ HABERLER SERVİSİ 
   
   
   
</TEXT>
</DOC>
