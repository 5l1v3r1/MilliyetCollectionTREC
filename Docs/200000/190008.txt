<DOC>
<DOCNO> 190008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/ekonomi/eko01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a ÖTV mektubu yazdılar 
</HEADLINE>
<TEXT>

   Mercedes Benz Türk Direktörler Kurulu Başkanı Till Becker, Başbakan Erdoğan'a mektup yazarak ÖTV kararının gözden geçirilmesini istediklerini söyledi 
      LEVENT KÖPRÜLÜ 
   
   DaimlerChrysler'in küçük otomobili Smart'ın, Türkiye'de satışına başlanıyor. Tanıtım toplantısında konuşan Mercedes Benz Türk AŞ Direktörler Kurulu Başkanı Till Becker, ÖTV'deki artışın kendileri için beklenmedik bir uygulama olduğunu belirtirken, bu denli yüksek vergilerin Danimarka hariç hiçbir Avrupa ülkesinde bulunmadığını kaydetti. Becker, motor hacmine göre vergilendirmenin, Avrupa ülkelerinde kalktığını, bunun Avrupa'ya uygun olmadığını savundu. 
   
   'Mektup yazdık' 
   Bu beklenmedik artışa, siparişleri bantlardan çıkarken yakalandıklarını ifade eden Becker, bazı araçlarda farkın 10 - 12 bin doları geçtiğini, müşterilerin ancak yüzde 20'sinin bu farkı ödeyebileceğini söyledi. DaimlerChryler adına Başbakan Recep Tayyip Erdoğan'a mektup yazarak, uygulamanın gözden geçirilmesini istediklerini söyleyen Till Becker, sektörün önünü açacak önlemler yerine bu tür uygulamalara gitmenin, yabancı yatırımcı açısından tutarsızlık olarak nitelendirildiğini bildirdi. 
   
   İlk bayisi Sabancı    Küçük ölçüleri ve şehir içindeki pratikliğiyle bilinen Smart, ay sonuna doğru piyasaya çıkacak. İlk Smart bayii, Anadolu yakasında, markanın eski ithalatçısı Mehmet Sabancı tarafından açılıyor. Yıl sonuna doğru Avrupa yakasında da bir showroom açılacak. City Coupe, Cabrio, Roadster ve Roadster Coupe modelleri gelecek. Fiyatları 14 bin 280 ile 29 bin 355 euro arasında. 
   
   
</TEXT>
</DOC>
