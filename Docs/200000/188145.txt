<DOC>
<DOCNO> 188145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun17.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alvaro De Soto BM, Rumların tutumu konusunda yanıldı... 
</HEADLINE>
<TEXT>

     BM Genel Sekreteri'nin eski Kıbrıs Özel Temsilcisi Alvaro De Soto, ''BM'nin Rumların tutumu konusunda yanıldığını'' belirterek, ''Görüşmeler sırasında, Kıbrıslı Rumların kuzeydeki mallarına dönmek istemediklerine inanma yoluna gittik'' dedi. 
     Rum kesiminde yayımlanan Fileleftheros gazetesine göre, 3-4 Ekim 2003 tarihlerinde ''Saint Anthony College Oxford AB Araştırmalar Merkezi''nce düzenlenen ''Annan Planı ve Kıbrıs'ta Barışma'' konulu seminerde konuşan De Soto, ''BM Rumların tutumu konusunda yanıldı'' ifadesini kullandı. 
     Konuşmasında, ''malını kaybeden herkesin, malını yeniden elde etmeye hakkı olduğunu, Annan planının bunu benimsediğini'' anlatan De Soto, Kıbrıslı Rumların KKTC'de terk ettikleri malları konusuna değinerek, ''Görüşmeler sırasında, Kıbrıslı Rumların kuzeydeki mallarına dönmek istemediklerine inanma yoluna gittik'' dedi. 
     De Soto, bu olayda Güney Amerika göçmenleri durumunun örnek olarak alındığını, böylece Rumların kuzeyi, Türklerin de güneyi gruplar halinde ziyaret ederek, geri dönüp dönmeme veya tazminat kabul edip etmeme konularında karar vermeleri için, böyle bir organizasyon planladıklarını anlattı. 
     Türkiye'den gelip KKTC'ye yerleşenler konusuna da değinen De Soto, çözüm sonrası adada kalacak olanların asgari sayısının 45 bin olduğunu söyledi. 
     KKTC Cumhurbaşkanı Rauf Denktaş ile Rum yönetiminin eski lideri Glafkos Klerides arasında bu konu görüşülürken, Klerides'in iki taraf arasında bir rakam üzerinde anlaşmaya varılması halinde bazı şartlarla bunu kabul edeceğini söylediğini belirten De Soto, adadan ayrılması gereken 60 bin kişiden söz etti, ancak bunların zorla geri gönderilemeyeceğini belirtti. 
     
</TEXT>
</DOC>
