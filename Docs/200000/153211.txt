<DOC>
<DOCNO> 153211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun24.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Kuzey Kıbrıs ekonomisini canlandırdı 
</HEADLINE>
<TEXT>

     KKTC Bakanlar Kurulu'nun aldığı karar uyarınca Kıbrıs'ta başlayan serbest geçişler, KKTC ekonomisini de canlandırdı. 
     Kapıların açıldığı 23 Nisan'dan bu yana 72 bini aşkın Rumun KKTC'ye geçerek alışveriş yapması, piyasaya önemli miktarda sıcak para girmesini sağladı. 
     Paskalya tatilinde olan Rumlar, KKTC'de, Rum tarafına göre ucuz olan ürünleri satın aldı, araç kiraladı, taksilere bindi, lokantalarda yemek yedi ve eğlence yerlerini gezdi. Casino'lara da büyük ilgi gösteren Rumların 2,5 milyon ABD Doları aşkın para bıraktıkları tahmin ediliyor. 
     Geçişlerin başladığı 23 Nisan'dan dün gece yarısına kadar KKTC'ye resmi kayıtlara göre 72 bin 373 Rum, 11 bin 774 araçla giriş yaptı. Rumların KKTC'ye geçişlerinde dün 27 bin 369 kişiyle en yüksek rakama ulaşıldı. 
     Ekonomi Bakanı Salih Coşar, KKTC ile Rum kesimi arasında serbest ticaretin düzenlenmesi yönünde ciddi bir çalışma başlattıklarını, bu konuda araştırma yapması için Rum tarafına bir ekip gönderdiklerini bildirdi. 
     Yapılan çalışmalarla ilgili Bakanlar Kurulu'na bilgi veren Coşar, iki taraf arasında kişisel ticaretin zaten başladığını ifade ederek, amaçlarının iki ülke arasında ticaretin serbestleştirilmesi olduğunu, bu yönde çalıştıklarını kaydetti. 
     
     SEYAHAT ACENTELERİ MEMNUN 
     KKTC ile Rum kesimi arasındaki geçişlerin serbest bırakılmasından seyahat acenteleri de memnun oldu. Hafta sonlarında, Rum tarafına geçen Kıbrıslı Türkler için tur düzenleyen Polatkan Turizm, şimdi de KKTC'ye geçen Rumlar için plan yapıyor. 
     A.A muhabirinin görüştüğü acentenin sahibi Ali Polatkan, serbest geçişlerin başlamasıyla birlikte KKTC ekonomisine ''çok iyi para girişinin başladığını'' belirterek, bu işten en çok taksiciler ve lokantacıların karlı çıktığını söyledi. 
     Serbest geçişlerin turizme henüz olumlu bir yansıması olmadığına işaret eden Polatkan, Bakanlar Kurulu'nun Rumların KKTC'deki otellerde 3 gün konaklamalarına izin vermesini çok olumlu bulduklarını ve işlerin daha da açılacağını söyledi. 
     
     TİCARET ODASI BAŞKANI EREL 
     Kıbrıs Türk Ticaret Odası Başkanı Ali Erel de, geçişlerin serbest bırakılmasının ardından KKTC piyasasına 2,5 milyon doların üzerinde para girdiğini ifade ederek, ''Zaten şu anda piyasada çok ciddi bir canlılık hissediyoruz'' dedi. 
     Erel, bazı ''fahiş fiyat'' uygulamalarının canlılığı etkilediğini, piyasadaki canlılığın sürekli olması için, rekabet gücünün ve verimliliğin artırılması gerektiğini kaydetti. Erel, Rumlarla rekabet edebilmeleri için KKTC'deki vergi oranlarının ve kredi faizlerinin düşürülmesini istedi. 
     Rumların KKTC'deki otellerde 3 gün konaklamalarına izin verilmesini olumlu bulduğunu, ancak sınırlamanın olmaması gerektiğini söyleyen Erel, ''Güney'e 2,6 milyon turist geliyor, dünyanın çeşitli ülkelerinden. Bunun yanında yıllardır Kuzey'e geçememiş ve geçip görmek isteyen Rumların da harcama kapasitelerini düşündüğümüzde, bizim ekonomimize çok büyük katkıları olurdu. 3 gün başlangıç açısından iyi, ama bunun herhangi bir sınırlama olmadan serbest bırakılması halinde çok kısa sürede Kuzey Kıbrıs gelir seviyesinin Güney'e doğru hareket ettiğini göreceğiz'' diye konuştu. 
     Ali Erel, ''Bu uygulamanın çok uzun süreli bu şekilde devam etmesinin ve bir çözüme alternatif olarak görülmesinin mümkün olmadığını'' belirterek, ''Bu bize uluslararası bir kimlik vermiyor'' ifadesini kullandı. 
     




</TEXT>
</DOC>
