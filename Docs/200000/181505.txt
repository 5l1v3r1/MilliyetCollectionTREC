<DOC>
<DOCNO> 181505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko28.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukobirlik pamuk fiyatlarını açıkladı... 
</HEADLINE>
<TEXT>

     Çukurova Pamuk Yerfıstığı ve Yağlı Tohumlar Tarım Satış Koperatifleri Birliği ÇUKOBİRLİK , kütlü pamukta ''avans fiyatını'' belirledi. Birlik, Çukurova pamuğuna 605 bin lira, Ege pamuğuna 620 bin lira değer biçti. 
     ÇUKOBİRLİK Yönetim Kurulu Başkanı Hamza Öztürk başkanlığında yapılan toplantıda, 2003-2004 kampanya dönemi süresince üretici ortaklardan alınan pamuk için ödenecek ücret görüşülerek karara bağlandı. 
     Alınan karara göre, Çukurova Standart 1 Beyaz Tipi 40 andıman kütlü pamuğun avans alım fiyatı kilogram başına 605 bin lira, Ege Standart 1 Beyaz Tipi 40 randıman kütlü pamuğun avans alım fiyatı ise 620 bin lira olarak belirlendi. 
     Yönetim Kurulu Başkanı Öztürk, toplantı sonrasında yaptığı açıklamada, fiyatları belirlerken dünya borsaları ve iç piyasalardaki pamuk fiyatlarını yakından izlediklerini söyledi. 
     
     ''FİYAT MALİYETİN ALTINDA'' 
     Öztürk, fiyatların ''avans'' özelliğinde olduğunu, piyasa koşullarını takip ederek doğacak farkı da yine üreticilere ödeyeceklerini vurguladı. Belirledikleri fiyatın, üretim maliyetinin altında kaldığını, bu yüzden üzgün olduklarını açıklayan Öztürk, şunları kaydetti 
     ''Hiçbir kurum ve kuruluştan destek almadan varlığını sürdürmek zorunda olan ÇUKOBİRLİK, artık popülist yaklaşımla fiyat belirleme şansına sahip değildir. Sonuçta, daha iyi kooperatifçilik hizmetleri sunabilmek için piyasalara göre hareket etmek ve kar, zarar hesabı yapmak durumundadır. 
     Bugün, başta İspanya, ABD, Çin ve Yunanistan olmak üzere pamuk ekimi yapılan ülkelerde çiftçi yeterli ve yüksek oranda prim ile desteklenmektedir. Bizde ise kilogram başına verilen 85 bin liralık prim yetersizdir.'' 
     
     EKİM ALANLARI DARALIYOR 
     Öztürk, Türkiye'de, başta Çukurova olmak üzere pamuk ekiminin giderek azaldığını, oysa pamuğun stratejik bir öneminin bulunduğunu anlattı. Devletin pamukta milli bir politika belirlemesi ve üreticiyi yeterli oranda prim ile desteklemesi gerektiğini savunan Öztürk, şöyle devam etti 
     ''Pamukta satış ile üretim maliyeti arasındaki fark, Türk çiftçisine mutlaka prim olarak ödenmelidir. Aksi halde kendi üreticimizden esirgediğimizin çok daha fazlasının pamuk ithal edeceğimiz rakip ülkelerin çiftçilerine gitmesine engel olamayız.'' Öztürk, hükümet yetkililerinin, mevcut durumu iyi gözlemleyerek, prim konusunda gereken hassasiyeti göstereceklerine inandığını sözlerine ekledi. 
     
</TEXT>
</DOC>
