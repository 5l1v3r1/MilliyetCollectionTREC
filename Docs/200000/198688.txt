<DOC>
<DOCNO> 198688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur24.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale- İstanbul karayolunda sis etkisini artırdı... 
</HEADLINE>
<TEXT>

     Çanakkale-İstanbul Karayolu'nda yoğunlaşan sis nedeniyle trafik ekipleri sürücüleri uyardı. Çanakkale Bölge Trafik Müdürlüğü yetkilileri, Çanakkale-İstanbul Karayolu'nun Gelibolu ve Korudağ mevkilerinde lokal olarak yoğunlaşan sisin, karayolu trafiğini önemli ölçüde etkilediğini, bu nedenle denetimlerin sıklaştırıldığını bildirdiler. 
     Bayram boyunca yapılan denetimlerin yararlı olduğunu belirten yetkililer, tatil süresince Çanakkale sınırları içinde Yenice İlçesi'ndeki 1 ölümlü trafik kazasının dışında ölümlü kaza meydana gelmediğini kaydettiler. 
     Öte yandan, Ege'de tatillerini tamamlayarak Edirne ve İstanbul yönüne dönüş yapacak araçlar için Çanakkale'de düzenlemeler yapılıyor. 
     Yetkililer, tatilcilerin kent merkezinde park sıkıntısı yaşamaması için İskele ve Cumhuriyet Bulvarı ile Demircioğlu caddelerinin sürekli açık tutulduğunu bildirdiler. 
     
</TEXT>
</DOC>
