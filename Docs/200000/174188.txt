<DOC>
<DOCNO> 174188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/uras.html </URL>
<DATE> 2003/08/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yastıkların altı 'dolar dolu' imiş .. 
</HEADLINE>
<TEXT>

   
   Eski yıllarda "Amerikan sigarası" karaborsada satılırken, çok kimsenin inandığı bir söylenti vardı "Karaborsada satılan sigaralar Karadeniz köylerinde yapılıyor. Vatandaş evine makineyi yerleştirmiş, kendi yetiştirdiği tütün ile sigarayı sarıyor. Üzerine Marlboro damgası basarak satıyor"... 
   İşte o biçim... Bugünlerdeki dolar bolluğu karşısında insanın aklı karışıyor. Acaba bu dolarlar Karadeniz köylerinde mi basılıyor .. Vatandaş evine matbaa kurmuş... Piyasaya boyuna dolar mı sürüyor Bu kadar dövizin yastık altından çıkması imkansız... Memlekette yastık kalmadı... Ama piyasaya dolar akıyor... 
   
   Döviz dengesi açık veriyor 
   Dalgalı kur sistemi demek, döviz fiyatının günlük arz ve talebe göre oluşması demektir. Arz talepten fazla ise fiyat düşer... Açık anlatımıyla piyasaya çıkan döviz, kullanım için alınandan fazla ise döviz fiyatı düşer... 
   Ancakkkkk... Bu sistem normal ekonomilerde işler. Türkiye'de hiçbir şey normal olmadığı gibi döviz sistemi de anormaldir. Anlatayım. Normal ekonomilerde insanlar dövizi sadece başka ülkelerle olan parasal ilişkiler için talep eder. Başka ülkelerle parasal ilişki sonunda döviz geliri elde etmiş ise de bu geliri hemen kendi ülke parasına dönüştürür. 
   Örneğin, ihracatçı yurtdışına mal satar. Döviz getirir. O dövizi Türk lirasına dönüştürür. İthalatçı ise yurtdışından mal getirmek için Türk lirası ile döviz satın alır. Böylece arz ile talep karşılaşır. Arz talepten fazla ise döviz fiyatı düşer. Talep fazla ise döviz fiyatı artar. 
   Şimdi bakalım... Bizde neler oluyor Yılın ilk 5 ayında bu tür "olağan ekonomik faaliyetler" sonucu oluşan döviz arzı döviz geliri 26.1 milyar dolar, döviz talebi döviz gideri 29.6 milyar dolar. Döviz talebi 5 aylık dönemde arzdan 3.4 milyar dolar daha fazla. 3.4 milyar dolar döviz açığı var... Bu durumda 1 Piyasada döviz kıtlığının baş göstermesi, 2 Döviz fiyatının yükselmesi gerekir. Döviz fiyatı yükselecek ki, arz ile talep birbirine kavuşsun. Döviz açığı ortadan kalksın. Döviz kıtlığı olmasın... 
   Ama burası Türkiye abicim .. Burada normal olağan - ticari döviz arz ve talebi dışında bir başka ve birçok önemli arz ve talep mekanizması var. Halkımız yastık altına koymak için aklına esince döviz topluyor.... Aklına esince yastık altındaki dövizleri piyasaya sürüyor... Ve de bunlar hesaba girmediği için, normal döviz gelir gider hesabına bakarak değerlendirme yapmak imkansız hale geliyor. 
   Mart ayından bu yana ekonomiye belirsiz kaynaklardan 4.5 milyar dolar para girişi oldu. Bu girişler nedeniyle "olağan döviz gelir gider bilançosundaki 3.4 milyar dolar açık" kapandı. Sadece açık kapanmadı. Piyasaya resmi yoldan ve yastık altından akan döviz miktarı, piyasadaki resmi ve yastık altı talebin üzerine çıktığından döviz fiyatı ucuzladı. 
   Halkımız eskiden yastık altına ve yatak şiltesinin içine doldurmak için dolar toplarken, şimdi neden satıyor Çünkü eskiden dolar fiyatının enflasyondan daha hızlı artacağına inanılıyordu. Çünkü eskiden doları yastık altı yerine bankada döviz hesabına koyanlar iyi faiz alıyordu. Şimdilerde döviz mevduatına ödenen faiz düştü. Türk lirası yatırımlar daha iyi faiz getiriyor. Döviz fiyatı enflasyon kadar artmıyor... 
   Şu günlerde döviz fiyatının döviz açığına rağmen ucuz olmasının tek nedeni piyasaya akan kaynağı belirsiz doların bolluğudur. Yastık altı için piyasadan döviz toplayanların, döviz satmalarıdır... Bugün döviz satanlar yarın pişman olarak döviz almaya başlayabilir... Bu nedenle bugünkü ucuzluğun keyfini çıkarınız... Yarını düşünmeyiniz... Yarın ne olacağını 1 Olağan döviz gelir gider hesabındaki açığın büyüklüğü, 2 Halkımızın yastık altı için döviz talebi belirleyecektir. 
   
   Ticari döviz gelir - gideri ocak - mayıs milyon 2003 GELİR 26.135 İhracat 19.181 Bavul tic. 1.403 Turizm 1.769 Faiz 277 İşçi dövizi 794 Diğer 4.114 GİDER 29.602 İthalat 23.352 Turizm 742 Faiz 3.038 Diğer 2.470 AÇIK -3.467 
      
   
</TEXT>
</DOC>
