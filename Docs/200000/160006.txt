<DOC>
<DOCNO> 160006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo16.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ponpon kızlar 'iki meşrubat' için takım değiştirdi ortalık karıştı 
</HEADLINE>
<TEXT>

     Belçika futbolu, ilginç olduğu kadar komik bir olayla çalkalandı. 
     Birinci Futbol Ligi takımlarından FC Antverp'in 5 ponpon kızı, aynı şehrin diğer takımı FC Lierse'e transfer olunca ortalık karıştı. 
     Ponpon kızların lideri İlona Fink, Antverp'in tutucu bir kulüp olduğunu belirterek, ''6 yıldır sürekli Queen grubunun We will rock you parçasıyla dans ediyoruz. Ayrıca, sürekli bacak göstermek ve gülmekten başka harekete izin vermiyorlar. Daha çekici ve seksi hareketler yapmak istiyoruz'' dedi. 
     Her konuda olumsuz yanıt alınca Lierse takımına transfer olduklarını anlatan Fink, ''Burada istediğimiz müzik, dans ve şovu sergileyebileceğiz. Antverp'de hiç para almadık. İçeceklerimizi bile kendimize ödetiyorlardı. Lierse'de ise her kıza 2 tane bedava meşrubat veriyorlar'' diye konuştu. 
     Antverp takımında çok popüler olan 5 ponpon kızın, transfer sonrasında holiganlar tarafından da tehdit edildiği öğrenildi. Fanatik taraftarların, kendilerini terk eden kızları, gördükleri yerde dövecekleri şeklinde tehditler savurdukları belirtildi. 
     FC Antverp Kulübü Yöneticisi Angele Van De Berckt ise ''Bu kızlar kendilerini ne sanıyor. Antverp büyük bir kulüptür. İki dakikada 5 yeni kız bulduk'' diye açıklama yaptı. 

     
</TEXT>
</DOC>
