<DOC>
<DOCNO> 151493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/siyaset/siy02.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evinde otur...' 
</HEADLINE>
<TEXT>

TBMM Başkanı'nın eşi 23 Nisan resepsiyonuna gelirse, CHP'liler protesto edecek. AKP ise Arınç'ın katılmasında sakınca görmüyor 
     SALİHA ÇOLAK Ankara 

     TBMM Başkanı Bülent Arınç'ın, Ulusal Egemenlik ve Çocuk Bayramı nedeniyle yarın düzenlenecek geleneksel resepsiyona türbanlı eşi Münevver Arınç'la birlikte ev sahipliği yapıp yapmayacağı merak konusu olurken, CHP'liler Arınç'ın davete gelmesi halinde resepsiyonu protesto etmeye hazırlanıyor. 
     CHP İzmir Milletvekili Canan Arıtman, Münevver Arınç'ın türbanıyla törene gelmesi durumunda "çok şiddetli tepki göstereceklerini" söyledi. Arınç'ı "Sakın böyle bir şeye tevessül etmesin" diye uyaran Arıtman, şöyle konuştu 
     "Merve Kavakçı olayını unutmasınlar. Bu ülkeyi germesinler. Biz bunun için azami çaba harcıyoruz. Tahammül sınırımızı zorlamasınlar. Eşi Atatürk'ün koltuğunda oturuyor. Bu ülkenin çağdaş devrimlerinin en önemlisi kılık kıyafet yasalarıdır. Laik, demokratik cumhuriyete uygun bir kıyafet içinde Meclis'e gelirse saygıyla karşılarız. Ya uygun kıyafetle gelsin ya da evinde otursun. Eğer Meclis'e, eşinin oturduğu makama, eşine saygısı varsa bu türbanla Meclis'e gelmesin." 
     
     Burhan Kuzu Sakınca yok 
     Münevver Arınç'ın, Cumhurbaşkanı Ahmet Necdet Sezer'i havaalanında uğurlama törenine katılmasıyla birlikte başlayan "kamusal alan" tartışması da yeniden gündeme geldi. AKP'li Anayasa Komisyonu Başkanı Prof. Dr. Burhan Kuzu, kamusal alan tanımının daha dar yapılması gerektiğini savunurak, şunları kaydetti 
     "Kamusal alanı geniş yorumlarsanız yollar da kamuya ait. O zaman işin içinden çıkamayız. Bence kamusal alan, yetkilerin kullanıldığı, icra yapılan yerdir. Bu anlamda resepsiyon, kamusal alan tanımı dışındadır. Kaldı ki Genel Kurul için bile böyle bir sınırlama yok. Gelmesinde hukuki anlamda bir sakınca olduğunu düşünmüyorum." 
     


SİYASET 




















</TEXT>
</DOC>
