<DOC>
<DOCNO> 169158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur05.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis bu hafta yoğun çalışacak... 
</HEADLINE>
<TEXT>

     TBMM Genel Kurulu, bu haftayı da yoğun bir çalışma ile geçirecek. Cumhurbaşkanı Ahmet Necdet Sezer'in bir kez daha görüşülmek üzere iade ettiği 6. Uyum Paketi ile İcra-İflas Yasa Tasarısı ve Sosyal Güvenlik Kurumu kurulmasına ilişkin tasarının bu hafta Genel Kurul'da ele alınması planlanıyor. 
     Alınan bilgiye göre, AK Parti Grubu, Meclis'in bu hafta 15.00-24.00 saatleri arasında çalışmasını önerecek. 
     Buna göre, 15 Temmuz Salı günü, ilk olarak Bayındırlık ve İskan Bakanlığı Teşkilat ve Görevleri Hakkında Kanun Hükmünde Kararnamede değişiklik yapılmasını öngören tasarı ele alınacak. Tasarı, Bayındırlık ve İskan Bakanlığı bünyesinde ''Bayındırlık ve İskan Şurası'' ile ''Toplu Konut Şurası'' oluşturulmasını öngörüyor. 
     Daha sonra Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği 6. Uyum Paketi ele alınacak. Cumhurbaşkanı tarafından iade edilen yasanın 19 ve 21. maddeleri, Terörle Mücadele Yasası'nın TMY ''Devletin Bölünmezliği Aleyhine Propaganda'' başlıklı 8. maddesinin yürürlükten kaldırılmasını ve bu maddeye ilişkin tüm hukuki sonuçları ortadan kaldırıyor. 
     Genel Kurul, aynı gün Yargıtay Kanunu'nda değişiklik yapan tasarı ile Hukuk Muhakemeleri Usulü Kanunu tasarını görüşecek. 
     
     İCRA VE İFLAS 
     Meclis, 16 Temmuz Çarşamba günü ise Su Ürünleri Yasası'nda değişiklik öngören tasarıyı ele alacak. Tasarı, yasak alanda trol avcılığı yapanlara 3 milyar lira, patlayıcı ve zararlı maddelerle su ürünleri avlayanlara da bir milyar lira para cezası verilmesini düzenliyor. Aynı gün, başta bankalar olmak üzere alacakların tahsilinin hızlandırılmasını öngören İcra ve İflas Yasası'ndaki değişiklik görüşülecek. 
     Devlet Mezarlığı Dışında Defnedilen Bazı Devlet Büyüklerinin Mezarları Hakkındaki Yasa Tasarısı da Genel Kurul'da ele alınacak. 
     Tasarıya göre, Devlet Mezarlığı dışına defnedilen 3. Cumhurbaşkanı Celal Bayar, 8. Cumhurbaşkanı Turgut Özal, eski Başbakan Adnan Menderes ile eski Bakanlar Fatin Rüştü Zorlu ve Hasan Polatkan'ın mezarlarının yapım, bakım, onarım, koruma yönetimleri için devlet mezarları ile aynı kaynak ve diğer olanaklar sağlanacak. Bu düzenleme, bundan sonra yaşamını kaybedecek ve devlet mezarlığı dışına defnedilecek cumhurbaşkanlarının mezarları için de geçerli olacak. 
     
     SOSYAL GÜVENLİK 
     Genel Kurul'da 17 Temmuz Perşembe günü SSK, BAĞ-KUR ve İŞ-KUR arasında koordinasyonu sağlam amacıyla oluşturulacak Sosyal Güvenlik Kurumu Tasarısı görüşülecek. Aynı gün 4 uluslararası sözleşme de ele alınacak. 
     
     KOMİSYONLAR 
     AB Uyum Komisyonu 15 Temmuz Salı günü toplanarak Bilgi Edinme Kanunu Tasarısı'nı görüşecek. 
     TBMM Plan ve Bütçe Komisyonu 16 Temmuz Çarşamba günü Çeşitli vergi kanunlarında değişiklik yapılmasını öngören yasa tasarısını ele alacak. 
     TBMM İçişleri Komisyonu da aynı gün Topluma Kazandırma Yasası Tasarısını gündemine aldı. 
     Sanayi, Ticaret, Enerji, Tabii Kaynaklar, Bilgi ve Teknoloji Komisyonu da Ticari İşletme Rehni Kanunu'nda değişiklik yapılmasını öngören tasarı ile Elektronik İmza Kanunu Tasarısını ele alacak. 
     KİT Komisyonu ise Toprak Mahsulleri Ofisi'nin 2001 yılı hesaplarını görüşecek. 
     AK Parti ve CHP'nin TBMM Grup toplantılarının da 15 Temmuz Salı günü yapılması bekleniyor. 
     
     TATİLE KADAR PROGRAM 
     AK Parti Grup Başkanvekili Faruk Çelik, 22-31 Temmuz tarihleri arasında Anayasa değişikliği, Bağ-Kur Yasa Tasarısı, Adalet Akademisi kurulmasını öngören tasarı, 7. Uyum Paketi, SGK Kanunu Tasarısı, Bilgi Edinme Kanunu tasarısı, Kamu İhale Kanunu'nda değişiklik öngören tasarı, Türk Patent Enstitüsü'nde değişiklik öngören tasarı ile Topluma Kazandırma Yasa Tasarı'nın yasalaşmasını planladıklarını söyledi. Çelik, gündem için CHP Grup Başkanvekilleri ile de görüşeceklerini belirtti. 
     
</TEXT>
</DOC>
