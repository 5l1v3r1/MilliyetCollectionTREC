<DOC>
<DOCNO> 165011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur21.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Henüz 4 yaşında... Piknikte kayboldu... Geceyi ormanda geçirdi 
</HEADLINE>
<TEXT>

     İzmir'in Kemalpaşa İlçesi'nde, ailesiyle birlikte gittiği piknik alanında kaybolan ve geceyi ormanda tek başına geçiren 4 yaşındaki çocuk, orman görevlilerince sağ bulundu. 
     Alınan bilgiye göre, dün Kurudere mevkiindeki ormanlık alana ailesiyle pikniğe giden Mustafa Gültekin, akşam saatlerinde 4 yaşındaki kızı Kübra'nın kayıp olduğunu fark etti. Piknik yaptıkları alanda kızını arayan Gültekin, bir sonuca ulaşamayınca, İlçe Jandarma Komutanlığı'na başvurdu. 
     Olayın bildirilmesi üzerine bölgeye gönderilen Jandarma timleri, arama başlattı. Timler, gece boyunca ormanda tarama yaparken, Orman İşletme Şefliği görevlileri, küçük Kübra'yı piknik alanının yaklaşık 2 kilometre uzağında buldu. 
     Bitkin halde bulunan küçük kızın, sağlık kontrolünden geçirilmek üzere hastaneye götürüldüğü bildirildi. 
     
</TEXT>
</DOC>
