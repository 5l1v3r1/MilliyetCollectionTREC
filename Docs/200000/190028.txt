<DOC>
<DOCNO> 190028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/asiy.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz davet 
</HEADLINE>
<TEXT>

   Cumhuriyetçi Kadınlar Derneği, Meclis'te 29 Ekim'de ilk kez düzenlenecek Cumhuriyet Balosu'na TBMM Başkanı Bülent Arınç'la eşi Münevver Arınç'ı da davet edecek 
      GÜNSELİ ÖNAL Ankara 

   
   Cumhuriyetçi Kadınlar Derneği, Atatürk döneminde Devlet Konukevi'nde düzenlenen Cumhuriyet balolarının benzerini TBMM'de gerçekleştirecek. Tören salonunu Cumhuriyetçi Kadınlar Derneği'ne açan TBMM Başkanı Bülent Arınç'la eşi Münevver Arınç da baloya davet edilecek. Aynı salonda yasama yılının açılışıyla 23 Nisan için düzenlenen resepsiyonlara türbanlı olduğu için katılmadığı iddia edilen Münevver Arınç'ın baloya gelmesi durumunda da bir ilk gerçekleşecek. 
   Davetliler arasında Cumhurbaşkanı Ahmet Necdet Sezer ve eşi Semra Sezer, Genelkurmay Başkanı Orgeneral Hilmi Özkök ve kuvvet komutanlarıyla eşleri, kadın milletvekilleri, kadın dernekleriyle yakın ilişkileri olan erkek milletvekilleri, sanatçılar ve tüm kadın derneklerinin başkanları yer alacak. 
   
   Nostaljik davet 
   Dernek Başkanı Şenal Sarıhan, Cumhuriyet'in 80. yılında bir büyük buluşma gerçekleştirmeyi amaçladıklarını kaydederek, "Adına 'Cumhuriyet Balosu' dememizin nedeni, nostaljik bir anma olmasını istememiz. Cumhuriyeti kuran Atatürk'ü hep beraber selamlayacağız" dedi. Baloya TBMM Başkanı Arınç'la eşini de davet edeceklerini belirten Sarıhan, TBMM'nin sivil toplumun da Meclis'i olduğunu vurgulayarak, "Orada herkesin var olabileceği düşüncemiz, Arınç'ın bu konudaki anlayışıyla kesişti. Meclis'te olmak istedik. TBMM kadınların sahip çıkması gereken bir yer" diye konuştu. Cumhurbaşkanlığı Senfoni Orkestrası'ndan bir grubun parçaları eşliğinde Devlet Opera ve Balesi sanatçılarının vals yapacağını kaydeden Sarıhan, dileyen çiftlerin dans edebileceği baloya, erkeklerin koyu renk takım elbiseyle, kadın konukların ise gece kıyafetiyle gelmesini arzuladıklarını söyledi. 
   
   
   
   
</TEXT>
</DOC>
