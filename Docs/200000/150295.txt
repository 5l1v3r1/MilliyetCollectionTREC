<DOC>
<DOCNO> 150295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur18.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak'ın yeniden imarında rol üstlenmek istiyor 
</HEADLINE>
<TEXT>

     Türkiye, Irak'ın yeniden yapılandırılması ve imarı sürecinde etkin bir rol oynamaya hazırlanıyor. 
     Edinilen bilgiye göre, Dışişleri Bakanlığı'nın eşgüdümünde kamu kurumları ve özel sektör çatı kuruluşlarından temsilcilerin katılımıyla dün Ankara'da yapılan toplantıda, Türkiye'nin Irak'ın yeniden yapılanması ve imarı sürecindeki yeri ve katkılarına ilişkin önemli kararlar alındı. 
     Bu çerçevede, Irak'ın imarı için esas itibariyle Irak'ın petrole dayalı öz kaynaklarının harekete geçirilmesi benimsendi. Toplantıda ayrıca, başta ABD olmak üzere uluslararası camianın katkı ve imkanlarının seferber edilmesinin beklendiği ve Türkiye'nin de bu sürece etkin biçimde yer alması konusunda görüş birliğine varıldı. Önümüzdeki dönemde Irak ile ikili ekonomik ve ticari ilişkilerin geliştirilmesi konusunda uzlaşı sağlandı. 
     
     TÜRKİYE'NİN KATKILARI 
     Türkiye'nin katkıları çerçevesinde yapılacaklar arasında, THY'nın Bağdat'a doğrudan sefer başlatması doğrultusunda çalışmalar yapılması ve Habur'un yanı sıra Irak ile ikinci bir sınır kapısının açılması bulunuyor. 
     Irak için başta gıda olmak üzere insani yardım malzemesi alımı ve sevkıyatının Türkiye üzerinden yapılması, Irak üzerinden bölge ülkelerine taşımacılığın yeniden başlatılması ve Irak'a doğrudan demiryolu bağlantısının yapılması da gündemdeki maddeler arasında yer alıyor. 
     Müteahhitlik sektörünün Irak'taki alt ve üst yapının onarım ve inşasında taahhüt, ortak yatırım, müşavirlik, alt müteahhitlik, çoklu işbirliği ve malzeme tedariki işlerinden pay almasını sağlamak üzere, Türk müteahhitlerinin bir sektörel plan ve proje envanteri düzenlemeleri hedefleniyor. 
     Girişimci ve yatırımcıların inşaat, demir-çelik, tekstil, PVC, süt, et ve tahıl ürünleri başta olmak üzere bölge ülkelerine yönelik dışsatım çalışmalarını hızlandırmaları, Irak telekomünikasyon sisteminin kurulmasında Türk firmalarının yer alması ve Merkez Bankası ile özel sektörün Irak'tan alacaklarının tazmin edilmesi olanaklarının araştırılması da hedefler arasında bulunuyor. 
     Uluslararası planda Irak için ortaya konulan finansman kaynak tahsisi vaat ve taahhütlerinin yanı sıra Türk Eximbank'ın Irak'a ihracat ve müteahhitlik hizmetlerinin özendirilmesi amacıyla özel proje kredisi, sigortalama ve teminat mektubu gibi fon uygulamalarına geçmesi imkanlarının incelenmesi ve Irak'ta petrol arama faaliyetlerine ve Irak doğalgazının Avrupa'ya nakli işlerine Türk firmalarının girmeleri amacıyla girişimlerin sürdürülmesi, sağlık alanında Kızılay-Kızılhaç ekseninde Irak'a yardımın sürdürülmesi, Irak ile petrol karşılığı mal değişimine dayalı ticari faaliyet yürütülmesi de yine dünkü toplantıda alınan kararlar arasında bulunuyor. 
     Öte yandan, ABD'nin Irak'ın yeniden yapılanması sürecinde Türkiye'den personel ve teknik destek talebinin incelenmesi ve ABD'nin Irak için kurduğu Yeniden İnşa ve İnsani Yardım Bürosu'na ORHA bir temsilci atanması, altyapı onarım, ulaştırma, tıp alanlarında personel ve teçhizat katkısı da ele alınan konular arasında yer aldı. 
     Dışişleri Bakanlığı'nın eşgüdümünde kamu kurumları ve özel sektör çatı kuruluşlarından temsilcilerin katılımıyla dün yapılan toplantıda, bu çalışmaları yürütecek bir birimin oluşturulmasına karar verilmiş ve birimin başına Büyükelçi Ahmet Ökçün getirilmişti. 
     





</TEXT>
</DOC>
