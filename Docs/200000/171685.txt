<DOC>
<DOCNO> 171685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur29.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da Çıralı'da 3 ayrı yerde yangın çıktı... 
</HEADLINE>
<TEXT>

     Antalya'nın Kemer İlçesi'ne bağlı Tekirova Beldesi'nde orman yangını çıktı. 
     Antalya Orman Bölge Müdürü Mustafa Kurtulmuşlu, Tekirova'daki Çıralı mevkiinde, kızılçam ağaçlarından oluşan ormanlık alanda, henüz belirlenemeyen nedenle, üç ayrı noktada yangın çıktığını bildirdi. 
     Yaklaşık iki hektarlık alanda yangının devam ettiğini kaydeden Kurtulmuşlu, bölgenin sarp kayalıklardan oluştuğunu, bu nedenle de arazözlerin müdahalede yetersiz kaldığını söyledi. 
     Yangın alanında çalışacak işçileri helikopterle bölgeye indirdiklerini anlatan Orman Bölge Müdürü, ''Ulaşım bakımdan çok zor bir bölge. İki hektar gibi küçük bir alanda yangın devam ediyor, ancak rüzgar şiddetlenirse çalışmalar zorlaşabilir'' dedi. 
     Kurtulmuşlu, yangına ekiplerin yanı sıra, iki C-130 yangın söndürme uçağı ve iki helikopterin müdahale ettiğini, yangının büyüme ihtimaline karşı çevredeki arazözlerin de bölgeye sevk edildiğini kaydetti. 
     
</TEXT>
</DOC>
