<DOC>
<DOCNO> 186457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da yenilginin faturası kaleciye çıktı... 
</HEADLINE>
<TEXT>

     Fenerbahçe'ye kendi sahasında 4-2 yenilen Konyaspor'da bu sonucun faturası kaleci Ali Uyanık'a çıktı. 
     Kulüp Başkanı Mehmet Köseoğlu, son maçlarda Ali Uyanık'ın ciddiyetsiz ve sorumsuz hareketlerinin hissedildiğini, ancak Fenerbahçe maçındaki yaptığı son hareketlerin ise kabul edilebilir olmadığını söyledi. 
     Köseoğlu, yaptığı hareketlerle kaleci Uyanık'ın takımda ahengi bozduğunu ve maç boyunca kaptan Ogün başta olmak üzere takım arkadaşlarıyla yaşanmaması gereken diyaloglara girdiğini kaydetti. 
     ''Kaleci Ali Uyanık, lakayt hareketleriyle takım arkadaşlarının alın terini harcadı'' diyen Köseoğlu, maç boyunca üstün oynayan tarafın Konyaspor olmasına rağmen, basit kaleci hataları nedeniyle, rakibin ender ataklarının gole dönüştüğünü vurguladı. 
     Konyaspor defansı için yapılan eleştirilere katılmadığını, takımın savunmasının Fenerbahçe'den bile iyi olduğunu anlatan Köseoğlu, şunları kaydetti 
     ''Galip geleceğimiz, en azından berabere bitireceğimiz maçı adeta kendi ellerimizle Fenerbahçe'ye verdik. Bu yenilgide ön plana çıkan sorun kaleci Ali Uyanık'ın istenmeyen davranışları ve yaptığı hatalardı. Kaleci sorununu gidermek için teknik direktörümüzle de maç sonunda görüştüm. İlgili kurullarımızda yapılacak değerlendirmelerden sonra gerekeni yaparız. Önce, kendisinden hareketlerine çeki-düzen vermesini isteyeceğiz. İstediğimiz düzelme olmazsa, gereken adımları atacağız.'' Köseoğlu, alınan yenilginin Konyaspor'un kötü bir takım olduğunu göstermediğini vurgulayarak, en kötü ihtimalle ligi ilk 10 sıra içinde bitirecek güce sahip olduklarını sözlerine ekledi. 
     
</TEXT>
</DOC>
