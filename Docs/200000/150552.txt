<DOC>
<DOCNO> 150552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur26.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemeleri komisyonda görüşülüyor... 
</HEADLINE>
<TEXT>

     Devlet Bakanı Ali Babacan, Zorunlu Tasarruf hesabında biriken anapara ve nemaların belli bir takvim doğrultusunda hak sahiplerine ödenmesine ilişkin tasarının yasalaşması zorunlu tasarruf uygulamasının sona erdirileceğini ve ''makul bir süre içinde nakit olarak ödeme yapılacağını'' söyledi. 
     Babacan, bugün TBMM Sağlık, Aile, Çalıma ve Sosyal İşler Komisyonu'nda Zorunlu Tasarruf'un tasfiyesine ilişkin tasarıyı sunarken, anaparanın Nisan ayı 2003 tarihinde, kalan tutarın da Mart 2004 tarihinden başlayarak 3 ayda bir ve toplam 10 taksitte hak sahiplerine ödenmesinin öngörüldüğünü belirtti. 
     Babacan, anapara ödendikten sonra hesapta geri kalan tutarların da tüketici fiyat endeksi artışı artı yüzde 5 üzerinden ödeneceğini ifade etti. Süresinde yatırılmayan tasarruf kesintileri ve katkı paylarının resen veya ilgililerin başvuruları halinde yasal faizleriyle birlikte yatırılmasının öngörüldüğünü ifade eden Babacan, zorunlu tasarruf hesaplarıyla ilgili şu bilgileri verdi 
     ''Bugüne kadar Ziraat Bankası'nda açılan hesap sayısı 15 milyondur. Emeklilik, şahıs kesintisi ve mükerrerlik nedeniyle bugüne kadar kapatılan hesap sayısı 2 milyon 400'dür. 2003 Şubat sonunda kümülatif bazda 1.6 katrilyon lirası anapara, 14.4 katrilyon lirası nema olmak üzere toplam 16 katrilyon liraya ulaşan bu hesaptan hak sahiplerin tasarruf kesintisi ve katkı payı olarak 241 trilyon lira, nema ödemesi olarak da 3.3 katrilyon olmak üzere toplam 3.5 katrilyon ödeme yapılmıştır. Hesabın bakiyesi 12.5 katrilyon liradır ve bu rakam tahvil devlet iç borçlanma senetleri yoluyla değerlendirilmiştir.'' Babacan, bazı kurum ve kuruluşlarla işverenlerin yasal sorumluluklarını yerine getirmediklerine de işaret ederek, bu nedenle mağdur duruma düşenlerin ve yargıya başvuran hak sahiplerinin sayısının arttığını anlattı. Babacan, yasal düzenlemenin bu soruna da çözüm getirmeyi amaçladığını belirtti. 
     Tasarı üzerinde görüşlerini açıklayan CHP İzmir Milletvekili Enver Öktem ise zorunlu tasarrufla kesilen paraların hak sahiplerine defaten gerektiğini ifade ederek, şunları söyledi 
     ''AK Parti her uygulamada olduğu gibi bu uygulamada da duvara toslayacak. Bu gidişin sonunda cenaze kalkacak. AK parti cenazesine imam bulamayacak. Paralar defaten ödenmeli ve bu paralar hortumculardan toplanarak verilmeli.'' CHP Ankara Milletvekili Bayram Meral, İş Kanunu'nu değiştiren tasarıya değinerek, ''Konu Hazreti Ali'nin kılıcı gibi başımızda duruyor'' dedi. Meral, kesilen paraların dolar kurundaki değişiklikler göz önüne alınarak ödenmesi gerektiğini söyledi. 
     AK Parti Kocaeli Milletvekili Nevzat Doğan'ın, zorunlu tasarrufun uygulamaya konulduğu dönemde Bayram Meral ve Enver Ökten'in neden itiraz etmediklerini sorması üzerine yeniden söz alan Meral, ''İtiraz ediyorduk ama onlar da bizi dinlemiyorlardı'' karşılığını verdi. 
     Tasarı üzerindeki görüşmeler devam ediyor. 
     





</TEXT>
</DOC>
