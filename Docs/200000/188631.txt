<DOC>
<DOCNO> 188631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur17.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül'e Irak konusunda Suriye'den destek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam Konferansı Örgütü İKÖ 10. dönem toplantıları sırasında, Malezya, Tunus, Pakistan ve Suriye dışişleri bakanları ile biraraya geldi. 
     Diplomatik kaynaklardan edinilen bilgiye göre, görüşmelerin ana gündemini Irak sorunu oluşturdu. Gül, TBMM'nin Irak'a asker göndermek için hükümete yetki vermesiyle ilgili bakanları bilgilendirerek, Türkiye'nin konuya bakış açısını anlattı. 
     İKÖ Dönem Başkanı Malezya'nın Dışişleri Bakanı Seyid Hamid Albar'a örgütün daha aktif hale gelebilmesi için önerilerini aktaran Gül, bu görüşleri yazılı olarak da sunabileceklerini söyledi. 
     Bakan Gül, Tunus Dışişleri Bakanı Habib Ben Yahya'ya da Irak'la ilgili görüşlerini iletirken, Yahya, kendilerine de asker gönderme konusunda ABD'den telkinler geldiğini belirtti ve bu konuyu incelemekte olduklarını bildirdi. 
     Edinilen bilgiye göre, Pakistan Dışişleri Bakanı Hurşid Mahmud Kasuri, Gül'e, Türkiye'nin asker gönderme kararının, İslamabad'da konuya ilişkin yaşanan süreci de etkileyeceğini belirtti. 
     Pakistan tarafının, Irak'a asker gönderme kararı vermesi durumunda hangi bölgeye gidilebileceğine ilişkin Türk tarafına sorular yönelttiği, bunun üzerine buna ilişkin iki taraf arasında görüş alışverişi olduğu öğrenildi. 
     Gül'ün Suriye Dışişleri Bakanı Faruk El Şara ile görüşmesinde de ana gündem maddesi yine Irak olurken, Şara'nın, ''Türkiye'nin tutumunu anlıyor ve takdirle karşılıyoruz'' dediği bildirildi. 
     Bu görüşmede, Suriye Devlet Başkanı Hafız Esad'ın planlanan Türkiye ziyaretine ilişkin ayrıntılar ele alınırken, Esad'ın Ankara'ya kış aylarında gelmesi öngörülüyor. 
     Bu arada, 16-18 Ekim arasında yapılacak İKÖ devlet başkanları zirvesi için yarın Kuala Lumpur'da olacak olan Cumhurbaşkanı Ahmet Necdet Sezer'in Esad ve Pakistan Devlet Başkanı Pervez Müşerref ile biraraya gelebileceği belirtiliyor. 
     
</TEXT>
</DOC>
