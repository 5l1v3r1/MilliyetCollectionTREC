<DOC>
<DOCNO> 164421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo06.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, gelecek sezonun kombine bilet satışlarına başladı... 
</HEADLINE>
<TEXT>

     Yeni sezona iddialı bir kadroyla girmeyi planlayan Fenerbahçe'de, gelecek sezonun kombine bilet satışlarına da başladı. 
     Fenerbahçe Kulübü'nden yapılan açıklamada, 2003-2004 sezonu kombine kartlarının, bugünden itibaren Maraton Tribünü'nün altındaki gişelerde satışa sunulduğu bildirildi. 
     Yeni sezonda eski kombine kart sahiplerine, yarından geçerli olmak üzere 5 Temmuz tarihine kadar geçen sezonki yerleriyle ilgili olarak öncelik tanınacağı kaydedildi. 
     Bu arada, daha önce mevcudu 3 bin 728 kişi olan VIP tribünü yapılan yeni düzenleme ile 2 bin 594 kişiye indirilerek, özellikleri arttırıldı. Böylece VIP tribününün ve fuayesinin daha kullanışlı hale getirildiği ifade edildi. 
     Öte yandan, VIP tribününde bulunan kombine haricinde bilet satışı, stattaki tüm biletler satılmadığı sürece yapılmayacak. 
     Geçtiğimiz sezon denenen Kale Arkası açık tribün kombine kart satışları ise bu sene olmayacak. 
     
</TEXT>
</DOC>
