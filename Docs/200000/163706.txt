<DOC>
<DOCNO> 163706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko27.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Bankacılık Sektörü Toplantısı 
</HEADLINE>
<TEXT>

     Dışbank Yönetim Kurulu Başkanı Tayfun Bayazıt, bankacılık sisteminin özkaynak büyüklüğünün arzulanan düzeyde olmadığını belirterek, ''Sektörün özkaynağını güçlendirme uğraşında, sektörün karlı çalışabilmesi ve yerli veya yabancı ama mutlaka ehil sermayenin cezbedilmesi için gerekli koşulların sağlanması büyük önem kazanmaktadır'' dedi. 
     Garanti Bankası Teftiş Kurulu İç Yönetim ve Risk Yönetimi Başkanı Dr. Cüneyt Sezgin tarafından hazırlanan ''Bankacılık Sektöründe Yeniden Yapılanma Konusunda Öneriler'' başlıklı rapor, İstanbul'da düzenlenen basın toplantısıyla kamuoyuna açıklandı. 
     TÜSİAD Bankacılık Çalışma Grubu Başkanı da olan Tayfun Bayazıt, toplantının açılışında yaptığı konuşmada, yüksek enflasyon ve kamu açıkları sorunları ile savaşım sürerken arzulanan derinliğe kavuşamamış olan bankacılık sektörünü, bugün 54 banka ve 125 bini aşkın çalışanın temsil ettiğini bildirdi. 
     Bayazıt, toplam aktifleri 2002 sonunda 130 milyar dolara erişmiş olan bankacılık sektörünün, GSMH'nın ise ancak yüzde 78'ine karşılık geldiğini belirterek, yaşanan krizlerle birlikte bankacılık sektörünün aktif kalitesinde de gözle görülür bir bozulmanın baş gösterdiğini kaydetti. 
     Bankacılık sisteminin özkaynak büyüklüğünün halen arzulanan düzeyde olmadığına işaret eden Bayazıt, bugün tüm sektörün toplam özkaynağının 15 milyar dolar olduğunu söyledi. 
     Tayfun Bayazıt, ''Sektörün özkaynağını güçlendirme uğraşında sektörün karlı çalışabilmesi ve yerli veya yabancı ama mutlaka ehil sermayenin cezbedilmesi için gerekli koşulların sağlanması büyük önem kazanmaktadır'' dedi. 
     
     ''BANKACILIK ÇOK YIPRANMIŞTIR'' 

     TÜSİAD Bankacılık ve Sanayi İşleri Komisyonu Başkanı ve Finansbank Murahhas Azası Ömer Aras da, bugün bankacılık sektörü ile ilgili gelinen noktanın çok önemli olduğunu söyledi. 
     2001 yılı krizinin birçok ders verdiğini kaydeden Aras, siyaset ve bankacılık ilişkileri, bankacılık ve grup ilişkileri, bankacılıkta piyasa riski ve kredi riskinin ne demek olduğu konusunda çok önemli tecrübeler edinildiğini vurguladı. Aras, ''Bankacılık kamuoyu gözünde çok yıpranmıştır ancak, güçlü bir ekonominin sağlıklı bir bankacılık sektörü ile mümkün olabileceği de tüm çevreler tarafından kabul edilmiştir'' dedi. 
     Türk bankacılık sisteminin önündeki en büyük engelin verimlilik olduğuna işaret eden Ömer Aras, serbest piyasa koşullarında operasyonel verimliliği artırmak için çaba sarfetmenin sistem için çok yararlı olduğunu kaydetti. 
     Aras, yapısal verimliliği artırma konusunda sektörde ve düzenleyici kurumda bir duyarlılık oluştuğunu ve bu konudaki çalışmaların sürdürüldüğünü ifade ederek, ''Bunların bir an önce hayata geçirilmesi ve rekabeti teşvik eden, yerli yabancı tüm kaynak ve kullanımları aynı şekilde maliyetlendiren düzenlemeler sağlıklı bir bankacılık ortamı yaratacaktır'' dedi. 
     
     "ÇARPIK BİR DÜZEN VAR" 

     Ömer Aras, ''Gerekli yapısal değişikliklerin yapıldığı, aracılık maliyetlerinin indirildiği ve herkesin aynı şekilde vergilendirildiği bir ortama doğru Türkiye'yi götürebilirsek, inanıyorum ki yurtdışındaki bu kaynaklar Türk bankacılık sistemi içerisine girecektir'' dedi. 
     Enflasyon muhasebesinin bankalarda uygulandığını anımsatan Aras, ''Özel veya diğer banka dışı kesime de enflasyon muhasebesinin uygulanması gerekiyor. Şu anda çok çarpık bir düzen var'' diye konuştu. 
     Ömer Aras, bir basın mensubunun ''Yeni hükümet döneminde Merkez Bankası ve BDDK'yla ilgili çok ciddi tartışmalar yaşanıyor. Size göre bankacılık sektörü, BDDK'ya yeterince sahip çıkıyor mu '' şeklindeki sorusu üzerine, BDDK'nın kuruluşuyla Türkiye'nin yeni bir döneme girdiğini söyledi. 
     
     ''BANKACILIK SEKTÖRÜ BDDK'YA SAHİP ÇIKMAKTADIR'' 

     BDDK'nın son derece başarılı olduğunu ve bundan sonra yapacağı birçok konu bulunduğunu ifade eden Aras, şöyle dedi 
     ''Bence sektör BDDK'yı gayet benimsemiştir ve bu kuruma sahip çıkmaktadır. Gerek Bankalar Birliği, gerek bu konuyla ilgili yönetici olsun, gerekse banka sahipleri olsun... Herhangi bir sıkıntı olduğunu düşünmüyorum. Şu anda bağımsız kurumlara alışan bir Türkiyedeyiz. Bu önemli bir gelişme...'' Ömer Aras, Başbakan Erdoğan ve Başbakan Yardımcısı Gül'ün IMF ile programa ilişkin açıklamaları anımsatılarak, nasıl değerlendirdiğine ilişkin bir soru üzerine, 2004 yılında IMF programının, yapılan anlaşmaya göre sona ereceğini hatırlattı. 
     Aras, ''Programın 2004 sonuna kadar getireceklerine bakmak lazım. İleriye dönük bakıldığında IMF programının gereksinimlerinin ne kadar tamamlandığına bağlı olarak programın uzatılması veya sona erdirilmesine karar verilebilir ama şu an için erken'' dedi. 
     
     ''BUNDAN SONRAKİ GELİŞMELERE İYİMSER BAKIYORUM'' 

     Dışbank Yönetim Kurulu Başkanı Tayfun Bayazıt da, Türkiye'de hukuk sürecinin altyapısının yavaşlığı ve işlemedeki verimsizliğinin, tahsili gecikmiş alacakların çözümü yönünde bir engel teşkil ettiğine işaret etti. 
     Bayazıt, İcra İflas Kanunu'nda birtakım değişiklikler yapılmasının gündemde olduğunu hatırlatarak, ''Özellikle Aktif Yönetim Şirketi'nin işlemesi için çalışan, Batı standartlarında olan bir İcra İflas Kanunu ve hukuk düzeninin bulunması ön şart. Bu eksiklik bizde var'' diye konuştu. 
     Sektördeki birleşmelere ilişkin bir soru üzerine de Bayazıt, şunları kaydetti 
     ''Birleşmelerin zaman içerisinde gündeme gelmesi söz konusu olabilir. Bu açıdan tahmin ediyorum hem karlılık beklentileri hem de global trendlerin Türkiye'ye yansıması neticesinde banka sahipliği konusunda da bilinçli, olumlu gelişmeler olacağına inanıyorum. Bu kısa vadeli bir süreç değil. Orta vadede Türkiye'de daha güçlü bir bankacılık sektörünün olması için gerekli altyapı oluşmaya başladığına göre bundan sonraki gelişmelere iyimser bakıyorum.'' Toplantıda söz alan Ortadoğu Yatırım ve Finans A.Ş Yönetim Kurulu Başkanı, Galatasaray Kulübü eski başkanlarından Faruk Süren'in babası Fuat Süren, ''Sektör teknik bakımdan değil, sosyal bakımdan hasta'' yorumunda bulundu. 
     Yaklaşık 3 yıldır, Avrupa'nın en büyük bankalarından biriyle, Türkiye'ye gelmeleri konusunda görüştüğünü aktaran Fuat Süren, ''Bu banka sonra Türkiye'de bankacılık olmadığı için gelmiyorum, sizde halktan para toplanıyor, devlet bütçesinin açığı finanse ediliyor dedi. Yani sosyal bir hastalık var'' diye konuştu. 
     Bunun üzerine Tayfun Bayazıt, ''Eminim o konuştuğunuz banka, bu tip gelişmeleri başka ülkelerde de görmüştür. Türkiye'de bankacılığın dünü, bugünü ve yarını diye bakacak olursak, geçmişte Türkiye'nin yapısal sorunları ve bu sorunların bankacılık sektörüne aktarılması banka bilançolarında bu tip olumsuz etkilere yol açtı. Çok cazip bir sektör bundan sonrası için olacaktır diye düşünüyorum. Olayın yarınına bakmak lazım'' ifadesini kullandı. 
     
</TEXT>
</DOC>
