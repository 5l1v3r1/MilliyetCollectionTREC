<DOC>
<DOCNO> 161649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun04.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ilk eşcinsel düğünü... 
</HEADLINE>
<TEXT>

     Belçika'da ilk resmi eşcinsel nikahı, ülkenin Flaman kesimindeki Kapellen'de gerçekleşti. Marion Huibrechts 43 ve Christel Verswyvelen 37 isimli eşcinseller, Belediye'de yapılan nikahla evlendiler. 
     İki kadın, Belçika'da resmi nikah yapan ilk eşcinsel çift olduklarını, bu sabah gazetecilerden öğrendiklerini, 16 yıldır birlikte yaşadıklarını söylediler. 
     Belçika'da eşcinsellerin yasal nikah yapmalarını sağlayan kanun tasarısının Senato'dan sonra Meclis'te de onaylamasının ardından, bu nikahların Haziran'dan itibaren gerçekleşmesine yeşil ışık yakılmıştı. 
     Belçika, yıl başında, Hollanda'dan sonra eşcinsellere evlenme hakkı veren dünyanın ikinci ülkesi oldu. 
     Hollanda'da eşcinsellere evlenme hakkı tanıyan yasanın 1 Nisan 2001'de yürürlüğe girmesinden sonra, Belçika'nın da aynı yolu izlemesi kararlaştırılmıştı. Siyasetçiler, ülke nüfusunun ve dolayısıyla seçmenlerin en az yüzde 10'unun eşcinsel olduğu gerçeğinden hareket ettiklerini belirtmişler, hükümet koalisyonundaki Sosyalist Parti'nin eşcinsel olduğunu saklamayan başkanı Elio Di Rupo da, bu yaklaşıma tam destek verdiklerini açıklamıştı. 
     Kanun tasarısı çerçevesinde, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'' ve ''eşcinsellere ayrımcılık yapılmaması gerektiği'' görüşleri savunuldu. 
     Danıştay, söz konusu tasarıda ''evlilik tanımının yanlış yapıldığını'' ve ''Belçika'da eşcinsellere ayırımcılık yapılmadığını'' belirterek, tasarıya karşı çıkmıştı. 
     Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üretimi ve insan türünün varlığının devamının sağlanması'' olduğu savunulmuştu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini belirtmişti. 
     Danıştay, Belçikalı eşcinsellere birlikte yaşama ve sosyal haklardan yararlanma hakkının yasal olarak tanındığını, bunun yeterli olduğunu, yasal nikah hakkının verilmesine ''kırmızı ışık'' yaktığını duyurmuştu. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. Hükümet yetkilileri, Danıştay'ın rolünün ''manevi ve ahlaki yorumlar yapmak'' veya ''sansürcülük'' değil, teknik tavsiyelerde bulunmak olduğunu söylemişlerdi. 
     Yasa, eşcinsellere evlat edinme hakkı vermiyor, ancak miras, sosyal haklar, vergi mükellefiyetleri, soyadı ve tabiyet gibi konularda tüm evli çiftlerle aynı hakları tanıyor. 
     Belçika, yeni yasa ile, yabancı ülkelerdeki eşcinsel evlilikleri de resmen tanıyor, ancak Belçika'daki eşcinsel nikahlarının, Hollanda dışındaki ülkeler tarafından resmen tanınmayacağı belirtiliyor. 
     
</TEXT>
</DOC>
