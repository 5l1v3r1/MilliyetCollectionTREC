<DOC>
<DOCNO> 177805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun07.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly tutanakları internette... 
</HEADLINE>
<TEXT>

     İngiltere'de hükümeti tehdit eden Dr. David Kelly'nin ölümüyle ilgili soruşturmanın binlerce sayfadan oluşan tutanak ve belgeler, internet aracılığıyla kamuoyunun bilgisine sunuldu. 
     950 ayrı dokümandan oluşan soruşturma belgelerinin binlerce sayfa tutan detaylarının arasında, Savunma Bakanlığı tarafından yapılan soruşturmanın belgeleri, BBC'nin tartışmalı yayınları, Dış İlişkiler Komisyonu soruşturması dosyası ile gazetelerde konuyla ilgili haber ve yorumlar bulunuyor. 
     Bu arada, 11 Ağustos'ta başlayan ve Lordlar Kamarası'nın en kıdemli hakimlerinden Lord Hutton tarafından yürütülen soruşturmanın önümüzdeki hafta, Çarşamba günü Savunma Bakanı Geoff Hoon ve Perşembe günü de Başbakan Tony Blair'in ifade vermeleriyle son derece kritik bir aşamaya gireceğine dikkat çekiliyor. 
     Soruşturma dosyasının ayrıntılarının internette halka açılması kararının da soruşturmayı yürüten hakim tarafından alındığına ve normal şartlarda bu tür soruşturmalarda 30 yıl boyunca gizli tutulması gereken bilgilerin, sürecin saydamlığının ve yansızlığının kanıtlanması için halkın bilgisine sunulduğuna dikkat çekiliyor. 
     Hutton soruşturmasının sözcüsü, deneyimli yargıcın daha soruşturma başlamadan halka açık olma sözü verdiğine işaret ederken, ''Yargıç Hutton halkın olabildiğince çok bilgilendirilmesini istiyor. Biz de teknolojinin imkanlarından yararlanıp, soruşturmanın bütün detaylarını internet kanalıyla halka sunduk'' dedi. 
     Hutton tarafından yürütülen soruşturmanın bütün detaylarının yer aldığı internet sayfasına, ''http www.the-hutton-inquiry.org.uk'' adresinden ulaşmak mümkün. 
     
     SORUŞTURMA DERİNLEŞTİRİLİYOR... 

     Öte yandan, intiharı İngiltere'de ve tüm dünyada yankı bulan İngiliz Savunma Bakanlığı silah uzmanı David Kelly'nin intiharının arkasındaki esrar perdesini kaldırmak amacıyla yürütülen soruşturma derinleştiriliyor. 
     Soruşturma çerçevesinde, İngiltere Başbakanı Tony Blair'in İletişimler Müdürü Alastair Campbell'in 9 bin sayfadan oluşan notları internet sitesinden yayınlandı. 
     Soruşturmayı yürüten Yüksek Yargıç Lord Hutton'ın yayınladığı notlara göre, Campbell'in, Blair'e, Irak'ta kitle imha silahları bulunduğuna ilişkin delilleri şişirdiği yolundaki iddiaları çürütürken sakin davranmasını, buna karşılık Irak'taki savaşı ''şiddetle savunmasını'' tavsiye ettiği ortaya çıktı. 
     Notların, İngiliz Başbakanlık bürosu ile İngiliz Yayın Kuruluşu BBC arasında, Blair'in, Saddam Hüseyin rejiminin elinde kitle imha silahları bulunduğuna ilişkin delileri abarttığı hakkında BBC tarafından yayınlanan haber dolayısıyla başlayan şiddetli tartışmadan birkaç gün sonra yazıldığı belirtildi. 
     İnternetten yayınlanan bilginin, daha önce açıklanmamış belgelerle, kamuoyuna İngiliz Savunma Bakanlığı, BBC, Kabine Bakanlığı ve Avam Kamarası Dışişleri Seçilmiş Komitesi tarafından açıklanmış belgelerden oluştuğu kaydedildi. Kamuoyuna internetten açıklanan bilgiler arasında ayrıca üst düzey hükümet yetkilileri arasındaki e-mail yazışmalarının da bulunduğu ifade edildi. 
     BBC'nin verdiği habere kaynak olarak gösterdiği ismi gizli tutulan yetkilinin Kelly olduğu, bilim adamının geçen ay intihar etmesinin ardından açıklanmıştı. 
     
     BLAIR'IN İTİBARI YERLEBİR... 

     Bu arada, Kelly'nin intiharı üzerine BBC ile Başbakanlık arasındaki kavganın, Blair'in kamuoyundaki itibarına büyük bir darbe vurduğu ortaya çıktı. 
     The Sunday Telegraph Gazetesi için ICM kamuoyu araştırma şirketi tarafından yapılan ankette, İngilizlerin yüzde 67'sinin, ''İngiliz hükümetinin, Irak'taki silahlar konusunda kendilerini aldattığını'' düşündüğü belirlendi. Bu rakam, Blair'in İşçi Partisi'ne oy verenler arasında da yüzde 62 olarak belirlendi. 
     ICM'in 658 kişi üzerinde yaptığı ve hata payı yüzde 4 olarak açıklanan kamuoyu araştırmasına katılanların yüzde 58'i, Kelly'nin ölümünden sonra Blair'e daha az güvenmeye başladıklarını belirtirken, yüzde 61'i İngiliz hükümetinin Irak'ta kitle imha silahları bulunduğuna ilişkin delilleri abarttığı görüşünde olduğunu ifade etti. Araştırmada yüzde 23'lük bir kesim ise delillerin abartıldığı iddialarının doğru olmadığına inandığını açıkladı. 

     
</TEXT>
</DOC>
