<DOC>
<DOCNO> 194386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Eşya fabrikaları mal yetiştiremiyor... 
</HEADLINE>
<TEXT>

     İzmir Beyaz Eşya Satıcıları Derneği Başkanı Metin Aztekin, beyaz eşyada firmaların düzenlediği kampanyalarla, fabrikaların tüketiciye mal yetiştirmekte zorlanır hale geldiğini söyledi. 
     Aztekin, sektörde bulunan iki büyük grubun başlattığı kampanyalarla Türk tüketicisinin ''son yıllardaki en önemli alışveriş fırsatını'' yakaladığını söyledi. Buzdolabı, çamaşır makinası, bulaşık makinası ve televizyon başta olmak üzere tüm beyaz eşya ürünlerinde büyük bir hareketlilik yaşandığını kaydeden Aztekin, ''Firmaların kampanya rekabeti tüketiciye yaradı. Satışlar çok iyi gidiyor. Yıl sonuna doğru satışların artarak devam edeceğini tahmin ediyoruz'' dedi. 
     Satış mağazalarında özellikle ay başlarında kalabalıklar görüldüğünü söyleyen Aztekin, ''Şu sıralar gördüğümüz tablo, bizim uzun bir süredir özlemini çektiğimiz tabloydu. Mağazalarımızda ürün kalmadı, fabrikalar tüketiciye mal yetiştirmekte zorlanır hale geldi. Bazı ürünlerde 2 ay sonrasına gün vermek zorunda kaldık'' diye konuştu. 
     
     GEÇMİŞTEKİ FİYATLAR YÜKSEKTİ 

     Aztekin satışların miktar bazında hareketli olmasına rağmen değer bazında geçen yıllara oranla çok büyük değişiklik görülmediğine de dikkati çekerek, şunları söyledi 
     ''Pek çok ürünün fiyatında geçen yıla oranla yarıya yakın düşüşler var. Satışlar artsa da kar marjları aynı oranda kaldığı için bayi karlarında bir değişim yok. Ancak sirkülasyonun getirdiği bir kazanç var. 
     Fiyatların TL'nin değerinin yükselmesi sonucu düştüğüne inanıyoruz. Fiyat bazında da dünya ile entegre olmaya başladık. Son kampanyalar, Türk tüketicisine geçmişte dünya ortalamasının üzerinde fiyatlarla mal satıldığını gösterdi.'' 
Aztekin bazı eşyalarda Çin ürünlerinin sektörde sıkıntılara neden olduğunu da dile getirdi. Çin mallarını satan mağazaların tüketicilerle büyük sıkıntılar yaşadığına dikkati çeken Aztekin, ''Tüketiciler Çin ve çeşitli Uzakdoğu ülkelerinden gelen ürünleri alırken iyi düşünmelidir'' dedi. 

     
</TEXT>
</DOC>
