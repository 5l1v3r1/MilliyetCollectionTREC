<DOC>
<DOCNO> 195259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko05.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan ABD'ye eleştiri... 
</HEADLINE>
<TEXT>

     Türk Sanayici ve İşadamları Derneği TÜSİAD , Irak'a Türk askeri gönderilmesi konusunda ABD'nin sergilediği tutumun, Türkiye ile ikili ilişkilerde ''yıkıcı'' olduğunu savundu. 
     TÜSİAD Washington Temsilcisi Abdullah Akyüz, ''TÜSİAD, bir ay önce Irak'a Türk askeri gönderilmemesi kararının, hem Türkiye, hem ABD, hem de Irak'ın çıkarına olacağını söylemişti. Ancak Amerikan yönetimini bu sonuca ulaştıran tutum, Türkiye ile ikili ortaklıkta yıkıcıydı'' dedi. 
     Akyüz, ''Biz, ABD'nin uzun dönemli, güvenilir müttefiki Türkiye'nin, bu tür bir muameleyi hak etmediğini düşünüyoruz. Bu gelişmelerin, Türkiye'nin Irak'ta barışı oluşturma süreci ve ekonomik yapılanma çabalarına yapabileceği katkıyı gölgelemeyeceğini umuyoruz. Türk ve Amerikan hükümetleri, aynı zamanda Iraklı liderler, istikrarlı, refah içinde ve demokratik bir Irak'ın kurulmasında birlikte çalışabilirler ve çalışmalılar'' ifadelerini kullandı. 
     Irak Savaşı'nın, Türk-Amerikan ortaklığı tarihinde ''en ciddi zorlayıcı'' olaylardan biri olduğunu belirten Akyüz, Washington'un önce Irak'a Türk askeri gönderilmesi için Ankara'ya baskı yaptığını ve TBMM'den bu yönde karar çıkmasının hemen ardından da bu konuda fikir değiştirdiğini kaydetti. Akyüz, 7 Ekim'de TBMM'de asker gönderilmesine ilişkin oylamadan önce de, hem Ankara'nın, hem de Washington'un bazı Iraklıların Türk askerine karşı olduğundan haberdar olduğunu söyledi. 
     Akyüz, ABD'nin, Irak'a Türk askeri konusundaki tutumunun, son 50 yıldır geliştirilen Türk-Amerikan ortaklığına zarar verecek nitelikte olduğunu ve ABD'nin, Irak'taki etnik grupların endişelerini ''abarttığını'' kaydetti. Abdullah Akyüz, ABD'nin tutumunun Türkler arasında hayalkırıklığı ve kafa karışıklığı yarattığını da belirtti. 
     
</TEXT>
</DOC>
