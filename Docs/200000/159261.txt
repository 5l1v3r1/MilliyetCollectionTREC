<DOC>
<DOCNO> 159261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko33.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Makro hedefler gerçekleşecek durumda 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, şu anda ekonomide görüntünün iyi ve olumlu olması yanında, yılsonu makro hedeflerin gerçekleşecek durumda olduğunu bildirdi. 
     e Dönüşüm Türkiye Projesi Danışma Kurulu toplantısında Şener, gazetecilerin sorularını yanıtladı. 
     Bir basın mensubunun ''Irak'ın Ankara Büyükelçiliğinin banka hesaplarının doldurulduğu'' yönündeki haberi hatırlatarak, bunun doğru olup olmadığını sorması üzerine Şener, ''benim bu konuda bilgim yok'' cevabını verdi. 
     ''Makro ekonomik büyüklüklerin revize edilmesinde gelinen noktaya'' ilişkin soru üzerine ise Şener, ekonominin dinamik bir süreç olduğunu hatırlattı. 
     Siyasi iktidarların, ekonomik hedefleri belirleyerek buna ulaşmak için gerekli iktisat politikası araçlarını yönlendirdiklerini kaydeden Şener, kendilerinin de 2003 hedeflerini belirlediklerini ve bu hedeflerin gerçekleşecek durumda olduğunu vurguladı. 
     Bu hedeflerin, ekonomiden sorumlu birimlerce sürekli olarak teste tabi tutulduğunu anlatan Şener, dolayısıyla kamu kuruluşlarında sürdürülen bu teste dönük çalışmaların revizyon olarak değerlendirilmesinin doğru olmadığını söyledi. 
     
     ''NİSAN'DA TARIM HARİÇ TUTULDUĞUNDA ENFLASYON SIFIR'' 
     Piyasalarda beklentilerin iyi olması yanında umut olduğunu ifade eden Şener, Nisan ayında tarım fiyatları düşırada tutulduğunda enflasyonun sıfır olduunu kaydetti. 
     Şener, ''önümüzdeki aylarda ise negatif enflasyon oranlarının ortaya çıkacağı ayların olacağı anlaşılmaktadır. Dolayısıyla yılsonu yüzde 20'lik enflasyon hedefimizi devam ediyor'' diye konuştu. 
     Dış Ticaret konusuna da değinen Başbakan Yardımcısı Şener, ihracatta önemli gelişmeler olduğunu, savaş rüzgarlarının bulunduğu ilk üç aylık dönemde bile, ihracatta yüzde 34'lük artış sağlandığını vurguladı. 
     Önümüzdeki döneme dönük ihracat bağlantılarında belirgin bir artış olduğunu da kaydeden Şener, 2003 yılında dış ticaret açısından da olumlu bir hava bulunduğunu söyledi. 
     
     ''TL'YE GÜVEN ARTTI'' 
     Diğer taraftan Türk Lirası'na güvenin arttığını, mevduatın Türk lirasına kaydığını, vadesinin uzadığını ve faizlerin düşmeye başladığını hatırlatan Şener, bütün piyasalarda umut olduğunu belirtti. 
     Şener, ''dolayısıyla şu an itibariyle bir kesit olarak verirsek, ekonomide görüntüler iyi ve olumludur. Ve yılsonu makro hedefler gerçekleşecek durumda'' dedi. 
     
</TEXT>
</DOC>
