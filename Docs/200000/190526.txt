<DOC>
<DOCNO> 190526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur13.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Asker göndermede nihai karar Türk hükümetinin 
</HEADLINE>
<TEXT>

     ABD'nin Ankara Büyükelçisi Eric Edelman, Türkiye'nin Irak'a asker gönderme konusundaki nihai kararı Türk hükümetinin vereceğini belirterek, ABD'nin de ''bölgede mümkün olduğunca riskleri en az düzeye indirerek, muhtelif kayıpları bertaraf etmek istediğini'' bildirdi. 
     Büyükelçi Edelman, Devlet Bakanı Güldal Akşit'i makamında ziyaret etti. 
     Güldal Akşit, görüşmenin nezaket ziyareti olduğunu kaydederek, bakanlığa bağlı kurum ve kuruluşların görev alanı kadın, aile ve sosyal hizmetler konusunda görüş alışverişinde bulunacaklarını söyledi. 
     Büyükelçi Edelman, görüşme öncesinde gazetecilerin sorularını yanıtladı. 
     ''Iraklı kadınlar için Türkiye ile ABD arasında gerçekleştirmeyi düşündüğünüz ortak bir plan var mı '' şeklindeki soruya Eric Edelman, ''Irak konusuna nasıl bakacağınızı merak ediyordum. Bunu gayet başarılı yaptınız'' diyerek espri yaptı. 
     Büyükelçi Edelman, şunları kaydetti 
     ''Irak konusundaki unsurlardan bir tanesi Irak'ın siyasi ve ekonomik olarak yeniden yapılandırılması. Bu da umut verici bir husus. Irak'taki kadınlar, Arap dünyası içinde göreceli olarak kuvvetli kadınlardır. BM Kalkınma Programı'nın yayınlanan 2. raporu, Arap dünyasındaki kadınların giderek kuvvetten düşmesi, gücünü kaybetmesi üzerineydi. Tabii ki burada Türkiye örneği bölgede oldukça farklı bir deneyim. Bölge ülkelerinin güçlenmesi sürecinde Iraklı kadınların, siyasi ve ekonomik hayatta daha fazla rol oynayabilmeleri için deneyimi olan Türkiye'nin katkısı önemli.'' 
     
     IRAK'A ASKER GÖNDERME 
     Bir gazetecinin, ''Amerikalı anneler gibi Türk annelerde çocuklarının Irak'a gidip gitmeyeceğini merak ediyorlar. Bu konuda ABD ne düşünüyor '' sorusuna da Büyükelçi Edelman, Türk Hükümeti'nin ve TBMM'nin, Irak'ın istikrarına katkıda bulunması yönündeki kararını memnuniyetle karşıladıklarını ifade ederek, ''Bu karar, asker göndermeyi de içeriyordu. Bu anlamda nihai kararı Türk hükümetinin vereceği bir karardır'' dedi. 
     Eric Edelman, ''Bu konunun son derece karmaşık yönleri var. ABD Savunma Bakanı Rumsfeld ve bakan yardımcısı, bu karmaşık konuya dikkat çektiler. Biz, mümkün olduğunca riskleri en aza indirerek, muhtelif kayıpları bertaraf etmek istiyoruz'' diye konuştu. 
     
</TEXT>
</DOC>
