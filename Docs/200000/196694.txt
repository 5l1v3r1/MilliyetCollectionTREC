<DOC>
<DOCNO> 196694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/guncel/gun01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İhbar bir gün önceden geldi 
</HEADLINE>
<TEXT>

   ABD'li yetkililer, bombalı saldırıdan bir gün önce Emniyet Genel Müdürlüğü'ne rapor verdi. Raporda, patlayıcı yüklü araçların kullanılacağı eylemlerin uyarısı yapılıyordu... 
   Tolga Şardan 
   
   Emniyet Genel Müdürlüğü'nün 25 kişinin öldüğü sinagog saldırılarından bir gün önce, ABD'nin "patlayıcı yüklü araçların kullanılacağı" eylemleri de içeren tehdit değerlendirme raporunu 81 ilin emniyet müdürlüklerine gönderdiği ortaya çıktı. 
   
   Acele ve 'günlü' 
   Ankara'ya geçen hafta ulaşan rapor, ABD'li yetkililerce Emniyet Genel Müdürlüğü'ne verildi. Emniyetin cuma günü olmasına rağmen, mesai saati dolmadan "acele" ve "günlü" kaydıyla 14 Kasım 2003 tarih ve "202910" sayıyla tüm birimlere ulaştırdığı yazıda eylem uyarısı yapıldı. Özel mesajda, çeşitli istihbarat kaynaklarıyla ilgili birimlerden gelen bilgilerin yanı sıra, ABD hükümetinin "bilgi paylaşımı" kapsamında gönderdiği "tehdit değerlendirme raporu" bulunduğuna dikkat çekildi. 
   
   Elçilikler hedef 
   Yazıda, rapordaki "8 Kasım'da Suudi Arabistan'da meydana gelen ve Irak'ta yaşanan olaylarda olduğu gibi yasadışı bazı örgüt ya da grupların patlayıcı yüklü araçları yasadışı eylemlere uygun tarzda kullanarak çeşitli eylemlerde bulunacakları" bilgisine yer verildi. 
   Eylemlerin ABD'yle bazı ülkelerin bayrağını taşıyan uçak ve havayolu şirketi merkezlerinin yanı sıra, uluslararası örgütlerin faaliyetlerini sürdürdüğü bina, ortak kullanım alanları ve elçilikleri hedef aldığı kaydedildi. 
   Yazıda eylem yöntemleriyle ilgili yapılan değerlendirmeden, ABD'nin polis ve askeri üniforma kullanılarak gerçekleştirilecek eylemler konusunda duyarlı olduğu anlaşıldı. 
   
   Eylem yöntemleri 
   Emniyet Genel Müdürlüğü yazısında, muhtemel eylemlere karşı alınması gereken bazı önlemler şöyle sıralandı 
   Polis ve askeri üniformaların başkalarının eline geçerek eylemlerde kullanılması önlenecek. 
   Tanıtım karneleri, kimlik ve yaka kartlarıyla plakaların kayıp ve çalıntı olarak kullanılmasına engel olunacak. 
   Personel mevcut tehditler konusunda uyarılacak. 
   Giriş ve çıkış yapan araçların daha sıkı kontrolü ve oranı artırılan örnekleme yöntemiyle denetlenmesine ağırlık verilecek. 
   Olağandışı faaliyetler takip edilecek, bilgi paylaşamı sağlanacak. 
   Özellikle yabancıların bulunduğu yerlerde ve havaalanlarındaki önlemler gözden geçirilecek, patlayıcı yüklü araçlara karşı önlem alınacak. 
   
   
   
   
</TEXT>
</DOC>
