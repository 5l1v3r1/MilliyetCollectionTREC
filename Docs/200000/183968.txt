<DOC>
<DOCNO> 183968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur16.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Haluk Levent'in gözaltına alınmasını değerlendirdi 
</HEADLINE>
<TEXT>

     Adalet Bakanı Cemil Çiçek, sanatçı Haluk Levent'in gözaltına alınmasını değerlendirirken, birinin haksız yere gözaltına alınmasının Türkiye'yi sıkıntıya sokabileceği konusu üzerinde durulması gerektiğini belirterek, ''Ama yargının soruşturma yapamaz hale getirilmesi de yanlıştır'' dedi. 
     Çiçek, Çankaya Üniversitesi'nde 2003-2004 akademik yılının başlaması dolayısıyla düzenlenen törenden ayrılırken, gazetecilerin sorularını yanıtladı. 
     Bir gazetecinin, ''AB uyum yasaları çıkarılıyor. Sizin de, yasaların çıkmasından çok uygulamanın önemli olduğu yönünde açıklamalarınız var... Uygulamaya yönelik sıkıntılara bir örnek, dün yaşandı. Haluk Levent, gözaltına alındı. Bunu nasıl değerlendiriyorsunuz '' sorusu üzerine Çiçek, yurtdışından yeni geldiğini, olayın aslını bilmediğini söyledi. 
     Yargıya intikal eden bir konu hakkında bir şey söyleyemeyeceğini ifade eden Çiçek, uygulamada bir kısım eksiklik ve aksaklıklar bulunduğunun bilincinde olduklarını kaydetti. 
     ''Yasaları uygulamak, çıkarmaktan daha önemlidir'' diyen Çiçek, şöyle devam etti 
     ''Bu yasaları rafları süslemek için çıkarmıyoruz. Bu yasalar ülkede daha çok özgürlük olsun, daha çok hak ve hukuk gözetilsin, özgürlükler ve haklar teminat altına alınsın ve insanımız da bundan beklenen faydayı sağlasın diye çıkarılıyor. AB'nin de bizden beklediği bu, bizim de beklediğimiz budur.'' Çiçek, ''Kısır döngü yaşanmıyor mu Uygulamayı yürütecek olan yargı ama iş yargıya intikal ettiğinde de konuşma yapılamıyor '' sorusu üzerine, başkalarının görüş bildirebileceğini, ancak kendisinin konuşmasının uygun olmayacağını söyledi. 
     
     ''KİMSE YASALARA AYKIRI DAVRANIŞLARDA BULUNMASIN'' 
     Cemil Çiçek, ''Levent, bir konser verdiği için gözaltına alındı. Bu, Türkiye adına nasıl bir görüntü '' sorusunu şöyle yanıtladı 
     ''Konu acaba o mudur Onu bilmiyorum. Bilmediğim için de bu konu ile ilgili bir şey söyleyemem. Ama her soruşturma açıldığında da farklı bir tavır olursa, şundan da kaçınalım 'Birinin haksız yere gözaltına alınması, bizi sıkıntıya sokacak', bu neviden davranışların üzerinde duralım. Ama yargıyı hiçbir soruşturma yapamaz hale getirmek de yanlıştır. Herkesin şuna dikkat etmesi lazımdır Hakimlerimiz, savcılarımız yasaları uygularken hak ihlaline sebep vermemeli. Yasaları, çıkış muradına uygun olarak yorumlamalı. Buna uygun kararlar vermeli. Bu bizim temennimiz, arzumuz. 
     Hiç kimse konumu, sıfatı ne olursa olsun yürürlükte yasalar varken, ona aykırı davranışlarda bulunmamalıdır. Kimsenin kanunların üzerinde özel bir statüsü olamaz. Bu iki gerçeği birleştirerek olaylara bakarsak, daha sağlıklı bir durum olur.'' Yürürlükte olan Toplantı ve Gösteri Yürüyüşleri Yasası'nın bazı eksiklikleri bulunduğunu anlatan Çiçek, ''Bunu tartışalım ama yürürlükte olduğu sürece de her isteyen istediği yerde toplantı yapmamalı'' diye konuştu. 
     Çiçek, Türkiye'nin daha özgür bir ülke olması, hak ve hukukun daha teminatlı bir hale gelmesi gerektiğini belirterek, ''Ama buna karşılık, yasalar yürürlükteyken kimse onun üzerine çıkarak, 'Ben yasa tanımam, hukuk tanımam' noktasına da gelmemeli. Zaman zaman Türkiye bu noktada bir ikilemi yaşıyor'' dedi. 
     
     ''ÖZEL BİR ÇALIŞMA'' 
     Bakan Çiçek, bugünkü Bakanlar Kurulu'nun neden Gölbaşı'nda toplanacağını soran bir gazeteciye, ''Özel bir çalışma, formatı değişik'' yanıtını verdi. Gündemin sorulması üzerine Çiçek, kamu yönetimi reformunun ele alınacağını söyledi. 
     
</TEXT>
</DOC>
