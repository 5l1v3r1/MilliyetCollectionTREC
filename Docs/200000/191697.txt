<DOC>
<DOCNO> 191697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/ekonomi/eko06.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'ta 441 trilyon battı 
</HEADLINE>
<TEXT>

   BDDK, Karamehmet ile Pamukbank'ın eski yöneticileri hakkında 441 trilyon liralık batık kredi için suç duyurusunda bulundu 
   SEMRA PELEK İstanbul 
   
   Tasarruf Mevduatı Sigorta Fonu'na TMSF devredilen Pamukbank'ın eski sahibi Mehmet Emin Karamehmet ve yedi eski yönetici hakkında, "hizmet sebebiyle emniyeti suistimal" iddiasıyla Şişli Cumhuriyet Başsavcılığı'na suç duyurusunda bulunuldu. 
   Yeni yönetimin savcılığa verdiği dilekçeye göre, grup şirketlerine verilen krediler nedeniyle banka 441.3 trilyon lira ve 41.6 milyon dolar zarar etti. Dilekçede, bankanın eski yönetim kurulu üyeleri Karamehmet, Osman Berkmen, Orhan Emirdağ, T. Fikret Aytekin, İ. Sezer Birgili, Kemal Kabataş, Ertuğrul Ayvacıklı ve Ahmet Mesut Ersoy hakkında kamu davası açılması talep edildi. 
   
   Grup kredileri 
   Dilekçeye göre 'suç teşkil eden' olaylar şöyle 
   Çukurova Grubu'na ait Kurtson Maden AŞ'ye, kredi değerliliği kalmamasına karşın çeşitli tarihlerde kredi kullandırıldı. Yine grup şirketi Sınai ve Mali Yatırımlar Holding'e Esbank AG Kasım 1996'da, 3 milyon dolar kredi açtı. Sonra bu borç Pamukbank'a devredildi. Pamukbank ödenmeyen bu borcun üzerine Mart 2001'de 24 milyon dolar daha kredi verdi. Grup şirketi Ege Demir Çelik'e Ağustos 1992'de 90 milyar lira yurtiçi, 100.8 milyon dolar Bahreyn kaynaklı kredi açıldı. Daha sonra Bahreyn'den verilen ve 126 trilyona ulaşan kredi tasfiye edildi. 
   Pamukbank'ın batık kredileri    Dilekçede verilen krediler nedeniyle 18 Haziran 2002 tarihi itibariyle Pamukbank'ın zararı şöyle açıklandı 
   - Market Resarch and Advisory Services Overseas Ltd. 6.271.667 dolar 
   - CH Financial Investments Ltd. 6.271.667 dolar 
   - Borak S.A. 6.898.770.000.000 TL 
   - Kurtson Maden A.Ş. 74.444.846.888 TL 
   - Sınai ve Mali Yatırımlar A.Ş. 29.047.399 dolar 
   - Ege Demir Çelik Sanayi ve Ticaret A.Ş. 404.332.723.000.000 TL 
   Toplam TL 441.305.937.846.888 
   Toplam dolar 41.590.733 dolar 
   
   Krediyle sermaye artırıldı    Pamukbank, Zeytinoğlu Grubu'na ait Petsa Petrol ile Tektar Elektrik'e 1 Ekim 1998'de 5'er milyon dolar kredi verdi. Bir hafta sonra da Esbank AG Zeytinoğlu'nun Avusturya'daki bankası Karamehmet'in Market Resarch Ltd. ile CH Financial Ltd'ye 5'er milyon dolar olmak üzere toplam 10 milyon dolar kredi açtı. Raporda bu olay 'back to back' olarak adlandırıldı. 10 milyon dolar aynı gün önce Bahreyn'e ardından grubun şirketlerinden Endüstri Holding'in Pamukbank Gayrettepe şubesindeki hesabına aktarıldı. Raporda 10 milyon doların 2 trilyon 785 milyar liraya çevrildiği ve paranın 2 trilyon 564 milyarının Pamukbank'ın sermaye artırımında kullanıldığı belirtildi. 
   
   Bahreyn şubesi de kullanıldı    Karamehmet'in İsviçre'de sahibi olduğu Borak S.A.'adlı şirketine 23 Aralık 1994'te açtığı 4 milyon dolarlık kredi, Pamukbank Bahreyn şubesinden bir yıl vadeli olarak verildi. Bu para Karamehmet'in yurtdışındaki bankası Kreiss Bank'ın, New York'taki Harris Bank'ta açtığı hesaba aktarıldı. Borak S.A bir yıl vadeli olan bu kredinin 4 Aralık 2000'e kadar sadece faizini ödedi. 
   
   
</TEXT>
</DOC>
