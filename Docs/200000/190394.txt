<DOC>
<DOCNO> 190394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun34.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 8.5 milyarlık kredi şu an kullanıma hazır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 8.5 milyarlık ABD kredisinin şu anda kullanıma hazır vaziyette olduğunu, krediyi istedikleri zaman kullanacaklarını söyledi. 
     Gül, Atina temaslarının ardından Devlet Bakanı Ali Babacan ve Maliye Bakanı Kemal Unakıtan'la birlikte eski Bosna-Hersek Cumhurbaşkanı Aliya İzzetbegoviç'in cenaze törenin yapılacağı Saraybosna'ya geldi. 
     Bakan Gül, Saraybosna'ya giderken gazetecilerin ABD kredisinin alınmasında siyasi bir tereddüdün bulunup bulunmadığına ilişkin bir soru üzerine, siyasi açıdan bir tereddütün söz konusu olmadığını söyledi. Gül, ''Siyasi açıdan bir tereddüt yok ortada. Ne tereddütü. Bizim zaten orada gizli bir niyetimiz yok. Irak'ın toprak bütünlüğünü korumak isteyen bir ülkenin, Irak'ın toprak bütünlüğünü parçalamaya yönelik bir emeli söz konusu olamaz' diye konuştu. 
     Abdullah Gül, bir soru üzerine, ''Türkiye'nin Kuzey Irak'ta askeri vardır. Bunu herkes biliyor, dünya biliyor. Dolayısıyla zaten orada askeri olan bir ülke için 'Sen oraya asker gönderirsin, göndermezsin' diye bir kredi şartı olamaz. Bizim açımızdan, ihtiyacımız olduğu zaman kullanırız, ihtiyacımız olmadığı zaman kullanmayız. Türk ekonomisi şu anda zaten kuvvetlidir'' dedi. 
     Gül, Saraybosna'ya gelişinde, havaalanında yaptığı kısa konuşmada da, İzzetbegoviç'in tüm Türklerin kalbinde yeri olduğunu ve Türkiye'de otoritesi ve popüleritesi bulunduğunu kaydetti. Gül, Bosna-Hersek halkına saygılar sunarak, başsağlığı diledi. 
     
</TEXT>
</DOC>
