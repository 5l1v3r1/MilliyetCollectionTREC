<DOC>
<DOCNO> 157424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/ygokce.html </URL>
<DATE> 2003/05/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kara göründü 
</HEADLINE>
<TEXT>

     Türkiye Ligi'nin iki doruk takımı Gençlerbirliği ile Beşiktaş, üçüncü karşılaşmalarında yeniden ligin en yoğun futbol gösterisini sergilerken, elbet maç öncesi yaratılan polemiklerin, tribün görüntülerinin, ağız dalaşının ve gerilimin etkisinde kaldılar. 
     El Saka'nın eliyle topu kesip daha başlangıçta yarattığı penaltının da, İlhan'ın gördüğü sarı kartın da, Thomas'ın oyundan atılmasının da gerekçesi aynı temele dayanıyordu. Saha dışından saha içine pompalanan gerginlik. 
     Haydi biz futbola bakalım... Şampiyon adayı, lider olarak geldiği Ankara'da tacını giymeye hazır olduğunu bir kez daha gösterdi. Bu gösteride haftalardır savunmanın sırtında taşınan başarının artık yeniden takımdaşlık duygusuyla paylaşıldığını gördük. Sadece savunma değil, Siyah - Beyazlı formayı giyen futbolcuların tümü Beşiktaş'a ve şampiyonluğa yakışan, özlenen bir dayanışma içindeydiler. Zago, Ahmet Yıldırım ve ille de Ronaldo topu kesip sürüklerken orta alan özlenen bir yardımlaşma ve destek operasyonu gerçekleştiriyordu. Giunti, Tayfur, Pancu, kanatlarda Kaan Dobra ve İbrahim... Beşiktaş gerçekten düzenli bir makina gibi işliyordu. Evet, Sergen'in fazla üstünlük göstermediği, İlhan'ın bolca pozisyona girip golü bulamadığı bir forvet kısırlığı söz konusuydu yine... Ama hakça söyleyelim, onlar da tüm enerjilerini verdiler. Günün kahramanı, haftaların kötüsü Kaan Dobra'ydı. Önce 35 metreden muhteşem bir frikik, sonra Ahmet - Sergen yardımlaşması ve İlhan'ın asistiyle gelen çalışılmış bir gol... Kaan Dobra hem günah çıkardı, hem de Kartal'ın başına zafer çelengi taktı. 
     Gençlerbirliği, Kaptan Ümit'in cezasını takımca ödedi. Liberoda baskı altında kalan Thomas, Sergen'e yaptığı sert müdahale ile ikinci sarıyı görüp oyun dışı kaldı. İşte, maçın kırılma noktası... Thomas'ın gördüğü ilk sarı kart bize göre tartışmalıydı. Gençlerbirliği 10 kişi kalınca, arzulu oynayan, anormal çalışan Beşiktaş karşısında golü çok aradı ama birden fazlasını bulamadı. En azından Başkan İlhan Cavcav'a tüm futbolcular borçlu kaldı 
     Şimdi kara göründü. İnönü'de her şey var. Coşku, heyecan, derbi ve gerçek bir final... Ve orada düğümü çözen, düğüne hazırlanan Kara Kartal 
     
     

</TEXT>
</DOC>
