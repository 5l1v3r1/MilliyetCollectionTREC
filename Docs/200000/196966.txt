<DOC>
<DOCNO> 196966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/spo05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Juventus vakası 
</HEADLINE>
<TEXT>

   UEFA, İstanbul'da üst üste yaşanan terör olayları nedeniyle 25 Kasım'da oynanması gereken Galatasaray - Juventus maçını 2 Aralık 2003 tarihine ertelediğini açıkladı 
      MEHMET DEMİRCAN 

   
   Hemen başvurdular 
   ŞAMPİYONLAR Ligi'nde önümüzdeki hafta Galatasaray ile karşılaşacak olan Juventus son yaşanan bombalama olayları üzerine UEFA'nın kapısını çaldı. İtalyan kulübü, İstanbul'daki terörist saldırılar yüzünden futbolcuların tedirgin olduğunu ve gerekli önlemler alınmadan bu karşılaşmayı oynamak istemediklerini bildirdi ve 25 Kasım'daki maçın ertelenmesini talep etti. 
   
   Olağanüstü toplantı 
   UEFA başvuru üzerine olağanüstü toplandı. Müsabaka Komitesi Direktörü Jacob Erel "Maçın 2 Aralık'ta oynanmasına karar verdik. Bu süre içinde güvenlik açısından neler yapacağımızı tartışacağız" dedi. Juventus'un İstanbul'a gelmek istemediği, maçı tarafsız bir sahada oynamak için girişimlerini sürdürdüğü belirtildi. Kurul İzmir'deki Maccabi Haifa-Valencia UEFA Kupası maçını da erteledi. 
   
   Sert tepki geldi 
   İÇİŞLERİ Bakanlığı ile Emniyet Teşkilatı ise karara sert tepki verdi. Hükümet yetkilileri kendilerine danışılmadan böyle bir ertelemeye gidilmesinin kabul edilemez olduğunu bildirdiler. UEFA'nın konuyla ilgili Türkiye Futbol Federasyonu'na da bilgi vermediği belirtildi. Emniyet, İstanbul'un bir sportif müsabakanın ertelenmesine yol açacak tehdit taşımadığına dikkat çekti. 
   
   İngilizler panikte 
   BEŞİKTAŞ'IN rakibi Chelsea de taraftarlarına İstanbul'da oynanacak maça gelmemeleri konusunda çağrı yaptı. Daily Mail gazetesi, Türkiye - İngiltere maçında alınan güvenlik önlemlerinin Chelsea karşılaşmasında da uygulanması gerektiğini vurguladı. İngilizler'in, İngiltere Başkonsolosluğu'na yönelik saldırıdan sonra bir hayli tedirgin oldukları bildirildi. 
   
   Hep aynı senaryo    ABDULLAH Öcalan krizi sırasında da UEFA nezdinde girişimde bulunan Juventus, Galatasaray ile 1998'de kasım ayının son haftasında oynaması gereken maçı bir hafta erteletmişti. Bu maç aynı zamanda Şampiyonlar Ligi'nde ertelenen ilk karşılaşma olmuş, Galatasaray bir hafta içerisinde iki karşılaşma birden oynanmıştı. İtalyanlar maç sabahı İstanbul'a gelmiş, Çırağan Oteli'nde dinlendikten sonra akşam sahaya çıkıp, maç sonrası geri dönmüştü. 
   
   
</TEXT>
</DOC>
