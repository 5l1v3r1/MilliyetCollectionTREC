<DOC>
<DOCNO> 169557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko24.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizde 3 boyutlu sismik arama çalışmaları başlayacak... 
</HEADLINE>
<TEXT>

     Türkiye Petrolleri Anonim Ortaklığı TPAO Yönetim Kurulu Başkanı ve Genel Müdürü Saim Dinç, Doğu Karadeniz'de BP ile yürüttükleri ortaklık çerçevesindeki çalışmaların umut verdiğini ifade ederek, ''İki boyutlu sismik çalışmalar tamamlanmış, üç boyutlu sismik çalışmaları yürütecek gemi ise bu hafta Karadeniz'e açılacaktır'' dedi. 
     Saim Dinç, Silivri Doğalgaz Depolama Projesi ilk yatay sondajının başlaması nedeniyle düzenlenen törende yaptığı konuşmada, Türkiye'de üretilen petrolün yüzde 70'ini, ülkenin toplam petrol ihtiyacının ise ancak yüzde 8'ini karşılayan TPAO'nun, bu payı daha da artırmak için mevcut olan üretim sahalarının kapasitelerini yükseltmeyi istediğini ve yeni keşifler yapmak üzere arama ve sondaj faaliyetlerini büyük boyutlarda artıracağını söyledi. 
     TPAO'nun, son teknolojileri kullanarak Türkiye'nin denizlerinde petrol aramacılığında öncü olmaya kararlı bulunduğunu ifade eden Dinç, şunları kaydetti 
     ''Böylece arama faaliyetlerinin yüksek maliyet ve riskleri yabancı ortaklarla paylaşılacak. Hem Türkiye'ye yabancı yatırımların girişi, hem de teknoloji transferi kolaylaşacak. Bu paralelde Doğu Karadeniz'de BP ile yürüttüğümüz ortaklık çerçevesindeki çalışmalar umut vermekte olup, iki boyutlu sismik çalışmalar tamamlanmış, üç boyutlu sismik çalışmalarını yürütecek gemi ise bu hafta Karadeniz'e açılacaktır.'' Türkiye'de üretilen doğalgazın tamamına yakınının TPAO tarafından Trakya bölgesinde gerçekleştirildiğini anlatan Dinç, Trakya bölgesinden toplam doğalgaz üretimlerinin günlük ortalama 950 bin metreküp olduğunu, bu üretimin bu yılın 3. çeyreğinde 1.2 milyon metreküpe ve 4. çeyreğinde ise 1.5 metreküpe ulaşacağını bildirdi. 
     Dinç, TPAO'nun, 2000 yılından itibaren Trakya'da uygulanan yeni teknolojilerin kullanılması ile de 6 adet doğalgaz saha keşfi gerçekleştirdiğini, bu sahaların üretilebilir gaz rezervinin 4 milyar metreküp olduğunun tahmin edildiğini söyledi. 
     
     EKONOMİYE YILLIK 200 MİLYON DOLARLIK KATKI 
     Saim Dinç, Silivri Doğalgaz Depolama Projesi kapsamında yatay sondajı başlatma aşamasına gelindiğini belirterek, şöyle dedi 
     ''Gaz temin ve tüketiminde düzenleyici görevi yapacak olan bu yeraltı gaz deposu, dünyadaki sayılı örneklerinden biri olacaktır. Tören nedeniyle de olsa çalışmalar aksatılmadan sondaj çalışmaları sürüyor. Toplam kapasitesi 1.6 milyar metreküp olan projenin toplam maliyeti 130 milyon dolar. 2003 ve 2004 yıllarında sondaj ve yüzey tesislerini tamamlayarak 2005 başlarında doğalgaz depolama işlemlerinin başlayabilmesi için tüm imkanlar seferber edilmiştir. Bu projenin ülkemiz ekonomisine katkısı yıllık yaklaşık 200 milyon dolardır.'' TPAO'nun sektör endüstrisindeki değişimleri yakından takip ettiğini, ortaya çıkan fırsatları sonuna kadar değerlendirdiğini ve yeni fırsatlar yarattığını ifade eden Dinç, ''Türkiye Petrolleri, çalışmalarını bu amaçla ulusal boyuttan, uluslararası boyutlara taşıyarak Türkiye'nin globalleşme süreci içerisinde üzerine düşen görevi yerine getirme gayreti içerisinde'' diye konuştu. 
     
     DEPOLAMA TESİSİ 
     Verilen bilgiye göre, Kuzey Marmara ve Değirmenköy sahalarının yeraltı doğalgaz deposu olarak geliştirilmesi ve işletilmesi Silivri Doğalgaz Depolama Projesi için BOTAŞ ile TPAO arasında Temmuz 1999'da ilk anlaşma imzalandı. 
     TPAO, bu tarihten sonra temel mühendislik hizmetleri ve Kuzey Marmara sahasında karadan kazılacak olan uzun açılımlı kuyular için sondaj ve kuyu tamamlama faaliyetlerinin etütlerini sona erdirdi. 
     Şu anda 6 adet kuyunun yüzey sondajlarının tamamlandığı, kuyuların yatay sondaj ve tamamlama operasyonlarının Haziran 2004'de bitirilmesinin programlandığı bildirildi. 
     Toplam maliyeti 130 milyon dolar olan Silivri Doğalgaz Depolama Projesi için Avrupa Yatırım Bankası'ndan 90 milyon Euro kredi alındı. 
     Bu arada, törenin açılışı sırasında TPAO'dan Yahya Bektaş, ''Türkiye Petrolleri'' isimli, TPAO'nun önem ve ülke ekonomisine yaptığı katkıları vurgulayan bir şiir okudu. 
     
</TEXT>
</DOC>
