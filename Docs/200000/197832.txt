<DOC>
<DOCNO> 197832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur07.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftülük bilgi hattına ilginç sorular... 
</HEADLINE>
<TEXT>

     Antalya Müftülüğü bilgi hattına, Ramazan ayı süresince bine yakın soru yöneltildiği bildirildi. 
     Antalya Müftüsü Kadir Çetin, AA muhabirine yaptığı açıklamada, Ramazan ayında dini bilgi hattına sabah mesai saatinden itibaren her beş dakikada bir soru geldiğini belirterek, vatandaşların sorularını kadın ve erkek görevlilerin yanıtladığını kaydetti. 
     Ramazan ayında soruların genellikle oruç ile ilgili olduğuna dikkati çeken Müftü Çetin, ilginç sorularla da karşılaşıldığını bildirdi. 
     Müftülük bilgi hattına yöneltilen sorulardan bazıları şöyle 
     ''Hasta iken oruç tutmalı mıyım'', ''Oruç tutamamam halinde ne kadar fidye ödeyeceğim '', ''İçki içmemeye yemin ettim ama içtim, ne yapmalıyım'' ', ''Karımı dövmemeye yemin ettim, ama dövdüm, ne yapmalıyım '', ''Saçımı vişne rengine boyatmam doğru olur mu '', ''Ramazan ayında denize girmek orucu bozar mı '', ''Koruyucu dua taksam beni kurşundan korur mu '', ''Dışarı gitmesin diye torunuma zekat verebilir miyim ''. 
     Bilgi hattına Ramazan ayı içerisinde bine yakın soru yöneltildiğini kaydeden Müftü Kadir Çetin, görevlilerin herkesin sorusuna yanıt vermeye çalıştıklarını, insanların dini konularda bilinçlendirilmesi açısından müftülüklere büyük görevler düştüğünü kaydetti. 
     
</TEXT>
</DOC>
