<DOC>
<DOCNO> 180549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo22.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio en çok Şampiyonlar Ligi'ni düşünüyor... 
</HEADLINE>
<TEXT>

     Avrupa Şampiyonlar Ligi'nde Beşiktaş ile aynı grupta yer alan SS Lazio'nun yıldız futbolcusu Stefano Fiori, bu sezon İtalya Ligi'nden çok Avrupa Şampiyonlar Ligi'ni düşündüklerini söyledi. 
     Corriere dello Sport Gazetesi'nde yer alan demecinde Stefano Fiore, ''Hiç kuşku yok ki Avrupa Şampiyonlar Ligi bizim için ligden daha önemli. Çünkü İtalya'da artık herkes bizi tanıyor ve bazı maçlarda rakiplerimiz yalnızca oyun sistemimizi durdurmanın yolunu hedef olarak seçiyorlar. Avrupa'da daha az taktik ağırlıklı maçlar oynanıyor, maçlar daha açık ve biz tam bu mentalitedeyiz'' dedi. 
     SS Lazio'nun orta alanında ileriye dönük oynayan 28 yaşındaki yıldız futbolcu, geçen sezona oranla bu sezon çok daha güçlü olduklarını ifade edip, ''Bu yıl önemli futbolcular takıma dahil oldu ve çözüm üreten daha zengin bir kadromuz var'' açıklamasında bulundu. 
     Bu arada SS Lazio'nun diğer yıldız futbolculardan 25 yaşındaki Sırp Dejan Stankoviç'in, 2004 yılı haziran ayına kadar olan sözleşmesinin uzatılması için görüşmelerin olumlu biçimde sürdüğü kaydedildi. 
     Öte yandan sezon öncesinde başlattığı kampanya sonrasında SS Lazio'nun 40 bin sezonluk kombine bilet sattığı ve bunun da mavi- beyazlı kulübün tarihinde bir rekor olduğu duyuruldu. 
     
</TEXT>
</DOC>
