<DOC>
<DOCNO> 179864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur40.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
48 grevci hastaneye kaldırıldı.. 
</HEADLINE>
<TEXT>

     Hükümetle yürütülen toplu görüşmelerin uzlaşmazlıkla sonuçlanmasının ardından, Türkiye Kamu-Sen tarafından ülke genelinde başlatılan açlık grevlerinde şu ana kadar 2 genel başkan ve 46 yönetici hastaneye kaldırıldı. 
     Türkiye Kamu-Sen genel merkezinden yapılan açıklamaya göre, Genel Başkan Bircan Akyıldız ve konfederasyona bağlı sendikaların genel başkanlarının öncülük ettiği açlık grevine, Türkiye genelinde 5 bin yönetici katılıyor. 
     Açlık grevinin 3. gününde Türk Haber-Sen Genel Başkanı İsmail Karadavut, Türk Eğitim-Sen Genel Başkanı Şuayip Özcan ve 46 şube yönetim kurulu üyesi rahatsızlanarak hastaneye kaldırıldı. 
     Karadavut ve Özcan'ın tedavileri Ankara Numune Hastanesi'nde yapılırken, 46 yönetici de çeşitli devlet hastanelerinde kontrole alındı. 
     Sendikaya üye memurlar, yöneticilerinin rahatsızlanarak hastaneye kaldırılmaları üzerine, Ankara Numune Hastanesi önünde yaptıkları eylemle hükümeti protesto etti. 
     BASIN AÇIKLAMASI YAPARKEN BAYILDI 
     Hükümetle yapılan toplu görüşmelerde sonuç alınamaması üzerine açlık grevine başlayan Türkiye Ulaşım-Sen Sivas Şube Başkanı Necati Tanış, basın açıklaması yaparken bayıldı. 
     Türkiye Kamu Sen İl temsilciliği'nce önceki gün başlatılan açlık grevine katılan Türk Ulaşım-Sen Şube Başkanı Tanış, güneşin de etkisiyle bayılınca, arkadaşları tarafından bölgede bulunan bir mağazaya taşındı. Mağaza sahibinin tepki göstermesi üzerine buradan çıkarılan Tanış, ambulans gelinceye kadar bir süre sandalye üzerinde bekletildi. 
     Türkiye Kamu-Sen İl temsilcisi Musa Akkaş, esnafın bu tavrına anlam veremediğini ve mağaza sahibini kınadığını belirtirken, sendika üyeleri de alkışlarla olayı protesto etti. 
     AK Parti il binası önünde düzenlenen eyleme, açlık grevine katılan sendika başkanlarının aileleri de destek verdi. 
     Sendika üyeleri yapılan basın açıklamasının ardından oturma eylemi yapmadan, il binası önünden ayrıldı. 
     ŞEKER KOMASINA GİRDİ 
     Türkiye Kamu-Sen'in toplu görüşmelerde uzlaşma sağlanamaması nedeniyle yurt genelinde başlattığı açlık grevine Düzce'de katılan bir kişi şeker komasına girdi. 
     Alınan bilgiye göre, Kamu-Sen il binasının önündeki çadırda, açlık grevi yapan İlhan Öztürk, rahatsızlanması üzerine, 112 acil servis ambulansı ile Düzce Devlet Hastanesi'ne kaldırıldı. Öztürk'ün şeker komasına girdiği, açlık nedeniyle tansiyonunun düştüğü tespit edildi. 
     Öztürk'ün yanında refakatçi olarak bulunan Düzce Kamu-Sen İl Başkanı Aydın Koç, Devlet Bakanı Mehmet Ali Şahin'in sendikalarla ilgili açıklamalarını ahlaki açıdan doğru bulmadığını ifade ederek, ''Sendikalar arasında hizipçilik çıkarmaya yönelik bir açıklamadır, kendisini kınıyoruz'' dedi. 
     BAŞKAN HASTANEYE KALDIRILDI 
     Hükümetle gerçekleştirilen toplu görüşmelerde anlaşma sağlanamaması üzerine açlık grevi başlatan Türkiye Kamu-Sen'e bağlı Türk Eğitim-Sen Genel Başkanı Şuayip Özcan, hastaneye kaldırıldı. 
     Sıhhiye'deki Abdi İpekçi Parkı'nda devam eden açlık grevine katılan Özcan, öğle saatlerinde rahatsızlanarak ambulansla Numune Hastanesi'ne kaldırıldı. 
     Özcan'ın ambulansa taşınırken Türkiye Kamu-Sen üyesi memurlar, ''Memuru bu hale düşürenler utansın'' diye slogan attılar. 
     Daha önce de Türk Haber-Sen Genel Başkanı İsmail Karadavut hastaneye kaldırılmıştı. 
     
</TEXT>
</DOC>
