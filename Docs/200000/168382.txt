<DOC>
<DOCNO> 168382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/guncel/agun.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan gazetesinin iddiası 
</HEADLINE>
<TEXT>
Silahsızım dedim kurşun attılar 
Chicago Tribune gazetesi Türk özel timci Yüzbaşı Aydın'ın "gözaltında olanları" anlattığını ileri sürerken, Genelkurmay böyle bir açıklama olmadığını belirtti 
     Amerikan basınında Irak'ta Türk askerlerinin gözaltına alınmasıyla yaşanan krizin yankıları sürüyor. Olay gününü Chicago Tribune'e anlatan ve kendisini Yüzbaşı Aydın olarak tanıtan bir özel tim mensubu, ABD'li askerlere İngilizce "Biz Türk askeriyiz, silahsızız" dediği anda başının üzerinden bir mermi geçtiğini ve gözaltına alındıklarında konuşanların tokatlandığını söyledi. 
     Aydın, binanın önünde İngilizce bağrışları ve silah sesleri duyunca Amerikalıların başına bir şey geldiğini zannettiğini ve yardım istemek için geldiklerini düşündüğünü söyledi. Yüzbaşı Aydın, olay günü yaşadıklarını şöyle anlattı 
     "Amerikalıları giriş kapısına vururken görünce şaşkına döndüm. Hemen kapıya koştum ve o anda Amerikalılar kilitleri kırarak içeri girdi. İngilizce 'Biz Türk askeriyiz, silahsızız' dediğim anda başımın üzerinden bir mermi geçti. Beni ve diğer askerleri zorla yere yatırdılar ve ellerimize plastik kelepçeler taktılar. Kafalarımıza plastik torba geçirildi ve sokakta itilerek, askeri kamyonlara bindirildik." 
     
     ÜZGÜNÜZ DEDİLER 
     Yüzbaşı Aydın, kelepçelerin çok sıkı olduğunu, bileklerinden birinin kesildiğini ve araçta konuşmaya kalkışanların tokatlandığını belirterek şöyle devam etti 
     "Sürekli bu bir yanlış anlama, yanlış hedefe saldırdılar, Baas Partisi ya da İslamcı militanları yakaladıklarını düşünüyor olmalılar diye kendime tekrar edip durdum. Kerkük'te sorgulandıktan sonra geçen cumartesi helikopterle Bağdat'ta bir cezaevine götürüldük. Pazara kadar savaş esiri muamelesi gördük. Sonra bizi serbest bırakmaya karar verdiler, bize sigara, su ve yiyecek verdiler. Üzgün olduklarını söylediler, ama bileğimdeki kesikler bana hiç de öyle olmadıklarını anlatıyor." 
     Haberde, operasyonu yapan Kerkük'teki 4. Piyade Tümeni'ne bağlı 173. Hava İndirme Tugayı komutanlarının ertesi gün basın toplantısı düzenlemeyi planladıkları, ancak siyasi krizin patlak vermesi üzerine bundan vazgeçtikleri belirtildi. 
     
Genelkurmay DOĞRU DEĞİL      Genelkurmay Başkanlığı kaynakları, Chicago Tribune gazetesinde, "Yüzbaşı Aydın" isimli bir Türk subayına dayandırılarak verilen haberin doğru olmadığını bildirdi. Kaynaklar, Türk Özel Harek t mensubu bordo berelilerin böyle bir açıklama yapmasının söz konusu olamayacağını ve haberin dikkate alınmaması gerektiğini kaydetti. 
     

</TEXT>
</DOC>
