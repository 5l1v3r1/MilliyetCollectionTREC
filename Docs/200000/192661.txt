<DOC>
<DOCNO> 192661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun10.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gladyatör, rol için alkole veda etti 
</HEADLINE>
<TEXT>

     ''Gladyatör'' filminin ünlü yıldızı Russel Crowe, bir boksörü canlandıracağı ''Cinderella Man'' adlı film için içki kadehlerine veda etti. Crowe, çekimler süresince 63 gün ağzına içki sürmeyecek. 
     Internetteki ''imdb'' sitesinin haberine göre, Crowe, boksör Jim Braddock'ı canlandıracağı film için ''kampa'' girdi. 
     Film için 2 ayı aşkın süre boyunca yaşam tarzını değiştirecek olan Crowe, yapacağı sıkı antrenmanlarla da bir sporcunun formunu yakalayacak. 
     Bu yapımda rolünün hakkını vermek için kilo atacağını belirten Crowe, hamile eşi Danielle Spencer ile Los Angeles'ta yeni formuna uygun giysiler almak için alışverişe çıktıklarını söyledi. Crowe, ''Yeni rolüm için hazırlanıyorum ve forma girmeye çalışıyorum. Alkol kilo almama neden olduğu için de içmeyi bıraktım'' dedi. 
     Alışverişte bir boksör kemeri de aldığını belirten ünlü aktör, ''Bu alışverişlerde bebeğime de giysi seçiyoruz. Her Los Angeles'a geldiğimizde elimiz kolumuz alışveriş poşetleriyle dolu olarak eve dönüyoruz'' açıklamasında bulundu. 
     
</TEXT>
</DOC>
