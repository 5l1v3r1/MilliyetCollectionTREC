<DOC>
<DOCNO> 155065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun35.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Erdoğan Rum siyasilerle de görüşecek" 
</HEADLINE>
<TEXT>

     Başbakan Recep Tayyip Erdoğan'ın cuma günü Kuzey Kıbrıs Türk Cumhuriyeti'ne yapacağı ziyaretle ilgili çeşitli senaryolar ortaya atan Rum basını, bugün de Erdoğan'ın Rum siyasi parti liderleri ile görüşebileceğini iddia etti. 
     Fileleftheros gazetesi, Avrupa Birliği Dönem Başkanı Yunanistan'ın Başbakanı Kostas Simitis'in 19 Nisan'da Kıbrıs Rum kesimini ziyareti sırasında KKTC'den bazı muhalefet partisi yetkilileriyle görüştüğünü anımsatarak, Başbakan Erdoğan'ın KKTC'yi ziyareti sırasında Rum siyasi parti başkanlarıyla KKTC'de buluşmak isteyeceğini ileri sürdü. 
     Bu arada, haberde, Başbakan Erdoğan'ın ziyaretinden sonra Kıbrıs konusunda gelişmeler beklendiği belirtilerek, Atina ve Kıbrıs Rum yönetiminin Kıbrıs konusunda bundan sonra atılacak adımları belirlemek için ''plan tatbikatı'' yaptığı kaydedildi. 
     Öte yandan, Politis gazetesi, Rum yönetiminin, ''Annan planının felsefesinin müzakeresini arzuladığını'' belirttiği haberinde, ''Rum tarafı muhtemel görüşmelerde, yeni devlet kurulacağıyla ilgili Annan planının felsefesini değiştirmeyi ve Kıbrıs Türk idaresi altındaki bölgeye yerleşecek Rumlar için sürenin azaltılmasını talep edecek'' ifadesini kullandı. 
     Gazete, Rum tarafının, BM Genel Sekreteri Kofi Annan'ın Kıbrıs sorununa yeniden dönülmesi için kısa süreli görüşme ve referandum yapılmasına yönelik koşullarını beğenmediğini kaydetti. 
     
</TEXT>
</DOC>
