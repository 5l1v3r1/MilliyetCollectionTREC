<DOC>
<DOCNO> 192429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun15.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ilk kez bir Türk büyükelçi oldu... 
</HEADLINE>
<TEXT>

     Yakın zamana kadar azınlık mensuplarına büyükelçi olma hakkı tanınmayan İngiltere'de, bu kuralın yumuşatılmasından sonra ilk kez bir Türk azınlık mensubu büyükelçilik görevine atandı. 
     İngiliz Dışişleri Bakanlığı'nda 1979 yılından bu yana görev yapan KKTC asıllı Alper Mehmet, Nisan 2004'ten itibaren İngiltere'nin İzlanda'daki büyükelçisi olarak görev yapacak. 
     KKTC'nin Akıncılar köyünden göç ederek Londra'ya yerleşen Bekir Mehmet ve Leman Mehmet'in oğlu olan Alper Mehmet, İngiliz Dışişleri Bakanlığı'nda hakim olan ve azınlık mensubu İngiliz vatandaşlarına sınırlamalar getiren 30-40 yıl önceki anlayışın değişmesini görmekten mutluluk duyduğunu belirtti. 
     Evli ve iki çocuk babası olan 55 yaşındaki Mehmet, ''Britanya'nın hak ve çıkarlarını korumak ve ülkemi en iyi şekilde temsil etmek için elimden geleni yapacağım. Böyle bir göreve layık görülmüş olmak bana gurur veriyor'' diye konuştu. 
     Daha önce İngiltere'de büyükelçilik yapabilmek için ailenin en az iki nesil öncesinin İngiliz vatandaşı olması gerektiği yolunda bir kural uygulanmakta olduğunu ve bu kuralın geçen yıl yumuşatıldığını belirten Alper Mehmet, etnik azınlık mensuplarına da fırsat tanınmasını görmekten mutluluk duyduğunu bildirdi. 
     Mehmet, İngiltere'de büyükelçilik görevine getirilen ilk Türk ve büyük olasılıkla ilk azınlık mensubu olduğunu belirterek, görevini layıkıyla yerine getirmeye çalışacağını bildirdi. 
     Eşi Galli olan Alper Mehmet'in anne ve babası da bu gelişmeden mutluluk duydu. BBC radyosuna konuk olan anne ve baba, oğullarının yeni göreviyle gurur duyduklarını ve zor geçen yaşamlarının son yıllarında oğullarının geldiği bu mertebenin kendileri için en büyük ödül olduğunu vurguladı. 
     İzlanda dili de dahil 7 dil konuşabilen Alper Mehmet, 1973 yılında memuriyete İçişleri Bakanlığı bünyesinde başladı. 1979 yılında Dışişleri Bakanlığı'na geçen Mehmet, 1979-1983 yılları arasında Nijerya'daki İngiliz Yüksek Komiserliği'nde görev yaptı. Daha sonra Romanya'ya atanan ve Çavuşesku dönemi Romanya'sında 3 yıl görev yapan Mehmet, İzlanda'da 1989-1993 yılları arasında diplomatik görevde bulundu. Dışişleri Bakanlığı bünyesinde basın sözcülüğü de yapan Mehmet Alper, İzlanda'daki görevi dolayısıyla, Kraliçe tarafından verilen MVO Member of the Royal Victorian Order ödülüne de layık görüldü. 
     
</TEXT>
</DOC>
