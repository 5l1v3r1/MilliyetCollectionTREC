<DOC>
<DOCNO> 153746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko21.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu MGK'da özel anlam çıkarılacak bir husus yok 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, dünkü Milli Güvenlik Kurulu toplantısında laiklik konusunun ele alınmasıyla ilgili, ''Laiklik konusunda bugünkü hükümetin, bundan önceki hükümetin bir hassasiyet içinde olması gerekir. Konunun bir kez daha MGK'da paylaşılmasında yadırganacak veya özel bir anlam çıkarılacak bir husus yok'' dedi. 
     Başesgioğlu, TÜSİAD'ın ''Türkiye'de İş Gücü Piyasası ve İşsizlik'' raporunun açıklandığı toplantının ardından, gazetecilerin sorularını yanıtladı. 
     Bakan Başesgioğlu, İş Yasası'nın geçerli olacağı işletmelerdeki maksimum eleman sayısına ilişkin bir soru üzerine, Bütçe Çalışma Komisyonu'ndan en son geçtiği şeklinden farklı olarak kapsamıyla ilgili herhangi bir değişiklik yapılmadığını, ancak böyle bir tartışmanın sürdüğünü söyledi. 
     İşletmelerin kapsamı konusunda bir değişiklik yapılıp yapılmayacağının parlamentoda da tartışıldığını ifade eden Başesgioğlu, şöyle devam etti 
     ''Yasa genel kurulda tartışılırken, kapsamı konusunu da ele alıp değerlendireceğiz. Şu anda benim bir rakam telaffuz etmem mümkün değil. Ancak, ülke gerçekleri doğrultusunda işletmeleri korumak için bu sayının artırılması konusunda bir eğilim var. Bu konuyla ilgili İş Yasası ve İş Güvencesi alanlarındaki denge bozulmuş şu anda bu dengeyi kurmaya çalışıyoruz.'' İş Yasası'nın genel kuruldan bir an önce çıkmasını arzu ettiklerini ifade eden Bakan Başesgioğlu, ''Muhalefetin bu konuda bir direnci var ama bu yasanın çıkması lazım. Bu ülkede işsizliği indirmek için yasa bir argüman, enstrüman olacak'' diye konuştu. 
     Murat Başesgioğlu, yasa kapsamında üçlü bir kurumsal mekanizma da öngördüklerini kaydederek, hükümet, işçi ve işveren kuruluşlarının bu üçlü mekanizma doğrultusunda kurumsal bir şekilde çalışma hayatını denetleyeceklerini söyledi. 
     Herhangi bir aksaklık doğması halinde bu mekanizma içinde yer alanların önerilerini bakanlığa sunabileceklerini belirten Başesgioğlu, ''Yani, bu yasalar uygulamaya girdiğinde başıboş kalmayacak'' dedi. 
     
     MGK TOPLANTISI 
     Başesgioğlu, ''Dün yapılan MGK toplantısında laiklik ön plana geçti. Bunu nasıl değerlendiriyorsunuz '' sorusu üzerine, MGK'nın anayasal bir kurum olduğunu ifade ederek, ''Burada yapılacak toplantıya kendi manasından öteye manalar yüklemek doğru değildir'' dedi. 
     MGK'nın her ay rutin olarak toplantı yaptığına değinen Başesgioğlu, ''Çalışma usulleri özel kanunla belirlenir. Orada bildiriye geçen hükümlerde katılan üyelerin ortak bir mutabakatıyla bildiriye derç edilir'' dedi. 
     Laiklik konusunda hükümetin ve devletin bütün müesselerinin hassasiyeti bulunduğunu vurgulayan Başesgioğlu, şöyle devam etti 
     ''Bu hassasiyeti paylaşmamak mümkün değil. Bu anayasal sistemimizde yer alan Cumhuriyetimizin temel niteliklerinden birisidir. Laiklik konusunda bugünkü hükümetin, bundan önceki hükümetin bir hassasiyet içinde olması gerekir. Zaten bu anayasal bir görevdir. Laiklik konusunun bir kez daha MGK'da paylaşılmasında yadırganacak veya özel bir anlam çıkaracak husus yok.'' Murat Başesgioğlu, ''İşsizlik Raporu'nun 1 Mayıs'da açıklanmasının özel bir nedeni var mı '' sorusunu da, ''İşsizlik gibi bir konunun 1 Mayıs'ta tartışılması önemlidir. Buna başka manalar yüklememek gerekir. Raporun bugün açıklanması tamamen bir tesadüftür'' şeklinde yanıtladı. 
     Başesgioğlu, ''Önceden kamunun çok fazla istihdam olanağı olmadığını söylemiştiniz. Bu konuda özel sektöre belli yaptırımlar getirilecek mi '' sorusunu da, şöyle yanıtladı 
     ''Serbest pazar ekonomisinde bu işi yaptırımlarla değil teşviklerle ve özendirecek önlemlerle çözmemiz lazım. Hiç kimseye bu kadar sermayeyle şu kadar mükellefiyetin altına gir deme hakkımız yok. Biz de istihdamın üzerindeki yükleri olabildiğince azaltarak hedefler doğrultusunda istihdam artışını kademeli olarak gerçekleştirmeyi istiyoruz.'' Türk Sanayicileri ve İşadamları Derneği TÜSİAD Başkanı Tuncay Özilhan da, bir basın mensubunun ''Sizin açıkladığınız raporda ekonomi ve işsizlik öncelikli sorunlar olarak açıklandı. Ama MGK'nın sonucunda ilk madde laiklik oldu. Bunu nasıl değerlendiriyorsunuz '' şeklindeki sorusu üzerine, şunları kaydetti 
     ''Biz galiba toplum olarak bunu biraz fazla abarttık. Yani Türkiye'nin üzerinde durması gereken çok önemli konular olduğuna da inanıyorum. Mesela, içerde konuştuğumuz işsizlik konusu Türkiye'nin önümüzdeki 5-10 senesini de kapsayacak ve büyük sıkıntılar yaratacak ölçüde. Dolayısıyla MGK'da konuşulmuştu, geçmişte de konuşuldu. Ama bizim iş alemi olarak beklentimiz önümüzdeki dönemde bu ekonominin istikrara kavuşturulması ve bu konuda atılacak birçok adımın Türkiye'nin problemlerini çözmede çok önemli katkısı olacaktır diye düşünüyoruz.'' Özilhan, işsizlik sorununun terörden sonraki en büyük tehditi oluşturduğu yönünde daha önce yaptığı açıklamasının hatırlatılması üzerine de, bu görüşü sürdürdüklerini ve TÜSİAD olarak bunu gündemde tutmaya devam edeceklerini belirterek, hükümetin de bu konuda yoğun bir çaba içinde olduğunu vurguladı. 
     




</TEXT>
</DOC>
