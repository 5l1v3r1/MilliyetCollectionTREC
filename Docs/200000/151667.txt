<DOC>
<DOCNO> 151667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo28.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor konumunu korumak istiyor... 
</HEADLINE>
<TEXT>

     İkinci Futbol Ligi A Kategorisi'nde puan cetvelinde 3. sırada yer alan Çaykur Rizespor'un teknik direktörü Hikmet Karaman, ligdeki konumlarını korumak istediklerini söyledi. 
     Karaman, Sakaryaspor maçında arzu etmedikleri bir sonuçla karşılaştıklarını ve haftayı puansız kapadıklarını belirterek, ''Ancak biz bir hedef belirledik. Bu hedefi gerçekleştirmek için bir yol bulacağız. Ligde Sivasspor ve Büyükşehir Belediyesi Ankaraspor gibi takımlar bizden 11 puan öndeydiler ancak şu anda bizim alt sıralarımızdalar. Karamsarlığa kapılmaya gerek yok. Hedef doğrultusunda gerekeni yapacağız'' dedi. 
     Erzurumspor ile yapacakları karşılaşmanın kendileri açısından çok önemli olduğunu da ifade eden Karaman, şöyle konuştu 
     ''Rakibimiz bu maça umut maçı olarak bakıyor. Geçen hafta farklı yenilgi aldılar, ancak bu maçın nasıl bir maç olacağı belli değil. Biz kendi işimize bakıyoruz. Önümüzdeki 3 maçtan 9 puanla ayrılmak istiyoruz. Erzurumspor, Gümüşhane Doğanspor ve İzmirspor'u yenersek, alt sıramızda bulunan takımlarla aramızdaki farkı açacağımızı düşünüyoruz.'' 
     





</TEXT>
</DOC>
