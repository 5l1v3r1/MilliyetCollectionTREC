<DOC>
<DOCNO> 161630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yazar/altan.html </URL>
<DATE> 2003/06/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Rezaletlerin görkemli panayırı ne güzel... 
</HEADLINE>
<TEXT>

     Küreselleşmenin hızlandırdığı bir saydamlaşma önünde ortaçağlardan kalma hipnozlarla, o tür taşlaşmış koşullanmaları kendisine paravana yapan avanta ve üçkağıtçılığın, nasıl çene atmaya başladığını izlemek... 
     Örneğin dünkü Posta'nın şu manşetine bir bakalım 
     "Meclis'te panik - İşte böyle batıyoruz - Bayındırlık Bakanı Ergezen açıkladı Türkiye bütçesinin üçte biri yolsuzluğa, üçte biri israfa gidiyor. Şeytanın bile aklına gelmeyen yolsuzluklar yapılmış"... 
     Kah kah kah gülmez misiniz 
     
     Şimdi biliyorum, gençler 
     - Posta'nın manşeti ülkesini sevenler için, üzüntüden kahrolunacak bir manşet, diyecekler neresi var bunun kah kah kah gülünecek 
     Oysa dünkü Hürriyet'in manşeti de, yüzlerce yıllık bir rezaletler tefrikasının, nihayet su yüzüne vurmaya başlamasındaki zevkli bir saydamlaşmayı taşıyor 
     "Yalıdaki pijamalı hortumcu kim"... 
     Doğrusu "milli kültür" sloganını, yerli yersiz kuru sıkı patlatanlardan değilseniz, gülmezsiniz de ne yaparsınız 
     
     Bakın İsmail Habib, lise son sınıflar için yazdığı, 1937 yılında basılmış "Edebi yeniliğimiz" yapıtındaki "Ziya Paşa" bölümünde ne diyor 
     "...Mutlakiyeti devirmek için Avrupa'ya kaçan, meşrutiyeti getirmek için Avrupa'da yaşayan ihtilalci şairin sesi, İsviçre'nin beyaz başlı dağlarından Boğaziçinin yeşil sırtlı maviliklerine çarpıyor Hep acizler ezilip çiğnenecek, hep ikbalde olanlar fenalıklarında devam edip gidecekler mi Hem milyonla çal, payen gene en yüksek olsun, lakin aç bir biçare birkaç kuruş mu irtikap etti, yeri zindandır. Namus ve hamiyet Bunlar fakirlere verilsin akça ve imansızlık Bunları da ikbaldekilere dağıt 
     Af ile mübeşşer midir ashab - ı moratip 
     Kanun - u ceza acze mi has demektir 
     Milyonla çalan mesned - i izzette serefraz 
     Birkaç kuruşu mürtekibin cayi kürektir" 
     Yıl 1867 - 68 falan... 
     
     Şimdi gelelim 1910'lara... 30 - 40 yıl sonrasına... 2. Meşrutiyet ilan edilmiş. 
     Bakın bu kez de Tevfik Fikret neler yazıyor 
     Bu sofracık, efendiler - ki yutulmaya çok hazır 
     Huzurunuzda titriyor - şu milletin hayatıdır 
     Şu milletin ki muztarip, şu milletin ki muhtazır can çekişen 
     Fakat sakın çekinmeyin, yiyin, yutun hapır hapır... 
     
     Yiyin efendiler yiyin bu sofra iştahı sizin 
     Doyunca, tıksırınca, çatlayıncaya kadar yiyin. 
     
     Dünkü Milliyet'in manşetine gelince 
     "Sahiller halka 'kapanıyor'" 
     Ve tarih 2003 yılının Haziran başı... 
     Falih Rıfkı'nın deyimiyle, lütfen söyler misiniz, milli kültürümüzün sayfalara yansımış belgeleriyle haşır neşir olarak da yıllar geçirmiş bir kalem emekçisi olan bendeniz, kahkahalarla gülmeyeyim de ne yapayım 
     
     Anladık, bol bol patlatılan "milli kültür" kurusıkısı falan da... 
     Şayet Bayındırlık Bakanı Azmi Ateş, TBMM Yolsuzlukları Araştırma Komisyonu'nda yaptığı açıklamaları, 1965 - 66 - 67 yıllarında Meclis kürsüsünden yapmaya kalksaydı Süleyman Bey'in çoğunluğu tarafından linç edilmeye kalkılır, dokunulmazlığı kaldırılır, vatan haini falan ilan edilirdi... 
     Bakmak gerekir o dönemin Meclis tutanaklarına... 
     "Milli kültür" dondurulmuş hipnozların refleksleri, demek değildir sadece. Aynı zamanda o toplumdaki etki - tepki oluşumlarının tarihsel tablosuyla da, harman yerinde düven sürmek demektir. 
     
     Türkiye de ister istemez saydamlaşıyor... Daha kimbilir neler ve neler çıkacak ortaya... 
     "Bilim" ve "politika" kavramlarının tanımlamalarını yapmadan Hz. Muhammed'in ne zaman belgeselleştiği tam bilinmeyen hadisleriyle, rönesans klasiklerinin bazen birbirine benzeyen önerilerindeki amaç ve açı farklarını iyi değerlendirmeden, kişilik kanıtlamaya kalkılmamalı... 
     
     Türkiye gitgide saydamlaşıyor, daha da saydamlaşacak... 
     21. yüzyılın dinamikleriyle, kendi mesleklerinin kalite boyutunda bütünleşemeyenler ve dubaracı üçkağıtçılar, okkanın altına gitmeye başlasa da enseyi karartmayın... 
     İnsanlık kötüye gitmez, Türkiye de gitmez olsa olsa - statükoyu kolayca aşamama nedeniyle - bazı çalkantılardan geçebilir 20 - 30 yıl... 
     Sonra Sonrası selamet... 
     O nedenle olayların gelişimine baktıkça, şimdiden başlayabilirsiniz gülmeye... 
     
     

</TEXT>
</DOC>
