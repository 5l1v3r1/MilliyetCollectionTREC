<DOC>
<DOCNO> 180739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo10.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe'ye bileniyor... 
</HEADLINE>
<TEXT>

     Gaziantepspor, Fenerbahçe ile yapacağı karşılaşmaya iddialı hazırlanıyor. 
     Kulüp başkanı Celal Doğan, futbolcu eksiğinin asla mazaret olmayacağını, sahaya sonuçta 11 kişinin çıkacağını söyledi. 
     Gaziantepspor'un, hangi sahada olursa olsun kişilikli futbol oynadığını belirten Doğan, ''Fenerbahçe eski Fenerbahçe değil. Kazanmak isteyen, koşan agresif bir rakiple oynayacağız. Güzel bir karşılaşma olacağını sanıyorum. Gaziantepspor güzel bir futbol ziyafeti verecek. Kazanan tarafın biz olmasını istiyoruz. Korkumuz yok, kaliteli bir kadroya sahibiz. Yüreğimizi ortaya koyacağız'' diye konuştu. 
     İbrahim Toraman ile ilgili çıkan transfer haberlerine tepki gösteren Doğan, ''Basının hayal dünyası çok geniş. Beşiktaş ve Fenerbahçe istiyor. İbrahim'in bizimle 3 yıllık sözleşmesi var. 5 ay konuştular, yine boşa çıkacak'' dedi. 
     UEFA Kupası'nda Hapoel Tel Aviv ile 2. kez eşleştiklerini hatırlatan Doğan, ''Bundan önceki karşılaşmada 3 gol birden attık, ancak hepsini bizim kaleye attık. Bu sefer Hapoel kalesine gol atıp, elemek istiyoruz. Gaziantepspor olarak ülkemize puanlar kazandırmak istiyoruz. Rakibimizi eleyecek güçteyiz. Avantajlı bir sonuçla çıkacağımız deplasmanda turu geçeriz. Taraftar desteğiyle bu işi bitiririz.'' 
     
</TEXT>
</DOC>
