<DOC>
<DOCNO> 176764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo11.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba istifa haberlerini yalanladı... 
</HEADLINE>
<TEXT>

     Trabzonspor Teknik Direktörü Samet Aybaba, kendisinin istifa edebileceği yönündeki haberlerin gerçeği yansıtmadığını söyledi. 
     Samet Aybaba, bordo-mavili takımın bugünkü antrenmanında yaptığı açıklamada, sezon başında kendilerine bir hedef belirlediklerini ve bunu gerçekleştirmeye çalıştıklarını belirterek, ''Benim Trabzonsporlular'a sözüm var. İstifa edeceğim biçimindeki haberler yalan'' dedi. 
     Kendisinin özellikle bu sezon daha agresif gibi gösterilmeye çalışıldığını da ifade eden Aybaba, şöyle devam etti 
     ''Eğer, biz bir stres yaşıyorsak, bu camiaya verdiğimiz sözden kaynaklanıyor. Başarı için ne gerekiyorsa yapacağız. Fenerbahçe maçında, hakemle diyaloğumda en ufak birşey yoktu. Sadece hakeme bize verilen kararların neden Fenerbahçe'ye karşı verilmediğini sordum. Hakemler dikkatli olmalı. Bir Trabzonspor teknik direktörünü dışarı atarken, bir sebep göstermeli.'' Fenerbahçe maçının ardından, bordo-mavili takımda bazı sorunların bulunduğunu ve bu sorunların çözülmemesi durumunda görevi sürdürmeyeceği yönünde açıklamalar yapan Aybaba, sözlerini şöyle sürdürdü 
     ''Ufak tefek sorunlar var. Bunları saha içinde biz, saha dışında da yönetim çözecek. İşini iyi yapanı takdir ediyorsak, kötü yapanı da cezalandıracağız. Ekonomik sorunlar da var, diğer sorunlar da var. Bunların çözümüne bugün yarın başlayacağız.'' Bir teknik adamın hiçbir futbolcuyla sorununun olmayacağını da ifade eden Aybaba, ''Oumar, Fenerbahçe maçında kırmızı kart görerek, yapmaması gerekeni yaptı. Avrupa'nın en yavaş oyuncusunu santra önünde düşürdü. Cezası neyse alacak'' diye konuştu. 
     
     MAXIM'İN OYNAMAMASI 
     Aybaba, Fenerbahçe maçında hazır olmadığı için Maxim Romaschenko'ya forma giyme şansı vermediğini de yineleyerek, şöyle konuştu 
     ''Maxim, 3 ay boyunca çalışmayan bir oyuncuydu. Bu oyuncuyu Fenerbahçe maçında oynatmak bir cinayet olurdu. Bizle 6 gün çalışmış. Kendi başına da 3 gün çalışmış ve yüklemeden dolayı ayağında bir sorun vardı. Bir futbolcunun oynaması için takımla en az 12 gün birlikte çalışması gerekmektedir.'' Aybaba, Fenerbahçe maçında tribünde çıkan olaylarda Trabzonspor taraftarlarının daha sağduyulu olduğunu ve sahaya girmediğini de sözlerine ekledi. 
     
</TEXT>
</DOC>
