<DOC>
<DOCNO> 159404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yasam/yas01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoldan 'kız kaçırma' 
</HEADLINE>
<TEXT>

Şehrin göbeğinde üç kişi tarafından kaçırılmak istenen üniversiteli bir genç kızı, mahallenin gençleri kurtardı. Saldırganlar afla salıverilmişti 
     ÖZDEN ELÇİ, ÖZGÜR CANSU DHA 

     Bolu'da üniversite öğrencisi C.G. 19 , önceki gece şehrin göbeğinde afla cezaevinden çıkan 'gasp ve adam öldürme' suçlarından sabıkalı üç kişi tarafından kaçırılmak istendi. 
     Öğrenci arkadaşları ile kaldığı evden gezmek için dışarı çıkan Abant İzzet Baysal Üniversitesi İşletme Bölümü öğrencisi G., saat 23.30 sıralarında halen boş olan eski Hükümet Konağı önüne geldiğinde, kaldırıma yanaşan otomobilden üç kişi indi. Saldırganlar, genç kızı kolundan tutup otomobile bindirmek isterken çığlık atan G.'nin sesini çevrede bulunan birkaç genç duydu. Gençlerin koşması üzerine saldırganlar paniğe kapılıp kaçtı. 
     Bahçelievler Karakolu'na götürülen ve olayın şokunu uzun süre üzerinden atamayan G. ifadesinde, "Saldırganların hiçbirini tanımıyorum. Gezmeye çıkmıştım. Beni kaçırmak istediler. Otomobilden inerek bana saldırdılar. Bağırınca çevredekiler yardımıma koştu. Panikleyerek kaçtılar" dedi. 
     
     'Hatırlamıyoruz' 
     Kendisini kurtaran gençlere ve polise teşekkür eden genç kız, İzzet Baysal Devlet Hastanesi'nde tedavi edildikten sonra evine gönderildi. 
     Görgü tanıklarının ifadesi üzerine operasyon başlatan polis, Mudurnu yolunda benzinleri bitince ormanlık alana kaçan saldırganlardan Turgut Öztekin'i 37 yakaladı. Öztekin'in ifadesi üzerine diğer iki saldırgan Kemal 40 ve Mustafa Uçar 36 kardeşler de ele geçirildi. Saldırganlar, alkollü olduklarını ve ne yaptıklarının farkına varamadıklarını söyledi. 
     

</TEXT>
</DOC>
