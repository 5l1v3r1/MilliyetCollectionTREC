<DOC>
<DOCNO> 163087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/guncel/gun02.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tükürükçü' sanıklar duruşmaya gelemedi 
</HEADLINE>
<TEXT>

Gözaltındaki iki kadına tükürük yutturdukları iddiasıyla haklarında dava açılan 4 polis, "Konferanstayız" deyip duruşmaya katılmadı... 
     ESRA ALUS İstanbul 

     Naciye Çoğaltay ve Sunay Yeşildağ'a gözaltında işkence yaptıkları iddiasıyla haklarında dava açılan dört polis duruşmaya katılmazken, Yeşildağ ve Çoğaltay h kime işkenceci polislerden ikisini koridorda gördüklerini söyledi. İstanbul 4. Ağır Ceza Mahkemesi'ndeki ilk duruşmaya sanık polis memurları Ömer Özüyılmaz, Ömer Faruk Albayrak, Feyzullah İlker Serdar ve Özkan Ekici, uluslararası bir konferansta görevli oldukları gerekçesiyle mazeret bildirerek katılmadı. 
     
     ÇIRILÇIPLAK SOYDULAR 
     Sunay Yeşildağ, yaşadıklarını şöyle anlattı "Şınav çektirilip tek ayak üzerinde tutuluyorduk. Elektrik verildi, soğuk su döküldü. Giysilerim tamamen çıkarıldı. Göğsüme ve kafama vurdular. Bu nedenle yoğun kanamam da oldu. 10 kişi kadarlardı. Tecavüzle tehdit ettiler. Başkalarına nasıl tecavüz ettiklerini anlattılar. Ağzıma tükürdüler, sonra yutmamı istediler." 
     
     KADIN KURULUŞLARI İZLEDİ 
     Çoğaltay ise kendisine de aynı yöntemlerin kullanıldığını, ayrıntıları mahkemede anlatmak istemediğini söyledi. Mahkeme heyeti, duruşmayı eksikliklerin giderilmesi için erteledi. İlk duruşmayı Hollanda Başkonsolosluğu ile çeşitli kadın kuruluşları da izledi. 
     
'Gözüme uyku girmiyor'      22 yaşındaki Naciye Çoğaltay, Siirt'ten İstanbul'a göç eden bir ailenin kızı. İlkokuldan sonra eve katkısı olsun diye çeşitli tekstil atölyelerinde çalıştı. Çoğaltay, 23 Eylül 2002'de Atışalanı Köprüsü üzerinde yeğeniyle yürürken gözaltına alındı. "Artık uyuyamıyorum. Uyuduğum zaman da garip rüyalar görüyorum" diyor. 28 yaşındaki Sunay Yeşildağ ise Elazığ doğumlu. Trakya Üniversitesi Sanat Tarihi Bölümü'ndeki eğitimini üçüncü sınıfta bıraktı. Ağabeyinin yanında pazarlama işinde çalışırken 24 Eylül 2002'de ablasının evinden çıktıktan sonra Göztepe'de gözaltına alındı, "Şimdi geleceği düşünemiyorum, ama biliyorum ki artık her şey farklı olacak" diye konuşuyor. 
     

</TEXT>
</DOC>
