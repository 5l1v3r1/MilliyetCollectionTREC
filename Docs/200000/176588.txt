<DOC>
<DOCNO> 176588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/eko03.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz cihaz 
</HEADLINE>
<TEXT>

   Hakan Uzan aranırken ele geçirilen görüntü ve ses değiştirme amaçlı cihazın kullanımının yasadışı olduğu belirtildi 
      ERDAL KILINÇ İstanbul, FATİH KARAÇALI Adana DHA 
   
   Mali Şube ekipleri Hakan Uzan'ı ararken, bir çanta içinde esrarengiz bir cihaz ele geçirdi. Görüntüyü ve sesi değiştirme özelliğine sahip cihazın Hakan Uzan'ın önceki gün gözaltına alınıp serbest bırakılan asistanı Meltem İşgörür'de bulunduğu öğrenildi. Polisin cihazla birlikte görüntü ve sese ulaştığı, bunların kime ait olduğunu ve ne amaçla kaydedildiğini araştırdığı bildirildi. Bu tür cihazları daha çok istihbarat görevlilerinin kullandığı, kötü niyetli olarak da Türkiye'ye sokmanın mümkün olduğu kaydedildi. 
   Üst düzey eski bir emniyet yetkilisi, yaklaşık 5 yıldır bu cihazların piyasada olduğunu belirterek, "Bunlar, sesi değiştiren, dönüştüren, üzüntülü - sevinçli, yaşlı veya çocuk sesi haline getirebilen cihazlar. Kötü niyetli kişiler şantaj amaçlı kullanabilir" dedi. 
   Kullanımı yasadışı olan bu cihazla kaydedilen ya da değişikliğe uğratılan ses mahkemelerde delil olarak kabul edilmiyor. 
   
   Elektro şok aletli koruma 
   Adana'da GP Genel Başkanı Cem Uzan'a sözlü sataşmada bulunan 42 yaşındaki Selahattin Dağlı'yı cadde ortasında tartakladığı iddiasıyla bir süre gözaltında tutulan özel korumaların şefi 35 yaşındaki Necat Aksakal'ın üzerinden elektro şok aleti çıktı. 25 bin voltluk elektro şok aletinin insanları bayıltma özelliği bulunuyor. 
   
   24 farklı ses imk nı    Hakan Uzan'ın asistanında ele geçirilen cihazla tüm seslerle oynamak, örneğin bir erkek sesini kadın sesine dönüştürmek, hızlı bir konuşmayı ağırlaştırmak mümkün. İnternetteki sitelerde de "Sadece özel dedektifler ve profesyoneller için" diye tanıtılan ses değiştirici telefonlar ve cihazlar satılıyor. Bu cihazlar kişinin sesini 7, 16 veya 24 ayrı ses tonuna çevirebiliyor. 
   
   
</TEXT>
</DOC>
