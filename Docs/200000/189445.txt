<DOC>
<DOCNO> 189445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/bnba.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saatli bombalar 
</HEADLINE>
<TEXT>

   NBA bu sezon yeni yetenekleri alkışlamaya hazırlanıyor. Mehmet Okur'un da yer aldığı isimler arasında Kirilenko, Curry, Randolph ve Yao Ming bulunuyor 
      NBA'ye yakın plan 

   METE AKTAŞ mete.aktas altinciadam.net 

   
   NBA'DE takımlar transfer mevsimi boyunca bütçelerinin elverdiğince, milyonlarca dolar harcayarak takımlarına şampiyonluk yolunu açacak veya en azından play - off heyecanı yaşatacak oyuncuları bünyelerine katmaya çalışırlar. Ama bazen, takımları bu hedeflerine ulaştıranlar, o servet dağıttıkları isimler değil, daha önce dikkati çekmeyen, ama bir anda yaptığı patlama ile "Bu çocuk da nereden çıktı " sorusunu sordurtan genç yetenekler olur. Tıpkı geçen yıl Golden State forması ile muhteşem bir sezon geçiren ve Yılın En çok İlerleme Kaydeden Oyuncusu Ödülü'nü kazanan Gilbert Arenas ve Phoenix'in play - off'a kalmasında büyük rol oynayarak Yılın Çaylağı Ödülü'nü kazanan 20 yaşındaki Amare Stoudemire gibi. 
   İşte biz de bu hafta 2003-04 sezonunda patlamaya hazır genç yıldız adaylarını mercek altına alıyoruz. Aralarında tanıdık bir isim de var Detroit Pistons forması giyen milli yıldızımız Mehmet Okur. 
   
   1- Andrei Kirilenko Utah Jazz 
   Efes Pilsen Mini Dünya Kupası ve Avrupa Şampiyonası'nda sergilediği muazzzam performanslarla dikkati çeken, oyununu oldukça geliştirdiğini gözlemlediğimiz 22 yaşındaki Rus forvet. 18 yıl sonra sone eren Karl Malone - John Stockton hanedanlığının ardından yeniden yapılanma sürecine giren Utah Jazz'da sürekli ilk 5 başlayacak ve takımda liderliğe soyunacak. 
   
   2 - Eddy Curry Chicago Bulls 
   "Bebek Shaq" unvanlı 2.11 boyundaki genç pivot, iri fiziği ve hücumdaki yetenekleri ile geçmişini arayan Bulls'un bu yıl pota altındaki en önemli silahı olacak. Doğu'nun en yetenekli uzunlarından biri olan Curry'nin istatistiklerini ikiye katlaması kimseyi şaşırtmayacak. 
   
   3 - Zach Randolph Portland Trail Blazers 
   Geçen yıl play - off'ta Dallas serisinde ortaya koyduğu oyunla dikkati çeken Randolph, 12 ay önce Portland benchinin derinliklerindeyken, şimdi ilk 5'te başlamaya hazırlanıyor. 21 yaşındaki forvetin performansı, Blazers'ın play - off yolundaki kaderini doğrudan etkileyecek. 
   
   4 - Mehmet Okur Detroit Pistons 
   Avrupa Şampiyonası'nın yıldızlarından biriydi. Ama herkes Memo'nun turnuvadaki performansını ağzı açık şekilde izlerken Detroit Başkanı Joe Dumars "Mehmet'ten bu performansı beklediğimiz için hiç şaşırmadık" diyordu. Çünkü çaylak sezonunda Memo'nun neler yapabildiğini ve gelecekte neler yapabileceğini görmüştü Dumars. İşte Pistons'ın bu derece büyük umutlar bağladığı ve gelecek yıl transferde kaptırmamak için şimdiden harekete geçtiği Mehmet Okur, bu sezon ilk 5 başlayacak Pistons'ın ön alanındaki en önemli skor opsiyonu olacak. 
   
   5 - Yao Ming Houston Rockets 
   2.26'lik "Seyyar Çin Seddi" geçen yıl çaylak sezonunda ne denli yetenekli bir oyuncu olduğunu gösterdi göstermesine ama, maç başına sadece 29 dakika sahada kaldı. Yeni Rockets coachu Jeff Van Gundy'nin oyun sisteminde Ming daha önemli bir role sahip olacak ve artan oyun süresi ile birlikte daha dominant bir Ming izleyeceğiz. 
   
   Ve diğerleri 
   Emanuel Ginobili Spurs Jamal Crawford Bulls Corey Maggette Clippers Darius Miles Cavaliers Tayshaun Prince Detroit Jamaal Magloire Hornets Marko Jaric Clippers . 
   
   
</TEXT>
</DOC>
