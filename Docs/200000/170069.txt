<DOC>
<DOCNO> 170069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur20.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağcılar'da polis niye ateş etti İşte ilk ifadeler... 
</HEADLINE>
<TEXT>

     Bağcılar'da polisin ihtarına uymadığı gerekçesiyle vurulan ve kaldırıldığı hastanede ölen İbrahim Demircan'ın cenazesi, Sinop'a götürüldü. 
     Olaydan sonra Adli Tıp Kurumu Morgu'na kaldırılan Demircan'ın cenazesi, yakınlarınca buradan alındı. 
     Önce Kazım Karabekir Mahallesi 5 1. Sokak'taki evine götürülen İbrahim Demircan'ın 24 cenazesi, burada Türk Bayrağı'na sarıldı. 
     Okunan duanın ardından Demircan'ın cenazesi, toprağa verilmek üzere memleketi olan Sinop'un Boyabat İlçesi Saraçay Köyü'ne götürüldü. 
     
     YAKINLARI TEPKİLİ 

     Bu arada Demircan'ın yakınları, gazetecilerin konuya ilişkin sorularını yanıtlarken, Kenan Aksakal'ın dün akşam babasının otomobilini aldığını, polisleri görünce de ehliyeti bulunmadığından kaçmaya çalıştığını öne sürdüler. 
     Yakınları, demir ve hurdacılıkla uğraşan İbrahim Demircan'ın da bu sırada otomobilde bulunduğunu anlattılar. 
     İbrahim Demircan'ın babası Hasan Demircan ise olayın sorumlularının cezalandırılmasını istedi. 
     
     GÖZALTINA ALINAN POLİSİN İFADESİ 

     Öte yandan, Bağcılar İlçe Emniyet Müdürlüğü'nde görevli polis memuru H.Ç, olaydan sonra Asayiş Şube Müdürlüğü'nde gözaltına alındı. 
     Polis memurunun ifadesinde, ''olaydan bir süre önce bir soygun yaşandığını ve kaçan otomobil bildirildiğini, 2 kişinin içinde bulunduğu aracı da benzerliği nedeniyle izlemeye aldıklarını'' söylediği kaydedildi. 
     ''İhtarlara uymayıp kaçan otomobilin sürücüsünün bir süre sonra aracı durdurup uzaklaştığını'' ifade eden polis memurunun, ''diğer polisler kaçan Kenan Aksakal'ı izlerken, kendisinin otomobilde bulunan İbrahim Demircan'ı dışarı çıkartmaya çalıştığını'' anlattığı belirtildi. 
     ''Havaya uyarı ateşi açmasına rağmen İbrahim Demircan'ın araçtan çıkmak istemediğini'' söyleyen polis memurunun, ''Bunun üzerine genci otomobilden dışarı almaya çalıştığını, bu sırada kendisine kafa atmaya ve kaçmaya çalışması nedeniyle aralarında boğuşma çıktığını, bu sırada elindeki silahın patladığını, kesinlikle öldürme gibi bir kastı olmadığını'' belirttiği bildirildi. 
     Bu arada polis yetkilileri, Kenan Aksakal'ın çeşitli otomobil hırsızlığı ve kapkaç olaylarından dolayı poliste kaydı bulunduğunu, ayrıca Fatih Cumhuriyet Savcılığı'nca da bir konuya ilişkin arandığını söylediler. 
     
</TEXT>
</DOC>
