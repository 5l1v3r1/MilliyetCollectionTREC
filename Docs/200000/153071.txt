<DOC>
<DOCNO> 153071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur02.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine töre cinayeti... Hamile kalan kız abisini tarafından öldürüldü 
</HEADLINE>
<TEXT>

     Manisa'nın Turgutlu İlçesi'nde oturan ve hamile kaldığı için ağabeyi tarafından İzmir'e getirilerek tabancayla öldürülen 16 yaşındaki kızın cesedi, cinayetten yaklaşık 1,5 ay sonra bulundu. 
     Alınan bilgiye göre, Ç.İ.'nin babası Hüseyin İ., 7 Mart tarihinde Turgutlu İlçe Emniyet Müdürlüğü'ne başvurarak kızının kayıp olduğunu bildirdi. 
     Turgutlu polisinin konuyla ilgili araştırması sürerken, Mersin'deki aile üyelerinden bir kişi tarafından Turgutlu İlçe Emniyet Müdürlüğü'ne gönderilen mektupta, ''Ç.İ.'nin hamile bırakıldığı ve ailenin töre gereği kızlarını öldürdüğü'' kaydedildi. 
     Bunun üzerine polis, Turgutlu Sağlık Ocağı ve devlet hastanelerinden yaptığı araştırmada, kızın 7 aylık hamile olduğunu tespit etti. Bu arada gözaltına alınan Ç.İ.'nin ağabeyi Cahit İ. 24 sorgusunda, cinayeti işlediğini itiraf etti. 
     Cahit İ., ifadesinde, ''bir arkadaşına gideceklerini söylediği kız kardeşini İzmir'e getirdiğini, otogardan yürüyerek olay yeri olan Işıkkent'e ulaştıklarını ve orada tabancayla iki el ateş ederek cinayeti işlediğini'' belirterek, daha sonra cesedin üstünü taşla kapattığını söyledi. 
     Suç aleti tabancayı olay yeri civarında çalılıklara attığını anlatan Cahit İ.'nin, ''Kendisini kimin hamile bıraktığını sordum, söylemedi. Eğer söyleseydi öldürmeyecektim'' dediği kaydedildi. 
     Turgutlu İlçe Emniyet Müdürlüğü ekipleri tarafından, olay yeri Işıkkent Çimentaş Taş Ocakları mevkiine getirilen Cahit İ., cesedin olduğu yeri gösterdi. Ceset gösterilen yerde bulundu. 
     Maktul Ç.İ.'nin babası Hüseyin İ., annesi Zekiye İ., kız kardeşi Zeliha ile akrabaları Bişar İ., Cemil İ., Fikret İ. ve Zeynel İ. Turgutlu'da gözaltına alındı. Zanlı Cahit İ., İzmir Emniyet Müdürlüğü yetkililerine teslim edildi. 
     Olaya el koyan İzmir Cumhuriyet Savcılığı, Turgutlu'da gözaltına alınan aile üyelerinin de İzmir'e getirilerek ifadelerinin alınması talimatını verdi. 
     
</TEXT>
</DOC>
