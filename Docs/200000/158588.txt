<DOC>
<DOCNO> 158588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/guncel/gun03.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Endişelerimiz ne kadar yersizmiş' 
</HEADLINE>
<TEXT>

Önce Fener Rum Patrikhanesi ve Ayasofya'yı ziyaret edip sonra Büyükada'ya geçen Güney Kıbrıslı Rumlar, "Aslında hepimiz biraz korkuyorduk ama şimdi tekrar gelmeyi planlıyoruz" dedi 
     ŞÜKRAN PAKKAN İstanbul 

     Hükümetin vize uygulamasını kaldırmasıyla Türkiye'ye gelen Güney Kıbrıslı Rumlar, İstanbul ziyaretleri sırasında gözyaşları döktü. Bazı Rumlar başta çekindiklerini belirterek, "Korkulacak bir şey olmadığını gördük, yine geleceğiz" dediler. İstanbul'a önceki akşam gelen 266 hemşire ve doktordan oluşan turist grubu, dün önce Fener Rum Patrikhanesi'ne gitti. Dini geleneklerine uygun olarak mum yakan Rumlar, Patrik I. Bartholomeos'la birlikte ilahi söylediler. Bartholomeos, "Kıbrıs Rum Kesimi'nden birçok kişi İstanbul'a gelip tarihi yerleri gezme imk nı bulacak. Bu güzel değişimi gerçekleştiren herkesi tebrik ederim" dedi. 
     
     'KOMŞULARIM KISKANDI' 
     Daha sonra Ayasofya'yı ziyaret eden Rumların çok heyecanlı oldukları ve zaman zaman gözyaşlarını tutamadıkları görüldü. Sokak satıcılarından alışveriş de yapan Rumlar, daha sonra özel bir tekneyle Büyükada'ya gitti. 
     Türkiye'ye ilk kez gelen hemşire Androulla Papavasiliou 42 , "Türkiye ziyaretimi komşularım ve iş arkadaşlarım çok kıskandı. İlk fırsatta eşim ve çocuklarımla da geleceğim. Ayasofya'yı görünce büyülendim. Bizler birbirine benzeyen insanlarız" diye konuştu. Praxoulla Hjiloannou ise İstanbul'dan etkilendiği kadar şimdiye kadar hiçbir yerden etkilenmediğini belirterek, "Şimdiye kadar hep Türkiye'ye gelmek istedim. Ancak politik problemler engel oldu. Bundan sonra her tatilde Türkiye'ye geleceğim. Sınırların açılması kararı nedeniyle hükümetinizi kutluyorum" şeklinde konuştu. 
     
     'İSTANBUL ÇOK GÜZEL' 
     Türkiye gezisine doktor eşiyle birlikte katılan Toulla Kavalıerou 26 da, bundan sonra eşiyle birlikte sık sık Türkiye'ye geleceklerini belirtti. Genç hemşire, İstanbul'un bir aşk şehrine benzediğini, romantik ve tarihi bir havası olduğunu da söyledi. Eşi Mario ise "Biz ilk gelen grup olduğumuz için çok şanslıyız. Sınırların kaldırılmasını biz çok uzun zamandır istiyorduk. Başta biraz korkuyorduk. Hatta çekindik, ama geldiğimiz zaman bizi korkutacak bir şey olmadığını gördük" dedi. 
     Bu arada Rumların 140'ının bu akşam yerine sabah saatlerinde İstanbul'dan ayrılacakları öğrenildi. Bunun için programda olan birçok tarihi ve turistik yer gezilemedi. Rum fanatiklerin tepkilerinin, değişiklikte etkili olduğu iddia edildi. Ülkelerinde tepki almaktan korkan Rumların, ikinci gün yapılması planlanan ada turunu bu yüzden öne çektiği ileri sürüldü. 
     

</TEXT>
</DOC>
