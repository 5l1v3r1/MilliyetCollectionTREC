<DOC>
<DOCNO> 199489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun27.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Annan Planı, arkamdan yapılan pazarlıkların sonucudur 
</HEADLINE>
<TEXT>

     KKTC Cumhurbaşkanı Rauf Denktaş, Annan Planı'nın Kıbrıs sorununun çözümünde gerçekçi bir yaklaşım olmadığını vurgularken, ''Benim arkamdan yapılan pazarlıkların sonucudur'' dedi. 
     Cumhurbaşkanı Denktaş, KKTC'de temaslarını sürdüren Ankara Ticaret Odası ATO heyeti onuruna Saray Oteli'nde bir yemek verdi. Daha sonra ATO Başkanı Sinan Aygün, ATO Meclis Başkanı Nuri Gürgür ile ortak basın toplantısı düzenledi. 
     Denktaş, Annan Planı'nı eleştirirken, ''Burada yollara düştüler. Halkı kandırdılar. Hemen imzalamış olsaydım ne durumda olacaktık Şimdi plandaki çürük korkunç yerleri anladılar. Söylemlerini Plan'ı kabul şeklinde değil, 'müzakere etmeye hazırız' şeklinde değiştirdiler'' diye konuştu. 
     Denktaş, bir soru üzerine Loizidu davasında gelinen noktayı değerlendirirken, büyük bir mücadele verildiğini, 2006'ya kadar zaman kazanıldığını söyledi. 
     KKTC Cumhurbaşkanı Denktaş, Türkiye'nin tazminatı ödemesi konusunun ise AB Konseyi üyesi olarak mahkemenin onurunu kurtarma meselesi olduğunu vurguladı. 
     Denktaş, kazanılan zaman için de AB tarafının Kıbrıs'a gelip gerçekleri göreceği umudunda olduğunu belirtti. 
     
     14 ARALIK SEÇİMLERİ VE VERHEUGEN 

     Denktaş, 14 Aralık'ta yapılacak seçimlere değinirken, halkının çoğunluğunun vatanına milletine bağlı, ''Türküm'' diyen Atatürk ilkelerine bağlı, kahraman bir halk olduğunu söyledi. 
     Rauf Denktaş, ''Umarım seçimlerde halkın iradesini gördükten sonra Kıbrıs'a gerçekçi açıdan bir teşhis koyarlar, her iki tarafa eşit muamele ile meselelerin halline yardımcı olurlar'' dedi. 
     Halkın gerçekleri gördüğünü anlatan Denktaş, AB Komisyonu'nun Genişlemeden Sorumlu Üyesi Günther Verheugen'e de eleştirilerde bulundu. 
     ''Kimse, Verheugen'nin yaptığı gafları yapmaz. Büyük bir hınçla üzerimize geliyor. Türkleri sevmiyor'' diyen Denktaş, bunların tersine Verheugen'in bir AB Komiseri olarak AB'ye almak istediği iki halktan birine bu çifte standart göstermemesi gerektiğini anlattı. 
     1960 anlaşmalarında Kıbrıs Türk tarafı ve Türkiye'ye verilen hakların geçerli olduğunu ve korunması gerektiğini belirten Denktaş, gerçeklerin zaman içinde ortaya çıkacağına işaret etti. 
     Denktaş, Klerides'in ''Karşı tarafı uzlaşmaz göstermek için taktik icabı görüşmelere oturduk'' sözlerine atıfta bulunurken, Klerides'in ''sabredemeyip gerçekleri söylediğini, ayrıca gerçeklerin zaman içinde ortaya çıkacağını'' belirtti. 
     Türk kesimi olarak iki eşit halktan biri olduklarının kabul edilmesini istediklerini vurgulayan Denktaş, dünyaya seslenirken de, ''Şimdi dünya bilmelidir. Rumlar, terörle, kan akıtarak elde edemediklerini, AB yoluyla elde edebileceklerine inanıyorlar. Bu inanç olduğu sürece, arayışlar sonuçsuz kalır'' diye konuştu. 
     Denktaş, kendisini boy hedefi yaparak bir yere varılamayacağını da vurguladı. 
     Bir soru üzerine, Kıbrıs Türk Kesimi'nde kalan evi nedeniyle tazminat kazanan Loizidu'nun olaya bakışını da eleştiren Denktaş, ''Madam Louzidi, evine gelemediği için tazminat almıştır. Şimdi gidecek misiniz diye sorulduğunda işgal kalkmadan gitmem diyor. Görüldüğü gibi bilinmeden alınan kararlar, meselelerin halline neden olmuyor'' dedi. 
     Rumların 1974 sonrasını kapsayan tazminat taleplerini de eleştiren Denktaş, ''103 köyün imhası dahil bizim 1963-74 arası kayıplarımız ne olacak Vakıfların İngiliz yönetimi zamanında kaybettikleri de ortaya çıkıyor'' diye konuştu. 
     Bu arada ATO Başkanı Sinan Aygün, Cumhurbaşkanı Denktaş'a Osmanlı arması motifli büyük boy bir tablo hediye etti. 

     
</TEXT>
</DOC>
