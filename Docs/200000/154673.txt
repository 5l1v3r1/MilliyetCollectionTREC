<DOC>
<DOCNO> 154673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur19.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı maymunların beyinleri "gençleştirildi"... 
</HEADLINE>
<TEXT>

     Maymunlar üzerinde yapılan deneylerde, beyin fonksiyonlarının yaşlandıkça neden yavaşladığı bulundu. 
     Henüz başlangıç aşamasında olan araştırmaların sonucunda, yaşlanma belirtilerini yavaşlatan ya da geriye döndüren ilaçların geliştirilmesi planlanıyor. 
     Amerikan ve Çinli bilim adamları, beyindeki nöronların hızının ilerleyen yaşla birlikte neden yavaşladığını bularak, bunların hızını yeniden eski haline getirilebileceğini tespit ettiler. 
     Yaşlandıkça hareketlerin ve zihnin yavaşladığını belirten bilim adamları, bu yavaşlamanın nedeninin tek tek organlara bağlı olmadığını, asıl nedenin beynin bu organlarla ilgili bölümleri olduğunu kaydettiler. 
     Science dergisinde yayımlanan makaleye göre, ABD'deki Utah Üniversitesi'nde görevli bilim adamı Audie Leventhal'ın başkanlığındaki ekip, beynin, verilen sinyalleri, nörotransmitter denilen sinirler arası bilgi alışverişini sağlayan gamma-amino bütirik asit GABA isimli kimyasal maddenin azlığı nedeniyle daha yavaş işlediğini tespit ettiler. 
     Rhesus maymunları üzerinde araştırma yapan bilim adamları, yaşları 26 ila 32 olan bu maymunlara insanlarda 78 ila 96 yaşlarına eşdeğer GABA maddesini enjekte ettiler. 
     Araştırma sonucunda, maymunların görme testlerinden çok daha iyi sonuç aldığını saptayan bilim adamları, beyin fonksiyonlarını da ayrıntılı olarak analiz ettiler. Buna göre, maymunların beyinleri 9 yaşındaki bir maymunun beyni kadar hızlı çalıştı. 
     Daha sonra genç maymunlarda GABA maddesinin işlevini bloke eden bilim adamları, maymunların beyinlerinin bir anda 20 yaş yaşlandığını tanık oldular. 
     Araştırma başkanı Leventhal, gelecekte insanlar için bir ilaç geliştirilebileceğine inandığını söyledi. 
     
</TEXT>
</DOC>
