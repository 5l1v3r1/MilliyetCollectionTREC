<DOC>
<DOCNO> 165710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/dunya/dun04.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusunda İzmirli bir Türk 
</HEADLINE>
<TEXT>

     Irak'ın başkenti Bağdat'ta bulunan Amerikan ordusunda İzmirli Türk Levent Daniel Peterson çavuş olarak görev yapıyor. Annesi Türk, babası Amerikalı olan Levent D. Peterson, Almanya'daki bölüğünden iki ay önce Irak'a gönderildiğini söyledi. Bağdat'taki 1. Piyade Bölüğü'nde çavuş rütbesiyle görev yapan 27 yaşındaki Peterson, Amerikan Ordusu'na 1997 yılında girdiğini belirtti. 
     Babası Richard Peterson'un da Amerikan ordusundan emekli bir asker olduğunu kaydeden Levent Peterson, "Babam İzmir'i çok seviyordu. Emekli olduktan sonra annem Şükran Peterson ile birlikte İzmir'in Karşıyaka ilçesine yerleştiler. Uzun yıllardır İzmir'de yaşıyorlar. Babam emekliliğini yaşıyor. Annem Atatürk'ün annesi Zübeyde Hanım adına İzmir'de kurulan bir derneğin üyesi, orada aktif olarak çalışıyor" dedi. 
     ABD'nin Kentucky eyaletinde doğduğunu belirten Peterson, Türkçe aksanını geliştirmek için 1994'te Ege Üniversitesi'nde 6 ay kurs aldığı sırada yine üniversitede eğitim gören Esra ile tanışıtıktan sonra 1998'de Türkiye'de evlendiklerini söylüyor. 
     Türkiye ve İzmir tutkunu olduğunu söyleyen Levent Peterson, "Buradaki görevimin bir an önce bitmesini bekliyorum. Annem ve babamla uzun süredir konuşamıyoruz. Onları çok özledim. İlk iznimde eşim Esra ile İzmir'e gidip önce benim ailemin yanında, sonra da Esra'nın memleketi Ayvalık'ta tatil yapacağız" diye konuştu. 
     

</TEXT>
</DOC>
