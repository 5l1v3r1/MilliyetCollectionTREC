<DOC>
<DOCNO> 185860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur24.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Çelik'ten Sezer'in konuşmasına değerlendirme... 
</HEADLINE>
<TEXT>

     AK Parti Grup Başkanvekili Faruk Çelik, Cumhurbaşkanı Ahmet Necdet Sezer'in konuşmasıyla ilgili olarak, ''Şahsen benim çok katıldığım görüşleri yanında, katılmadığım tespitleri de vardı'' dedi. CHP Grup Başkanvekili Haluk Koç ise Sezer'in konuşmasını, ''Ders çıkarılacak bir konuşma'' diye niteledi. 
     Çelik, yaptığı açıklamada, Cumhurbaşkanı Sezer'in konuşmasını ''çok kapsamlı'' olarak niteledi. ''Kendilerine göre önemli tespitleri vardı. Şahsen benim çok katıldığım görüşleri yanında, katılmadığım tespitleri de vardı'' diyen Çelik, hangi görüşlerine katılmadığının sorulması üzerine şunları söyledi 
     ''Irak konusu da dahil... BM, uluslararası meşruiyet son derece önemli ama ülkemizin hemen yanı başında cereyan eden hadiseleri ve realiteyi görmezden gelmek de doğru olmaz diye düşünüyorum. Bir realiteyle karşı karşıyayız bölgede... Uluslararası kuruluşları oluşturan ülkeler şu anda Irak'talar. Onlar Irak'ta iken Türkiye'nin yanı başında huzursuzluk kaynağı olacak hadiselere seyirci kalması... Kendisinin katılmadığım görüşüdür.'' 
     
     CUMHURİYETİN TEMEL İLKELERİ 
     Cumhurbaşkanı Sezer'in konuşmasında bazı konulara çok vurgu yapmasının, ''şüpheci bir yönetim anlayışı ve güvensizlik ortamını çağrıştırdığını'' savunan Çelik, şöyle devam etti 
     ''Buna hiç gerek yok. Türkiye, demokratik, laik, sosyal hukuk devletidir. Vatandaşlarımız bunu özünden benimsemiştir. Türkiye'de büyük çoğunluğun bununla bir sorunu yoktur. Bunu sürekli bir sorun halinde takdim etmeyi de ben şahsen zahit fazlalık olarak görüyorum. Buna gerek yok. Sanki bir şey varmış çağrışımı yapıyor. Sade vatandaşlarımızı, halkımızı olumlu yönde değil, olumsuz yönde etkiliyor. Çok tekrarlanarak değil, Cumhuriyet'in temel ilkelerini yaşayarak göstermemiz gerekiyor. Pratiğinde varolmamız gerekiyor. Yoksa teorik olarak herkes bir şey söylüyor ama söyledikleri kurumları da hep bugüne kadar yıprattılar. 
     Sayın Cumhurbaşkanı'nı kastetmiyorum bu noktada... Bu anlamda söylenen her cümle kurumları da yıprattı. Oysa kurumları yaşatmalıyız. Genç Cumhuriyet'i daha ileriye kalkınma hamleleri ile taşımalıyız. Yani Atatürk'ün gösterdiği hedefle, bizim çalışmalarımız lafta değil, icraatla olmalıdır.'' 
     
     ''DERS ÇIKARILACAK KONUŞMA 
     Cumhurbaşkanı Sezer'in TBMM'deki konuşması ana muhalefet partisi CHP tarafından, ''Ders çıkarılacak konuşma ''olarak nitelendirildi. 
     Birçok CHP milletvekili Sezer'in konuşmasını, ''Altına aynen imza atarım'' sözleri ile değerlendirilirken, CHP Grup Başkanvekili Haluk Koç da Sezer'in konuşmasını ''ders çıkarılacak bir konuşma'' şeklinde yorumladı. 
     Koç, Cumhurbaşkanı Sezer'in özellikle özgür basın ve demokrasilerde katılım ve çoğulculuk konusundaki açıklamalarının büyük önem taşıdığına dikkat çekerek, ''Sayın Cumhurbaşkanı'nın bu konuşmasından, ülkeyi yönetenler ve TBMM açısından önemli dersler çıkarılması gerekir. Demokratik ve laik Cumhuriyetin temel değerlerine yapılan vurgulamalar, Türkiye'nin geleceği açısından büyük önem taşımaktadır'' diye konuştu. 
     
</TEXT>
</DOC>
