<DOC>
<DOCNO> 154689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/ekonomi/eko03.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bitti, Antalya coştu 
</HEADLINE>
<TEXT>

Antalya'ya haftasonu çoğu Rusya ve Almanya'dan 400'ün üzerinde uçak indi. Tesislerin doluluk oranı yüzde 70'e ulaştı 
     EKONOMİ SERVİSİ 

     Türk turizminin merkezi olan Antalya hareketli bir haftasonu geçirdi. Dış hatlar hava terminaline gece geç saatlere kadar çoğunluğu Rusya ve Almanya'dan olmak üzere 400 uçak iniş yaptı. NTVMSNBC'nin haberine göre, havaalanındaki kalabalık, konuklarını renkli gösterilerle karşılayan turizmcilerin yüzünü güldürdü. Bir süredir devam eden çalışmalar sonucunda Moskova'dan ilk charter seferinin yapıldığını söyleyen sektör temsilcileri, Rus turist sayısında büyük artış bekliyor. 
     
     Günde 100 rezervasyon 
     Geçtiğimiz aylarda günde 20 rezervasyon alan otellerde de yoğunluk yaşanıyor. Günde 100'ün üzerinde rezervasyon yapılan otellerdeki doluluk oranı yüzde 70'lere ulaştı. 
     Hafta sonu yaşanan doluluğun savaşın yol açtığı endişeleri ortadan kaldırdığına dikkat çeken turizmciler, önümüzdeki günlerde başlayacak promosyonlarla yılı en az kayıpla kapatmayı hedefliyor. 
     

</TEXT>
</DOC>
