<DOC>
<DOCNO> 169177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur24.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yıllık içme suyu sorunları çözüldü... 
</HEADLINE>
<TEXT>

     Kilis'in Musabeyli İlçesi'ne bağlı Gündeğer Kaman Köyü'nde, 100 yıldan beri devam eden içme suyu sıkıntısı, Vali Tevfik Başakar'ın girişimiyle çözüme kavuşturuldu. 
     Vali Başakar'ın talimatıyla harekete geçen Köy Hizmetleri İl Müdürlüğü ekipleri, Gündeğer Köyü'ne 2 kilometre uzaklıkta bulunan Hıdır mevkiinde yaptıkları sondaj çalışmasıyla su kaynağı buldular. Yeni kaynak, döşenen borularla köye getirilerek, 100 yıllık su hasreti sona erdirildi. 
     Kilis Valisi Başakar, köylerimizin yüzde 80'inin içme suyu yetersiz olduğunu belirterek ''Ancak, bu sorun, devlet-vatandaş işbirliğiyle çözüme kavuşturulabilir. Gündeğer Köyü, buna iyi bir örnek. Su sıkıntısı çeken diğer köylerimizi de suya kavuşturmak için yoğun bir çalışma içinde olacağız'' diye konuştu. 
     Gündeğer Köyü Muhtarı Celal Şahan da 100 yıldan beri suya hasret köyde, yeni su kaynağının adeta bayram sevinci yaşattığını söyledi, Şahan, ''İçme suyunun yetersiz olması kente göçü arttırıyordu. 950 olan nüfusumuz son yıllarda yaşanan yoğun göç nedeniyle 450'ye kadar düştü. Köylülerimiz, traktörler ve motosikletlerle kuyulardan içme suyu taşıyıp, büyük sıkıntı yaşıyordu. Şimdi suya kavuştuk, yetkililere teşekkür ediyoruz''dedi. 
     
</TEXT>
</DOC>
