<DOC>
<DOCNO> 169396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur35.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı'nın otomobili alev aldı... 
</HEADLINE>
<TEXT>

     Yargıtay Başkanı Eraslan Özkaya'nın, Konya Adliyesi'ni ziyareti sırasında, park halindeyken alev alan makam otomobili, polislerin müdahalesi ile söndürüldü. 
     Özkaya, ziyaretlerde bulunmak üzere geldiği Konya'da, önce Vali Ahmet Kayhan İle Meram'da biraraya geldi. Daha sonra Konya Adliyesi'ne gelen Özkaya, Cumhuriyet Başsavcısı Zafer Sipahi'yi ziyaret etti. 
     Bu arada, Özkaya'nın, Adliye'nin önündeki Mercedes marka makam otomobilinin önündeki tepe lambasının bağlantı kablolarında çıkan kıvılcımlar, aracın alev almasına neden oldu. 
     Otomobilin içinde dumanlar yükselmesi üzerine polisler, yangın söndürme tüpleri ile araç içinde duman çıkan yerlere köpük sıktı. Kısa sürede otomobilde emniyetin sağlanmasından sonra, kırmızı plakanın üzerine sivil plaka takıldı ve çekici ile alınan otomobil teknik muayenesi yapılmak üzere götürüldü. 
     Yargıtay Başkanı Özkaya'nın otomobilde bulunan özel eşyaları korumaları tarafından resmi plakalı bir minibüse aktarıldı. Daha sonra, Adliye'deki ziyaretini tamamlayan Özkaya, kendisine tahsis edilen başka bir otomobille Konya'dan Antalya'ya hareket etti. 
     
</TEXT>
</DOC>
