<DOC>
<DOCNO> 177788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/cemal.html </URL>
<DATE> 2003/08/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bize esas lazım olan üniversite 
</HEADLINE>
<TEXT>

   Ordulu dert yanıyor Civarda limanı olmayan tek il Ordu. Üniversitesi olmayan, havaalanı olmayan tek il de yine Ordu 
      
   Ordu'da ilk durak, püfür püfür esen Karadeniz'e nazır, ismi nedense Grand Mıdı olan bir lokanta. Karalahana çorbası, tırmıt mantarı, diken ucu, kavrulmuş fasulye turşusu ve taptaze çingene palamudundan oluşan enfes öğle yemeği sonrası tezgah Belediye Meydanı'nda açılıyor. 
   Önce Fatsalı baskını. 
   Yeni Haber'den kırk yaşındaki gazeteci ateş püskürüyor. Konu, zimmetten dolayı iki ay hapis yatmış, eski ANAP'lı Fatsa Belediye Başkanı'nın İçişleri Bakanlığı tarafından şu sıralar göreve iade edilmiş olması. 
   Öfke, Tayyip Erdoğan hükümetine boşaltılıyor 
   "Hani hortumlar kesiliyordu " 
   Ama asıl dert başka, sarı altın, yani fındık "Sarı altın artık sarı eziyete dönüşmeye başladı" diye yükseliyor ses kalabalıktan. Ordu, Türkiye'deki fındık üretiminin yüzde 33'ünü sağlıyor. Gazeteciler Cemiyeti Başkanı sert, "Fındık konusunda bu hükümet bize ölümü gösterip sıtmaya razı ediyor. Daha bir yıl bile olmadı. Tayyip Erdoğan bu meydanda, 'Fındığınızı satmayın, 2 milyona alacağız' dedi, h l bekliyoruz. Sözünü tutmadı" diyor. 
   Fındık konusunda Cüneyt Zapsu'ya tepki büyük... Bir başka ses, Tayyip Erdoğan'ı kastederek "Namazında niyazında diye güvendik. Bu meydanda verdiği söze inandık, fındığın sahibi olacağız derken, fos çıktı" deyince, öbür yandan Başbakanı savunan ses çınlıyor 
   "Yalan söylüyorsun " 
   Ortalık bir an karışıyor, sakinleşiyor. "Beyim, bu Ordu uzun yıllardır sahipsiz" diye söze başlıyor, "Civarda limanı olmayan tek il Ordu. Üniversitesi olmayan tek il yine Ordu. Havaalanı olmayan tek il de yine Ordu. Demirel'i, Özal'ı, Mesut Yılmaz'ı, hepsi gelip bu meydanda Ordululara söz verdiler bütün bunlar için. Hiçbiri tutmadı." 
   55 yaşında emekli memur 
   "En büyük sorunumuz işsizlik... Üç ayda bir 50 milyon vergi iadesi alıyorduk, bunu da çok gördüler bize..." 
   TEMA Vakfı'ndan bir hanım 
   "Yeni çıkan Orman Kanunu, 2B, Ordu'yu çok yakından ilgilendiriyor. Karadeniz'deki kızılağaç ve kestanelikler ormanlıktan çıkarılıyor. Bu çok sakıncalı. Eko denge bozulur. Heyelan, erozyon başlar. Halkoylamasında Türk ulusu hayır diyecektir." 
   Aybastı ilçesinden. Bağırarak konuşuyor 
   "Her seferinde söz verir politikacılar, ama yol yapılmaz yine. Kaç hasta yolda ölüyor, uçuruma yuvarlanıyor." 
   Tiyatro teknisyeni diye tanıtıyor kendini, dekor yaptığını belirtip, "Fındıkta soygun var, her şey tefeci tüccarın elinde..." diye ekliyor. Sekiz çocuk babası bir fındık üreticisi, yaşı 58. "Derdim borçtur, fındıkta aldığım krediyi ödeyemiyorum, yardımcı olun" diyor. 
   Kendini şöyle tanıtıyor 
   "27 doğumlu, NATO'dan emekli..." 
   Diyor ki 
   "TBMM salonu, en mukaddes yerimiz. Orada Maliye Bakanı'na sordular, Beykoz'daki 50 dönüm yerin tapusu var mı diye. Yok dedi. Hadi bir kanun, 2B... Ve talan başlayacak..." 
   Bana kendi yaptığı tahtadan fındık kıracağı ile bir avuç fındık hediye ederek masadan ayrılıyor. 
   Bir başkası Ordu siyasetinden yakınıyor "19 ilçeden sadece Ünye, Fatsa ve Ordu merkezi yararlanıyor siyasetten. Diğer ilçelerin ne doğru dürüst yolu var, ne hastanesi var." 
   38 yaşında bir mimar 
   "Giresun yakın ve limanı var. Samsun ve Trabzon'da hem liman hem havaalanı var. Bu iki şehrin tam ortasında Ordu. Bize esas lazım olan üniversite..." Konya'dan gelmiş, makine ressamlığı okuyan bir genç. Pahalılıktan yakınıyor. "Öğrenciye genelinde itimat edilmiyor. Ama bu arada söyleyeyim. Konya'da bu şortla dolaşamazdım. Bir de tepelere doğru yol derdimiz var" diye noktalıyor sözlerini... 
   Mimar olan genç adam diyor ki 
   "Dışarıya göç veriyor Ordu. Yayla turizmini geliştirmek en iyisi. Bu yaylalara yatırım yapmalıyız. Melet Irmağı boyunca Mesudiye ve Sivas'a bağlanacak bir yol projesi var, Dere Yolu projesi... Gerçekleşirse, Ordu'dan Sivas'a üç saatte gidilecek, çok önemli bizim için..." 
   Ordu'ya selam. 
   İyi pazarlar 
   
      
   
</TEXT>
</DOC>
