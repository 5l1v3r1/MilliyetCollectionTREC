<DOC>
<DOCNO> 193011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun34.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, virüslü gemi yüzünden Cebelitarık sınırını kapattı 
</HEADLINE>
<TEXT>

     İspanya, bulaşıcı hastalığa yakalanan yolcuları taşıyan bir İngiliz yolcu gemisinin yanaşması nedeniyle, İngiliz sömürgesi Cebelitarık ile olan sınırını 18 yıldan sonra ilk defa kapattı. 
     Cebelitarık yönetimi sözcüsü, bu sabah erken saatlerde gelen ''Aurora'' adlı gemiye izin vermeyen İspanyol sınır polisinin sınırı kapattığını açıkladı. 
     Yönetimin açıklamasında, gemideki viral enfeksiyon salgınının hemen hemen durduğu, Norwalk grubu virüsün 24 saat içinde bulaştığı 559 kişiden yalnızca 11'inin halen hasta olduğu, ayrıca 7 yeni vaka bulunduğu belirtildi. 
     Açıklamada, geminin Cebelitarık'a girebileceği, yalnızca önlem olarak hastaların gemiden ayrılmasına izin verilmeyeceği belirtildi. 
     İspanya Sağlık Bakanlığı ise sınırın kapatılmasının virüsün niteliği anlaşılıncaya kadar önleyici bir tedbir olduğunu açıkladı. 
     Sağlık Bakanı Ana Pastor, virüs hakkında bilgi edininceye kadar Cebelitarık ile İspanya arasındaki trafiği askıya almak zorunda kaldıklarını kaydetti. 
     Yaklaşık 1900 yolcusu ve 837 mürettebatı olan Aurora yolcu gemisi, 20 Ekim'de 17 günlük gezi için Southampton'dan yola çıkmıştı. 
     Bu arada, İngiltere Dışişleri Bakanı Jack Straw, karara tepki gösterirken, İspanya'nın aldığı önlemin gereksiz ve oransız olduğunu açıkladı. 
     Straw, konuyu İspanya Dışişleri Bakanı Ana Palacio ile görüşeceğini söyledi. 
     İspanya'nın eski diktatörü General Francisco Franko'nun 1969 yılında kapattığı sınır, 1985'e kadar açılmamıştı. 
     1713 Utrecht anlaşmasıyla Cebelitarık'ı İngiltere'ye veren İspanya, o tarihten beri bölgeyi almak için uğraşıyor. 
     İngiltere'nin, sömürgesi Cebelitarık'ın egemenliğinin İspanya ile paylaşılmasına ilişkin 2001'de yaptığı önerinden sonra geçen yıl Cebelitarık'ta halkoylaması yapılmış, yaklaşık 20 bin seçmenin yüzde 99'u egemenliğin paylaşılması aleyhinde oy kullanmıştı. 
     
</TEXT>
</DOC>
