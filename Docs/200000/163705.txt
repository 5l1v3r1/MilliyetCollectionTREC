<DOC>
<DOCNO> 163705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko26.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin tahvil ihalesinde dönem faizi yüzde 11.45 oldu... 
</HEADLINE>
<TEXT>

     Hazine Müsteşarlığı tarafından bugün düzenlenen 3 ayda bir değişken faiz ödemeli devlet tahvili ihalesinde, dönemsel faiz yüzde 11.45 oldu. 
     Toplam 396.8 trilyon lira teklifin geldiği ihalede, nominal 298.3 trilyon liralık satış gerçekleştirildi. İhalede net satış tutarı ise 306 trilyon lira oldu. 
     İhalede kamu kuruluşlarına 372.3 trilyon liralık net satış da gerçekleştirildi. 
     3 ayda bir değişken faiz ödemeli tahvil ihalesinde satılan senetlerin geri ödemesi, 11 Mayıs 2005 tarihinde yapılacak. 
     İhraç tarihi 18 Haziran Çarşamba olarak belirlenen ihalede satılan kağıtların ilk kupon ödemesi, 13 Ağustos 2003'de yapılacak. 
     Tahvil ihalesinde söz konusu kupon ödemesine teşkil edecek faiz oranı, 14 Mayıs 2003 ihraç terihli referans bono ihalesinde belirlenen oran olacak. 
     
     140 VADELİ BONO İHALESİ 

     Hazine'nin 140 gün vadeli Türk Lirası cinsinden bono ihalesine de toplam 1 katrilyon 426.9 trilyon liralık teklif geldi. İhalede nominal 1 katrilyon 161.3 trilyon liralık satış gerçekleşti. 
     İhaledeki net satış miktarı 1 katrilyon 8 trilyon lira olarak gerçekleşti. 
     Bono ihalesinde bileşik faiz yüzde 44.5, basit faiz ise yüzde 39.54 oldu. 
     140 gün vadeli ihalede kamuya net 30 trilyon liralık satış gerçekleşti. Bononun geri ödemesi, 5 Kasım 2003'de yapılacak. 
     Hazine'nin yarın bu ayın en büyük iç borç ödemesini gerçekleştirecek. 
     Yarın 6 katrilyon 121 trilyon lirası piyasaya olmak üzere, toplam 6 katrilyon 477 trilyon lira iç borç ödemesi yapılacak. 
     Ayrıca Hazine'nin aynı gün kamu kurumlarına yapılan satışların geri ödemesi çerçevesinde 331 trilyon lira, kamu kurumlarına, kamu bankalarına ve TMSF'ye ihraç edilen senetlerin ödemeleri çerçevesinde de 25 trilyon lira ödemesi bulunuyor. 
     Bu tarihte gerçekleştirilecek iç borç ödemesinin 6 katrilyon 259 trilyon lirası Türk Lirası, 218 trilyon lirası da dövize endeksli cinsinden olacak. 
     Hazine, Haziran ayında 10 katrilyon 245 trilyon lirası piyasaya olmak üzere, 10 katrilyon 973 trilyon lira iç borç ödemesi yerine getirecek. 
     
</TEXT>
</DOC>
