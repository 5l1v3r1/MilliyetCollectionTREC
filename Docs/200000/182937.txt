<DOC>
<DOCNO> 182937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko42.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan, ABD Hazine Bakanı ile görüşecek 
</HEADLINE>
<TEXT>

     Devlet Bakanı Ali Babacan'ın, Uluslararası Para Fonu IMF -Dünya Bankası yıllık toplantıları çerçevesinde gideceği Dubai'de, ABD Hazine Bakanı John Snow başta olmak üzere çok sayıda yetkiliyle görüşmesi bekleniyor. 
     Edinilen bilgiye göre, resmi guvernör olarak komite ve grup toplantılarının yanı sıra panellere de katılması beklenen Bakan Babacan'ın, bazı sanayileşmiş ülkelerin maliye ve ekonomi bakanları, IMF-Dünya Bankası yetkilileri ve uluslararası yatırım kuruluşlarının temsilcileriyle de görüşmesi bekleniyor. 
     Bakan Babacan görüşmelerinde, Türkiye ekonomisindeki en son gerçekleşmeler ile yılsonu ve gelecek yıla ilişkin beklentiler konusunda bilgi verecek. 
     ABD Hazine Bakanı John Snow ise Dubai'deki toplantı öncesinde çıktığı 10 günlük ülke ziyareti turunda, İsrail, Ürdün, Afganistan, Pakistan ve Filistinli yetkililerle görüşecek. 
     Snow, Dubai'de Cumartesi günü, terörizmi teşvik eden gruplara giden fonların daha sıkı bir şekilde kontrol edilmesi konulu sanayileşmiş yedi ülkenin oluşturduğu G-7 maliye bakanları toplantısına katılacak. 
     
</TEXT>
</DOC>
