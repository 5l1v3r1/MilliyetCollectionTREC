<DOC>
<DOCNO> 178590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy09.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz bu memuru ne yapalım 
</HEADLINE>
<TEXT>

   Savcılık, hükümetin eleştirdiği KESK'e üye memurlar için önce takipsizlik kararı verdi, sonra üç ayrı soruşturma açtı 
      GÖKÇER TAHİNCİOĞLU Ankara 

   
   Ankara Başsavcılığı, hükümetin "antidemokratik" olmakla eleştirdiği KESK'e üye memurlar hakkında takipsizlik kararı verdi. Kararda, "demokratik rejimlerde, tepki ve hak arayışlarının anlayışla karşılanması gerektiği"ni vurgulayan savcılık, KESK'in Kızılay Meydanı'na girmek için yaptığı eylemlerle ilgili ise üç ayrı soruşturma başlattı. Ankara Emniyet Müdürlüğü, 19 Ağustos'ta, toplu görüşmeler ve KESK'lilerin eylemleri sürerken, gerçekleştirilen eylemlere ilişkin düzenlediği üç ayrı tutanağı birleştirerek suç duyurusunda bulundu. Savcı Hamza Uçar, verdiği "takipsizlik" kararında, eylemi şöyle değerlendirdi "...olayın demokratik bir tepki ve hak arama yöntemi şeklinde kabul edilmesi gerektiği, olayda Toplantı ve Gösteri Yürüyüşleri Yasası'na muhalefet suçunun yasal unsurlarının mevcut olmadığı, incelenen bildirinin, taşınan pankart ve dövizler ile sloganların konu ve içeriğiyle suç teşkil etmediği, tepki ve hak arayışlarının anlayışla karşılanması gerektiği sonucuna varıldığından soruşturma yapılmamasına verilmiştir." 
   Savcılık, takipsizlik kararına konu olan eylemlerden sonra 23 Ağustos'ta, KESK'lilerin Kızılay Meydanı'na girmek amacıyla yaptıkları eyleme ilişkin ise üç ayrı soruşturma başlattı. Aralarında, polise taş ve sopalarla karşı koyan memurlarla KESK Başkanı Evren ve yöneticilerin de bulunduğu 14 kişi savcılığa davet edildi. 
   
   DHKP-C şüphesiyle 19 kişi gözaltında 
   Bu arada, Kızılay'da gerçekleştirilen basın açıklaması öncesinde provokasyon amacıyla olay çıkardıkları ve yasadışı DHKP - C örgütü üyesi oldukları iddia edilen 19 kişi gözaltına alındı. 
   
</TEXT>
</DOC>
