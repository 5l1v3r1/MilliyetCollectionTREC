<DOC>
<DOCNO> 182917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko22.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten rekor ihracat... 
</HEADLINE>
<TEXT>

     Arçelik, Ağustos ayında sadece çamaşır makinesi ile 50 milyon Euro'nun üzerinde satışla yeni bir ihracat rekoruna imza attı. 
     Arçelik'ten yapılan açıklamada, yurtdışı pazarlarında hem ihracatla hem de şirket satın almalarıyla hızlı bir gelişim gösteren şirketin, bu yılın Ağustos ayında 50 milyon Euro'nun üzerinde çamaşır makinesi ihracatı gerçekleştirdiği bildirildi. 
     Arçelik'in, bu performansıyla Ağustos ayı ihracatını geçen yılın aynı dönemine göre 3 kattan fazla artırdığı belirtilen açıklamada, Arçelik Çamaşır Makinesi İşletmesi'nin ihracat oranının toplam üretiminin yüzde 65'ine ulaştığı kaydedildi. 
     Arçelik Çamaşır Makinesi İşletmesi, bu yıl enerji konusunda en başarılı sanayi tesis olarak belirlenmiş, geçtiğimiz yıl da Toplam Verimlilik Yönetimi çalışmalarını dünyada en iyi şekilde uygulayan işletme seçilmişti. 
     Temmuz ayında İstanbul Sanayi Odası tarafından hazırlanan ''Türkiye'nin 500 Büyük Sanayi Kuruluşu'' araştırmasında, özel sektörün en büyük şirketi olduğu açıklanan Arçelik, 2005 yılında 3 milyar Euro ciro hedefliyor. 
     
</TEXT>
</DOC>
