<DOC>
<DOCNO> 178821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/aeko.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CEP TO ÜRDÜN 
</HEADLINE>
<TEXT>

   Uzanlar'ın belli aralıklarla yüz milyonlarca doları Ürdün'deki şirketlerine aktardığı ortaya çıktı. Polis, Kemal Uzan'ın Ürdün'de olabileceği ihtimalini değerlendiriyor 
      ERDAL KILINÇ, SERHAT ÜNAL, SEMRA PELEK İstanbul 
   
   Uzanlar'ın Ürdün'deki şirketlerine, belirli aralıklarla yüz milyonlarca dolar para aktardığı ortaya çıktı. Polis, gıyabi tutuklu olarak aranan Kemal Uzan'ın Ürdün'de olabileceği ihtimali üzerinde de duruyor. 
   Polis, Uzanlar'ın bu ülkede telekomünikasyon, turizm ve inşaat sektörlerinde kurduğu şirketlere yapılan 40 - 50 - 60 milyon dolarlık transferlerle ilgili belgelere ulaştı. Para transferi yapılan şirketlerin birçoğunun paravan olduğu öne sürüldü. 
   İmar Bankası soruşturmasında tutuklanan Merkez Yatırım Genel Müdürü Mustafa Akar, Kemal Uzan'ın kendisinden, hesap hareketlerini gösteren kayıtları göndereceği bir kişiye vermesini, bundan da kimseye söz etmemesini istediğini söyledi. 
   
   Kayıtlar yakılmış olabilir 
   Savcılığa önceki gün teslim olan Mustafa Akar, sorgulanması için Mali Şube Müdürlüğü'ne teslim edilmişti. 
   Akar sorgusunda, kendisini arayan Kemal Uzan'ın, Merkez Yatırım'a göndereceği bir adamına İmar Bankası'nın hesap hareketlerini gösteren kayıtların verilmesini istediğini söyledi. Akar, "back up"ları bilgilerin kaybolma riskine karşı yedeklenmesi teslim ettiği kişiyi tanımadığını, bir daha da görmediğini anlattı. Akar, kayıtların akibetinden de haberi olmadığını belirtti. Polis, soruşturmada mudilerin hesap dökümlerinin saklandığı sadece 35 diskete ulaştı. 35 - 40 bin kadar disketin olması gerektiğini bildiren yetkililer, bu disketlerin yakılmış olabileceği ihtimali üzerinde duruyor. 
   
   Tutuklu sayısı 11'e çıktı    İmar Bankası'nın kayıtlarının tutulduğu Merkez Yatırım ve Ticaret AŞ Genel Müdürü Mustafa Akar, emniyetteki işlemlerin tamamlanmasının ardından soruşturmayı yürüten Şişli Cumhuriyet Savcısı Mecit Ceylan'a getirildi. İfadesinin ardından mahkemeye sevk edilen Akar, "bilgi saklamak" ve "zimmet" suçlarından tutuklanarak cezaevine gönderildi. Böylece önceki akşam cezaevine gönderilen Mehmet Koray Özkaya ile birlikte tutuklananların sayısı 11'e yükseldi. 
   
   'BDDK'da dört üst düzey adamımız var' mesajı bulundu    Mali Şube Müdürlüğü ekipleri, hafta sonunda jandarmayla birlikte Star İcra Kurulu Üyesi Engin Saydam'ın Büyükçekmece Alkent 2000'de bulunan villasına baskın düzenledi. 
   Evde bulunan iki dizüstü bilgisayardan birinde, "Teslim olmaktan korkmayın. Bankacılık Düzenleme ve Denetleme Kurumu BDDK avukatlarından görüşmeye açık bir adamımız var. Ayrıca BDDK Başkanı Engin Akçakoca hakkında iyi bir dosyamız var" mesajının yer aldığı bir e - mail bulundu. Polisin verdiği bilgiye göre, dizüstü bilgisayarda bulunan mesajın sahibi bir gazeteci. 
   Mali Şube ekiplerinin el koyduğu iki dizüstü bilgisayarda kullanılan özel bir modemin, Türkiye'de sadece Uzan Ailesi'nde bulunduğu öne sürüldü. Cep telefonu transferiyle şifreli iletişimi sağlayan ve İsviçre'de yapıldığı kaydedilen bu modemle iletişimin sadece 10 kişi tarafından kullanıldığı da iddia edildi. 30 saniyede bir karşılıklı olarak şifre değişikliği sağlayan sistem, iki defa üst üste yanlış şifre girildiğinde bilgisayarı bloke ediyor. Üçüncü hatalı şifrede de kayıtlar siliniyor. 
   
   Ahmet Özal senetleri 
   Engin Saydam'ın villasında yapılan aramada ayrıca eski Cumhurbaşkanı Turgut Özal'ın oğlu Ahmet Özal'a ait 12 milyon dolarlık bir senet ile bir şirkete ait 1 - 2 milyon dolarlık hisse senedi bulundu. Yatak odasında bulunan 500 bin euro, çalışma odasındaki 300 bin euro ve 173 milyar lira ile yaklaşık 120 bin dolar, tespit yapıldıktan sonra, bir süre gözaltında tutulan Saydam'a teslim edildi. 
   
   Hakan Uzan için yeniden gıyabi tutuklama başvurusu    İmar Bankası'yla ilgili soruşturma kapsamında önceki gün Kemal Uzan ve Yavuz Uzan hakkında gıyabi tutuklama kararı çıkartılmıştı. Merkez Yatırım ve Ticaret AŞ ile ilgili soruşturmada Kemal Uzan hakkında bir gıyabi tutuklama kararı daha çıkarılırken, mahkeme Yavuz Uzan, Hakan Uzan, Bahattin Uzan ve Bilge Doğru'yla ilgili başvuruyu reddetmişti. 
   
   Savcılık itiraz etti 
   Savcılığın, bunun üzerine, dört kişi hakkında mahkemeye itirazda bulunarak, gıyabi tutuklama istemini yenileyeceği öğrenildi. Yine önceki akşam mahkemeye sevkedilen ancak serbest bırakılan Erol Hürbaş, Yaşar Avni Güral, Birol Çilingir, Gürol Demirkol, Suat Gusinali ve Azmi Yılmaz'ın tutuklanması için itirazda bulunulacağı kaydedildi. 
   Sanıkların ifadelerinde, özellikle zimmet suçlamasıyla ilgili "Biz bankanın çalışanıyız. Hiçbir şeyi üzerimize geçirmedik" diyerek iddiaları reddettiği belirtildi. Alt kademede çalışan sanıkların ise iddialarla ilgili Kemal Uzan'ı suçladıkları öğrenildi. Diğer taraftan Uzanlar'a ait tedbir konulan 260 şirket arasında İstanbulspor AŞ ve Adanaspor AŞ de bulunuyor. 
   
   Uzanlar yakalanırsa emniyette sorgulanabilir    Polisin tüm aramalarına rağmen bulamadığı, bunun üzerine haklarında gıyabi tutuklama kararı çıkarılan Kemal Uzan ile Yavuz Uzan, yakalanmaları halinde emniyete götürülerek sorgulanabilecek. 
   Ceza Muhakemeleri Usulü Kanunu'na göre, Kemal ve Yavuz Uzan, bulundukları yerde gözaltına alınacak ve vakit geçirilmeden haklarındaki gıyabi tutuklama kararını veren Şişli Sulh Ceza Mahkemesi'ne getirilecek. 
   H kim burada tutuklama kararını Uzanlar'ın yüzlerine okuyarak gıyabi tutukluluğu vicahiye çevirecek. Uzanlar, ancak savcılığın tutuklamanın kaldırılması yönündeki olası talebinin ya da avukatların tutuklama kararına yapacakları itirazın kabulü halinde serbest kalabilecek. 
   Savcılık da serbest kalan Uzanlar için gözaltı kararı verebilecek. Böylece Uzanlar da diğer zanlılar gibi önce polis sorgusundan geçirilip, sonra savcılık tarafından sorgulanacak. 
   
   Hemen cezaevine 
   Şişli Sulh Ceza Mahkemesi, tutuklamanın kaldırılması talebini reddetmesi durumunda, Uzanlar hemen cezaevine götürülecek. Bu durumda savcılık, istemesi halinde Uzanlar'ı cezaevinde sorgulayabilecek ancak kolluk kuvvetleri Uzanlar'ın ifadesini alamayacak. 
   
   Dört şirkete daha ihtiyati tedbir    MEHMET HARBURCU Şanlıurfa DHA 
   Uzan Grubu'nun Şanlıurfa Çimento, Betonsan ile Beton, Çimento ve Merkez Nakliyat'a, Şişli Cumhuriyet Başsavcılığı'nın talimatı üzerine ihtiyati tedbir kararı alındı. Tapu Kadastro Genel Müdürlüğü ve Şişli Cumhuriyet Başsavcılığı'nın, Şanlıurfa Tapu Kadastro Bölge Müdürlüğü'ne gönderdiği yazıda, Uzanlar'a ait Şanlıurfa'daki Çimento, Beton Çimento ve Merkez Nakliyat'ın tüm malvarlıklarına el konulmasıyla ilgili başsavcılığın istemiyle tedbir konuldu. 
   Şanlıurfa Başsavcılığı'nın talimatıyla yapılan araştırmada, gruba ait olan Beton Çimento ve Merkez Nakliyat'ın, Maden Teknik Yapı'ya kiralandığı ortaya çıktı. Şanlıurfa Kadastro Müdürlüğü ve Defterdarlığı, gruba ait fabrika ve şirketlerin satış ve devrini önlemek için tapulara tedbir kararı aldı. 
   
   
</TEXT>
</DOC>
