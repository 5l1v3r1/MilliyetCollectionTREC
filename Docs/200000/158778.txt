<DOC>
<DOCNO> 158778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/siyaset/siy03.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazarbayev'in korumasına dayak 
</HEADLINE>
<TEXT>

     ANTALYA DHA 

     Kazakistan Cumhurbaşkanı Nursultan Nazarbayev'in iki koruması, Marco Polo Tatil Köyü'nün diskosunda yedi Rus genciyle kavga etti. Disko girişinde karşılaştıkları Ruslara "Siz mafya mısınız " diyen korumalardan biri kaçarken diğer hastanelik oldu. 
     Resmi temaslarda bulunmak üzere Ankara'ya gelen ve daha sonra dinlenmek amacıyla Antalya'ya geçen Nazarbayev, Çamyuva'daki Simena Otel'e yerleşti. İki koruması Nazarbayev odasına çekildikten bir süre sonra Marco Polo Tatil Köyü'ne gitti. Tatil köyünün diskosuna giden iki koruma, 01.00 sıralarında kapıda sohbet eden Ruslar'la karşılaştı. Korumalardan biri Rus gençlere "Siz animatör müsünüz " diye sordu. "Hayır, turistiz" yanıtını alan korumalar, bu kez gençlere "O zaman Rus mafyası mısınız" sorusunu yöneltti. 
     Soruya öfkelenen Rusların saldırması üzerine Kazak korumalardan biri kaçarken, diğer koruma Shalapinn Vyacheslan kavgaya tutuştu. Dayak yiyen Vyacheslan, güvenlik görevlilerinin araya girmesiyle Rusların elinden kurtarılarak hastaneye kaldırıldı. Kavganın diplomatik skandala yol açmaması için olaydan polis ve jandarmanın haberdar edilmediği belirtildi. 
     

</TEXT>
</DOC>
