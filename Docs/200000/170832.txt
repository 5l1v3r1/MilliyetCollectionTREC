<DOC>
<DOCNO> 170832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Eğitim 'özel'de kalmalı 
</HEADLINE>
<TEXT>

   Başbakan Erdoğan, "Öğrencinin devlete maliyeti, özel okullara göre daha fazla. Devlet çekilsin, eğitim özel sektörde kalsın" dedi 
   ŞÜKRAN PAKKAN İstanbul 

   
   İMKB'de "Eğitime Katkı Protokolü"nün imzalanması nedeniyle düzenlenen törende konuşan Başbakan Recep Tayyip Erdoğan, "Biz istiyoruz ki, devlet yavaş yavaş eğitimden çekilsin, bu iş tamamen özel sektörde kalsın" dedi. İstanbul Menkul Kıymetler Borsası İMKB , okul yapımı için Milli Eğitim Bakanlığı'na 450 trilyon liralık kaynak tahsis etti. 
   Erdoğan, özel sektörün öğrenci kapasitesinin bir milyon civarında olduğunu, ancak 600 bin açığı bulunduğunu anlatarak, bu açığı kapatmak için seyirci kalınmaması gerektiğini söyledi.Fakir ailelerin başarılı çocuklarını özel okullara yerleştirmeyi istediklerini hatırlatan Erdoğan, şunları kaydetti 
   "Maliyete bakıldığı zaman, bir öğrencinin devlete maliyeti, özel okullarla yaptığımız anlaşmayla mukayese edildiğinde çok daha fazla. Bir sendika müracaat ediyor. Bir de bakıyoruz ki arkadan bir karar Eee... 'Böyle bir şey yapamazsınız'... Ne olsun 'Bu, eğitimde fırsat eşitliğine ters düşer'. Tabii bunlar üzerinde ister istemez bizde de bazı soru işaretleri doğuyor." Erdoğan, "Biz istiyoruz ki, devlet yavaş yavaş eğitimden çekilsin, bu iş tamamen özel sektörde kalsın. Ağırlıklı olarak özel sektörde kalsın. Onlar bu işi alıp götürsünler. Bunu başaracaklarına inanıyorum" diye konuştu. 
   Milli Eğitim Bakanı Hüseyin Çelik de "2004 - 2005 eğitim yılından itibaren sadece bilgi yüklemeyi hedef alan, öğrenciyi edilgen konumda bırakan sistemi değiştireceğiz" dedi. 
   İMKB Başkanı Osman Birsen de, 53 il ve 110 ilçede yaptırdıkları okullarda 68 bin öğrencinin okuduğunu belirtti. 
   Erdoğan ve Çelik daha sonra Düzce Nalbantoğlu Köyü'ndeki 23 Nisan İlköğretim Okulu'nun açılışına katıldı. Bir sınıfta tahtaya yazı yazmak isteyen Erdoğan tebeşir bulamayınca Düzce Valisi'ne, "Olmuyor sayın valim" diyerek sitemde bulundu. Bir iş merkezinin açılışına katılan Erdoğan burada bazı depremzedelerin tepkisiyle karşılaştı. 
   
   
</TEXT>
</DOC>
