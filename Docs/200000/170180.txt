<DOC>
<DOCNO> 170180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun11.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygusal stres ile depresyon arasında genetik ilişki saptandı 
</HEADLINE>
<TEXT>

     Tıpta ilk kez, duygusal stres ile depresyon arasında genetik ilişki saptandı. 
     Beyinde bazı özel kimyasal genlere sahip olanların, aile fertlerinden birinin ölmesi gibi yaşadıkları duygusal stres sonucu, ağır depresyon riskine daha yatkın olabildiği belirlendi. 
     5-HTT geninin kısa kopyasına sahip olanların, kalıtım yoluyla anne veya babadan geçen bu genin uzun kopyasına sahip olanlardan daha fazla ağır depresyon riskine yatkın olabildiği kaydedildi. 5-HTT geninin, beynin kimyasal maddesi olan seratonini kontrol ettiği biliniyor. 
     
     2020'DE DEPRESYON BİR NUMARALI SORUNU OLABİLECEK 
     Dünya Sağlık Örgütü, depresyonun hastalıkların oluşmasına yol açabilen dördüncü etken olduğunu ve 2020 yılında birinci sırayı alabileceğini açıkladı. Klinik depresyonun sürekli ve inatçı olarak hastayı keder ve uyuşukluğa boğduğu, kişisel değersizlik hissi meydana getirdiği ve günlük normal aktivitelerden alıkoyduğu biliniyor. 
     Klinik depresyon vakasının hastada beslenme ve uyku değişikliğine neden olabildiğine, hastayı periyodik olarak ölümü düşünmeye zorladığına işaret eden uzmanlar, tedavi edilmeyen depresyonun hastayı intihara kadar sürükleyebildiğini belirtiyor. 
     Klinik depresyon, özellikle erkeklerde kalp hastalığına ve ölüme yol açabiliyor. 
     Milyonlarca hastada ilaçların depresyonu tedavi edebildiğini kaydeden uzmanlar, yine de depresyonun nasıl oluştuğu ve kontrolünün henüz kesin olarak anlaşılamadığını ifade ediyor. 
     ABD'nin Medison kentinde bulunan Wisconsin Üniversitesi, Londra King Kolej ve Yeni Zelanda Otago Üniversitesi uzmanları, Yeni Zelandalı 847 yetişkin denek üzerinde araştırma yaptı. 
     5-HTT geninin bir tek kısa kopyasına sahip olan deneklerde, genin duygusal stresi körüklediği saptandı. 5-HTT geninin uzun formuna sahip olan deneklerin ise, geçirdikleri ağır vakalardan sonra strese karşı daha az yatkın oldukları, bu deneklerin depresyona karşı duyarsızlık sergileyerek, olayları daha toleranslı karşılayabildikleri belirlendi. 
     
     DUYGUSAL STRES, 5 YILDA DEPRESYONA DÖNÜŞEBİLİYOR 
     Araştırmada, 5-HTT geninin bir kopya kısa formuna sahip olan deneklerin yüzde 33'ünde, geçirdikleri ağır bir vakadan sonra 5 yıl içinde depresyon meydana gelebildiği gözlendi. 
     5-HTT geninin iki uzun formuna sahip olan deneklerin ise yüzde 17'sinde aynı durum ve zaman içinde depresyon oluşabildiği belirlendi. 
     Bu genin kısa formuna sahip olan deneklerin, bu genin uzun formuna sahip olan deneklere göre üç kez daha fazla intiharı düşündükleri veya buna kalkıştıkları gözlendi. 
     5-HTT geninin kısa formunun sinirler arası iletişimi sağlayan seratonin maddesini, bu genin uzun formu gibi kontrol edemediği kaydedildi. 
     5-HTT geninin bazı insanlarda bir veya iki kısa kopyası, bazı insanlarda ise bir veya iki uzun formu bulunabiliyor. 
     Journal Science adlı dergide yayımlanan araştırma raporunda, ilk kez stresin depresyon açısından çevresel bir faktör olduğunun saptandığı belirtildi. 
     
</TEXT>
</DOC>
