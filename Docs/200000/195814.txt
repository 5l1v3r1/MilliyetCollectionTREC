<DOC>
<DOCNO> 195814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/eko02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğu Avrupa yatırımları Türkiye'ye kayabilir' 
</HEADLINE>
<TEXT>

   Siemens CEO'su Heinrich von Pierer Türkiye'nin AB'ye girmesiyle uluslararası piyasalarda güvenin artacağını ve Doğu Avrupa'ya giden yatırımları çekebileceğini söyledi 
   DİLEK TAŞ Münih 
   
   Siemens CEO'su Heinrich von Pierer Türkiye'yi AB üyeliği konusunda sonuna kadar desteklediklerini söyleyerek "Biz bu konudaki tavrımızı hem yatırımlarımız hem de düşüncelerimizle 10 - 12 yıl öncesinden almıştık" dedi. 
   Türkiye'nin AB'ye üyeliği ile uluslararası piyasalardaki kararlılığını daha güvenli kılacağını belirten Pierer, "Türkiye ne zamanki gelişme anlamında gerekli adımları atacak, yatırımlar Doğu Avrupa gibi size de kayacaktır" diye konuştu. 
   Siemens'in Türkiye'de şu an için planlanan özel bir yatırımı olmadığını söyleyen Pierer kurların iniş çıkışının yatırımlar için bir risk taşıdığını ancak hükümetin her olumsuz gidişin üstesinden iyi geldiğini ifade etti. 
   
   'Üstesinden geldiniz' 
   "Ekonominizin çok iyi olduğu dönemler de oldu, çok kötü olduğu dönemler de. Ama her zaman üstünden geldiniz" diyen Pierer Türk piyasalarının çok büyük ve kendileri için çok önem taşadığını vurguladı. Türkiye'nin Hindistan gibi bilişim üssü olmasının zaman alacağını belirten Pierer, hükümetin bu konuda bir takım adımlar atması gerektiğine dikkat çekti. Pierer, "Türkiye ile calışmalarımızdan ve 25 yıllık gözlemlerimden biliyorum ki Türkler çok güvenilir, dürüst ve çalışkan insanlar. Gençler de oldukça hırslı." 
   Siemens'in Almanya'nın Münih şehrinde yapılan 2003 yılı değerlendirmesinde şirketin net gelirinin geçen yıla göre yüzde 47 artarak 1 milyar 662 milyon euro'dan 2 milyar 445 milyon euro'ya çıktığı açıklandı. Siemens'in yılın dördüncü çeyrekteki kazancı ise 53 milyon euro'dan 724 milyon euro'ya yükseldi. Grup satışlardan yüzde 4'lük, siparişlerde ise yüzde 5'lik bir düşüş yaşadı. Operasyon gelirleri ise yüzde 14'lük yükselişle 4 milyar 295 milyon euro'ya çıktı. 
   
   
</TEXT>
</DOC>
