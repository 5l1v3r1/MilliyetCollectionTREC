<DOC>
<DOCNO> 194325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/spo03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol atmadan kazanılmaz 
</HEADLINE>
<TEXT>

   Galatasaray'daki gol kısırlığına çözüm arayan Fatih Terim, Bratu'dan çok şey bekliyor. Rumen futbolcuyu ateşlemek isteyen Cim-Bom'un çalıştırıcısı, ondan Hakan'a daha yakın oynamasını istedi 
      ERHAN TELLİ 

   
   Forvet yine aynı 
   GALATASARAY Teknik Direktörü Fatih Terim, son maçlarda gol yollarında büyük sıkıntı çeken oyuncularını uyararak, bugünkü Ankaragücü maçı öncesinde önlemlerini aldı. Son maçlarında, Rizespor ve Samsunspor'u 1 - 0'lık sonuçlarla geçen, Beşiktaş ve Olimpiyakos karşısında ise gol bulamayan Sarı-Kırmızılılar, bu akşamki mücadeleye, forvette yine Hakan Şükür-Bratu ikilisi ile çıkacak. 
   
   Ustalar dinlenebilir 
   TERİM'İN özellikle patlama yapmasını beklediği Rumen oyuncusu Bratu'ya özel görevler vereceği öğrenildi. Fatih hocanın, "Gol atmadan maç kazanılmıyor. Gol bulmalıyız" dediği ve takım halinde hücum felsefesinin sahada uygulanmasını istediği belirtildi. Takımda bazı değişikliklerin olabileceği vurgulanırken, Frank de Boer, Ergün ve Bülent gibi bazı isimlerin de dinlendirilebileceği ifade edildi. 
   
   İspanya Ligi CINE5'te    İSPANYA Ligi artık CINE5 ekranlarında... Nihatlı Sociedad, Rüştülü Barcelona ve Tayfunlu Espanyol'un maçları, artık CINE5'ten canlı ve şifresiz yayınlanacak. Deportivo - Real Sociedad mücadelesini dün ekrana getiren kanal, bugün saat 20.00'de de Barcelona - Real Betis karşılaşmasını yayınlayacak. 
   
   Temel atıldı    ATATÜRK Olimpiyat Stadı'nın rüzgar panellerinin temeli dün atıldı. Yurtdışına siparişi verilen ve toplam 1 milyon Euro'ya malolacağı açıklanan panellerin, kasım ayı sonuna kadar tamamlanacağı ifade edildi. Bunların bitmesinin ardından, futbolcuların en çok yakındığı konulardan biri olan rüzgar problemi ortadan kalkacak. 
   
   Aslan hazır    Galatasaray, Ankaragücü maçı hazırlıklarını dün akşam basına ve taraftarlarına kapalı olarak yaptığı antrenmanla tamamladı. Arka adalesinde gerilme tesbit edilen Baliç'in tedavisine devam edildi. 
   
   
</TEXT>
</DOC>
