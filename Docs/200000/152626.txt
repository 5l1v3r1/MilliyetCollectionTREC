<DOC>
<DOCNO> 152626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur09.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek tansiyon 'Ulusal Felaket'... 
</HEADLINE>
<TEXT>

     Osmangazi Üniversitesi Tıp Fakültesi Kardiyoloji Anabilim Dalı Başkanı Prof. Dr. Bilgin Timuralp, yüksek tansiyonun ''ulusal bir felaket'' olarak kabul edilmesi gerektiğini belirterek, ''Yüksek tansiyon, erişkin nüfusumuzun yarıya yakınında saç dökülmesi kadar yaygın'' dedi. 
     Antalya'da düzenlenen ''Türk-İtalyan Hipertansiyon ve Ateroskleroz Kongresi''ne katılan Timuralp, hipertansiyon yüksek tansiyon tedavisinde kişiye özel ilaç seçiminin önemine dikkati çekti. 
     Hipertansiyonun kalıtımsal olup olmadığı yönünde bir bulguya rastlanmadığını belirten Timuralp, ''Ama bir yatkınlık söz konusu. 35-40 yaşında fazla şişman olmayan bir bayanın tansiyonu yüksek bulunursa, ya annesinin ya babasının ya da ikisinin birden hipertansif olma ihtimali yüksektir'' dedi. 
     
     MENOPOZDA HİPERTANSİYON RİSKİ 
     Kadınlarda menopoza girdikten sonra hipertansiyon görülme riskinin arttığını bildiren Timuralp, bu artışta menopozdan sonra alınan kilolar ve hormonlardaki değişimin etkili olduğunu söyledi. 
     Türkiye'de 4 hipertansiyon hastasından ancak birinin 1 yıl sonra tansiyonunun normale döndüğünü vurgulayan Timuralp, şunları kaydetti 
     ''Bu da demek oluyor ki, üç kişi tansiyonun körlük, kalp krizi, böbrek yetmezliği gibi sorunlarını çekmeye devam edecektir. O bakımdan yüksek tansiyonu ulusal bir felaket olarak kabul etmek lazım. Yüksek tansiyon, erişkin nüfusumuzun yarıya yakınında saç dökülmesi kadar yaygın. Böylesi yaygın bir olayın da üzerine eğilmek lazım. Büyük bir felaketin içindeyiz, ama görülen o ki, kimse aldırmıyor.'' 
     
     ''TANSİYON ALEYHTE İŞLEYEN PUAN GİBİ'' 
     Tansiyonun kişilerde kolay kolay şikayet yaratmadığını da vurgulayan Timuralp, hastaların tansiyonun zararlarını da farketmediğini söyledi. 
     Yüksek tansiyon hastalarının çoğunun ''Vücudum bu tansiyona alıştı'' şeklinde sözler sarfettiğini vurgulayan Timuralp, ''Hiçbir vücut yüksek tansiyona alışmaz. Sonunda bir fatura gelir, ya kör olur, ya felç olur. Ödeyemeyen hayatını kaybeder, ödeyebilen sakat kalır. Bu sakatın devlete, millete, aileye maliyeti çok ağır olur'' dedi. 
     Yüksek tansiyonu ''aleyhte işleyen bir puan'' şeklinde tanımlayan Timuralp, '' Benim hiçbir şikayetim yoktu, biraz tansiyonum vardı, ben çok iyiydim, niçin felç oldum diyorlar. Halbuki vücut 20 senedir tansiyonun etkisiyle zarara uğruyor, hasta bunu farketmiyor'' diye konuştu. 
     





</TEXT>
</DOC>
