<DOC>
<DOCNO> 180085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur21.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızları hayvanların kulak küpeleri ele verdi 
</HEADLINE>
<TEXT>

     Afyon'dan çaldıkları hayvanları keserek, Antalya'da satan 3 kişilik hırsızlık şebekesini, hayvanların kulak küpeleri ele verdi. 
     Afyon'un Çay İlçesi Çiftlik mevkiinde bulunan Muharrem Çevik'e ait besi çiftliğinden çalınan 17 büyükbaş hayvanın faillerini yakalamak için operasyon başlatan Afyon İl Jandarma Komutanlığı, hırsızların izini Antalya'da buldu. 
     Operasyonu derinleştirerek sürdüren Jandarma ekipleri, çalınan hayvanları kulak küpelerinden tespit etti. Hayvanların derilerini Isparta'da bir deri sanayisine satan hırsızların, hayvanları Antalya'da bir kasap aracılığı ile sattıklarını tespit etti. 
     Antalya'da satışa sunulan çalınmış hayvanların etleri ile hırsızlık olayı gerçekleştirdikleri tespit edilen Nurettin A., Mahmut Y., Ahmet Ç. ele geçirildi. 
     Şüpheliler Antalya Nöbetçi Mahkemece tutuklanarak cezaevine gönderildi. 
     
</TEXT>
</DOC>
