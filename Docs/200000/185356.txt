<DOC>
<DOCNO> 185356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo18.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler Chelsea maçına çevrildi... 
</HEADLINE>
<TEXT>

     Trabzonspor'u farklı yenerek Birinci Süper Ligi'de liderliğini sürdüren Beşiktaş'ta, gözler Chelsea ile oynanacak Avrupa Şampiyonlar Ligi maçına çevrildi. 
     Siyah-beyazlılar, izin yapmadan Chelsea maçının hazırlıklarına başladı. Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, Trabzonspor maçında 90 dakika forma giyen oyuncular koşu yapmakla yetinirken, diğerleri ise pas çalışmasının ardından yarı sahada çift kale maç oynadı. 
     Trabzonspor maçından hafif sakatlıkları bulunan İlhan ve Tümer, salonda çalışırken, sakatlığı geçen Ahmet Dursun ise antrenman maçında forma giydi. 
     
     SİNAN SAKATLANDI 

     Antrenman maçı sırasında Sinan Kaloğlu, girdiği bir ikili mücadelede sol ayak bileğinden sakatlandı. 
     Genç futbolcu, saha içinde yapılan tedavisinin ardından idmanı yarıda bıraktı. Sinan'ın durumununun yapılacak kontrollerden sonra netlik kazanacağı bildirildi. 
     
     22 FUTBOLCU LONDRA'YA GİDİYOR 

     Chelsea maçı için bu akşam Londra'ya gidecek olan Beşiktaş'ta, teknik direktör Lucescu 22 futbolcuyu kadroya aldı. 
     PAF takımdan gelen genç oyuncuları Londra'ya götürmeyecek olan siyah-beyazlıların kafilesinde şu futbolcular yer alacak 
     Cordoba, Ramazan, Ahmet Yıldırım, Ronaldo, Zago, Emre, Gökhan, Tayfur, Yasin Sülün, Sergen, Kaan Dobra, İbrahim, Giunti, Ahmed Hassan, Tümer, Okan, Ümit, Serdar Topraktepe, Ahmet Dursun, Sinan, Pancu, İlhan Mansız Bu arada, Beşiktaş bugünkü antrenmanda Chelsea'nın maçlarında kullandığı Umbro marka toplarla çalıştı. 
     
     FUTBOLCULAR UMUTLU 

     Siyah-beyalı futbolcular, Çarşamba günü yapacakları Chelsea maçı için umutlu konuştu. 
     Kaptan Tayfur Havutçu, Trabzonspor karşısında elde ettikleri farklı galibiyetin kendilerine moral verdiğini belirterek, ''Londra'ya umutlu gidiyoruz. Oradan puan veya puanlarla ayrılacağımıza inanıyorum'' diye konuştu. 
     Mısırlı futbolcu Ahmet Hassan ise Chelsea deplasmanından alacakları beraberliğin kendileri için çok iyi olacağını belirterek, ''Beraberlik iyi sonuç ama kazanabiliriz de. Ben ve takım arkadaşlarım oradan güzel bir sonuçla döneceğimize inanıyoruz'' dedi. 
     Ahmet Dursun da henüz sakatlığını tam olarak atlatamadığını anlatarak, ''Ancak hocam görev verirse Chelsea karşısında elimden geleni yaparım. Bu sezon Şampiyonlar Ligi'ndeki ilk puan veya puanlarımızı Chelsea karşısında alacağımıza inanıyoruz'' şeklinde konuştu. 
     Siyah-beyazlılar, bu akşam özel bir uçakla Londra'ya gidecek. 

     
</TEXT>
</DOC>
