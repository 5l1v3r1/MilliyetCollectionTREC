<DOC>
<DOCNO> 153630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/guncel/gun02.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cerrah'ta yanlıştan dönülüyor 
</HEADLINE>
<TEXT>

     Bursa'nın İnegöl ilçesine bağlı 3 bin nüfuslu Cerrah beldesindeki tek ilköğretim okulu, depremde hasar gördüğü için "oturulamaz" raporlu... Buna rağmen ilçede 4 katlı, 3 bin kişilik bir cami yaptırıldı. Dünkü Milliyet'in manşetten verdiği bu haber üzerine, hasarlı okulun yerine 16 derslikli bir okul yaptırılacağı bildirildi. 
     Bursa Milli Eğitim Müdür Vekili Ali Türken, beldedeki iki binalı ilköğretim okulunun bir binasının Marmara Depremi'nde hasar gördüğü için "oturulamaz" raporu verildiğini, bu nedenle tekli sistemden ikili öğretime geçildiğini belirtti. 
     
     1 TRİLYON LİRAYI BULACAK 
     Beldenin "okulsuz ve öğretmensiz" olmadığını belirten Türken, şöyle konuştu "Özel idare bütçesiyle yaptıracağımız okulun projesi hazır. Yeni İhale Kanunu çerçevesinde bedel tespiti için Bayındırlık İl Müdürlüğü'ne gönderildi. Bedel tespitinden sonra yaklaşık 1 trilyon lirayı bulacak proje için bu yıl ihaleye çıkacağız. Öğrencilerimizin en iyi koşullarda eğitim görmesini istiyoruz. Ancak ha deyince her şey olmuyor. İşin bir de ekonomik boyutu var. Beldede şu anda eğitimi aksatacak bir durum yok." 
     
     BAĞIŞ BAŞVURUSU OLMADI 
     Vatandaşların okul yapımına katkıda bulunmak için kendilerine başvurmadıklarına işaret eden Bursa Milli Eğitim Müdür Vekili Türken, "Böyle bir girişime 'hayır' demek mümkün değil. Okul yapımı, cami yapımından daha hayırlı" dedi. 
     


GÜNCEL 
















</TEXT>
</DOC>
