<DOC>
<DOCNO> 161094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur30.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Oran "TÜrkiye AB'ye girme fırsatını yakaladı" 
</HEADLINE>
<TEXT>

     Ankara Üniversitesi Siyasal Bilgiler Fakültesi Öğretim Üyesi Prof. Dr. Baskın Oran, Irak savaşından sonra Türkiye'nin AB'ye girme fırsatını yakaladığını söyledi. 
     ODTÜ Öğretim Elemanları Derneği tarafından düzenlenen, ''Irak Savaşı Sonrası Türkiye'nin Dış Politika Seçenekleri'' konulu konferansta söz alan Oran, ''hegemon devletlerin üç yöntemi olduğunu'' belirtti ve bunları ekonomi, kültür ve ordu şeklinde sıraladı. Oran, AB'de üçüncüsünün olmadığını, bu olmadan da kendisinin ABD karşısında ''ikinci sınıf'' kalacağını anladığını kaydetti. 
     Bu bağlamda AB'nin Türkiye ve Rusya'ya muhtaç duruma geldiğini ve AB yöneticilerinin Türkiye'ye karşı söylemlerinin son zamanlarda olumlu yönde değiştiğini ifade eden Oran, Türkiye'nin, ABD'nin karşısında, AB'ye yönelme ve stratejik dengeyi sağlama fırsatı yakaladığını savundu. Oran, 1,5 yılı çok verimli kullanarak, insan hakları alanında atılımlar yapılması halinde müzakere tarihi alınabileceğini söyledi. 
     Prof. Dr. Baskın Oran, buna karşın Türkiye'de ''Sevr paranoyası'' içine giren ve ''Batı'nın hukukunu almayı ulusal onursuzluk olarak gören'' kesimlerin bu sürece engel olduğunu kaydetti. 
     Hegemon devletlerin, hegemonyalarını devam ettirmek için ''ikna etme'' ve ''korkutma'' yöntemlerini kullandığını belirten Oran, ABD'nin, 11 Eylül saldırılarından sonra, SSCB'nin yıkılışından bu yana kullanma ortamı bulamadığı ''korkutma'' yöntemini uygulamak için fırsat ele geçirdiğini ve Türkiye'ye de bunu uyguladığını ileri sürdü. 
     ''SSCB'nin 1950'li yıllarda ABD'yi korkuttuğunu'' öne süren Oran, bu yıllarda Türkiye'nin NATO'ya girdiğini hatırlattı ve şimdi de ''ABD'nin AB'yi korkutmasıyla'', Türkiye'nin AB'ye girme ortamının oluştuğunu öne sürdü. 
     Konferansta konuşan emekli Büyükelçi Sacit Somel de, Türkiye'nin ABD ve IMF'ye bağımlı kalmaktan kurtulması için çok geniş potansiyele sahip olduğunu, ancak büyük bir savurganlık içinde olunmasının bunu engellediğini savundu. 
     İsrafın durdurulması halinde Türkiye'nin IMF'ye muhtaç olmadan kendisini idare edebileceğini vurgulayan Somel, Türkiye'nin milli savaş sanayiini kurması, bu alanda sadece ABD'ye dayanmaması gerektiğini kaydetti. 
     ABD'nin Irak savaşı sonrası Türkiye'ye karşı politikasının niteliğinin de değiştiğini belirten Somel, ABD'nin şu ana kadar ''dostluktan'' bahsettiğini, ancak şimdi bu durumun değişmeye başladığını söyledi. 
     Somel, ABD'nin tüm dünyada dayatmacı politikalar uyguladığını da kaydederek, bu duruma eleştiriler yöneltti. 
     
</TEXT>
</DOC>
