<DOC>
<DOCNO> 178172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/yilmaz.html </URL>
<DATE> 2003/08/26/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Aile restoranı ayrı Ruslarınki ayrı... 
</HEADLINE>
<TEXT>

   
   Artvin'e geldiğimizde ise dünyanın sayılı ormanlarıyla çevrili yemyeşil bir doğa karşıladı bizi, bir de kadınlar. Saçları başları düzgün, giyimleri günün modasına uygun, yüzlerinde hafif makyajlarıyla kadın olduklarını hissettiren kadınlar. Birer birer konuşmaya başladılar. İç çamaşır dükkanı, pastane, ev tekstili, konfeksiyon mağazalarının sahipleriydiler. Artvin'de esnafın yüzde 70'i kadın... 
   
   KADINLAR RAHAT    "Neden esnaf" olduklarını soruyorum kadınlara... "Burada iş imkanı yok, biz de evde oturup eşimize yük olmak istemiyoruz" yanıtını alıyorum. 
   Kültürel faliyetleri sınırlı da olsa sokakların kültürü zengin. Kadınlardan biri "Biz geceleri içkili restoranlarda kadınlarla toplanıp yemeğe çıkarız, hiç kimse rahatsız etmez. Gecenin birinde, ikisinde eve geldiğimiz olur" diyor. İşte bu sırada öğreniyorum ki, Artvinli kadının yaşamını ikiye ayıran cins "erkek" değil, Rus hemcinsleri... 
   Rus restoranları, "Aileye mahsus" restoranlar ayrılmış, birbirlerinin yaşamlarına değmemeye çalışıyorlar. Rus kadınlar giderek Artvin'e yerleşmişler ve onlar da kafe - restoran sahibi olmaya başlamış. Artvin ve yöresinde hizmet veren 800'ün üzerinde yatak kapasitesi Rus turizmi ile beslenmiş. 
   
   'YEŞİL' SERVET    Artvin'in yeşilini korumaya soyunan kadınlardan biri yazarları tek tek dolaşıyor, sıra bana geldiğinde de başlıyor anlatmaya 
   "Çoruh Nehri'nde rafting yapılıyor. Artvin'in en büyük zenginliği yeşil örtüsü. Turizmin gelişmesi için hepimiz çalışıyoruz. Ancak her yıl 1 Temmuz'da boğa güreşlerinin yapıldığı Kafkasör Yaylası'nda maden açmaya çalışıyorlar, Ankara'ya gittik durdurduk." 
   Artvinli kadınlarla konuşunca içim açıldı yaşamak istediğim Türkiye'yi yakaladım. Özetle ben ve Artvin mutluyduk. 
   
      
   
</TEXT>
</DOC>
