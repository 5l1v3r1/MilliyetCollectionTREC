<DOC>
<DOCNO> 190938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun05.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Concorde, New York'a son yolculuğunu yaptı... 
</HEADLINE>
<TEXT>

     İngiliz Havayolları'na ait Concorde uçağı New York'a son kez uçtu. 
     Londra'daki Heatrow Havaalanı'ndan saat 21.20'de havalanan BA001 sefer sayılı uçak, yaklaşık 3,5 saatlik yolculuğun ardından yolcularını New York'un Uluslararası John F. Kennedy Havaalanı'na indirdi. Son kez New York'a giden Concorde uçağının yolcularının büyük bölümü, uçuştan memnun kaldıklarını söyledi. 
     Concorde, yarın yapacağı New York-Londra seferiyle son kez uçmuş olacak ve İngiliz Havayolları uçak filosundan çıkartılacak. Uçak, son uçuşunda, aralarında Joan Collins ve David Frost'un da bulunduğu ünlüleri de konuk edecek. 
     İlk ticari uçuşunu 1976 yılında yapan ve dünyada yalnızca Fransız Havayolları ve İngiliz Havayolları uçak filolarında bulunan Concorde uçaklarının ticari uçuşlarına İngiltere'den önce Fransa son vermişti. 
     İngiltere'ye ait Concorde uçaklarının, sergilenmek üzere müzelere verilebileceği belirtiliyor. 
     
</TEXT>
</DOC>
