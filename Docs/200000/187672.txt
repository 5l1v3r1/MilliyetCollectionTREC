<DOC>
<DOCNO> 187672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo01.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambasız olmaz 
</HEADLINE>
<TEXT>

   Beşiktaş, imza atmadığı için sıkıntı yaşayan Ronaldo'ya sözleşmesini uzatma konusunda garanti verdi. Asbaşkan Kıvanç Oktay, "Bir sorun çıkmaz, takımda kalır" mesajını gönderdi 
      ORHAN YILDIRIM 

   
   Hız verdiler 
   SİYAH - Beyazlı kulüpte yaşanan Ronaldo krizinin mutlu sonla noktalanması için yönetim harekete geçti. Takımla birlikte Bükreş'e giden Asbaşkan Kıvanç Oktay, bu konuda garanti verdi ve "Ronaldo'nun geçen yıl opsiyonlu olan sözleşmesini bir yıl uzatmıştık. Ufak tefek sorunlar var. Ancak bunlar aşılamayacak problemler değil" diye konuştu. Oktay, imza konusunda herhangi bir pürüz çıkacağına ihtimal vermediğini vurguladı, "Ronaldo takımda kalır" açıklamasını yaptı. 
   
   'Buradan ayrılmam' 
   BREZİLYALI oyuncu ise, sözleşmesinin uzatılmamış olmasının kendisini etkilediğini, sadece futbola konsantre olmak için imza atmak istediğini ifade etti. Başarılı futbolcu, "Sezon sonu serbest kalacağım. Şimdiden teklifler var. Burada mutluyum ve ayrılmayı düşünmüyorum. Ancak kafamı sadece futbola vermem için bir an önce imza atmak istiyorum. Aksi taktirde şimdiden yolumu çizmem lazım. Teklifleri değerlendirip, menajerlerle temas kurmam gerek" diye konuştu. 
   
   Alışma seansı    Tek antrenman 
   LİGE verilen arada eksiklerini Romanya'da gidermeye çalışan Beşiktaş, dünü tek antrenmanla tamamlayarak, çalışmalarını sürdürdü. Rapid Bükreş'in idman sahasında öğleden sonra yapılan antrenmanda ağırlıklı olarak kondisyon çalışması üzerinde duruldu. Siyah - Beyazlılar'ın kamp bölgesine uyum sağlamaya çalıştıkları gözlendi. 
   
   Mazeretimiz var 
   PLOIESTİ maçından sonra jest yapan Lucescu, gece 01.00'den dün öğlen 13.00'e kadar oyunculara izin verdi. 2-2 biten maçta penaltılarla rakibini 7-6 geçen Beşiktaş'ta beklenenden uzak görüntü çizen yedek oyuncular bu durumu hava ve saha koşullarına bağladı. Yorgunluk nedeniyle de maça motive olmakta güçlük çekildiği vurgulandı. 
   
   MUSTAFA göze girdi    PAF Takım'dan gelen kaleci Mustafa, Ploiesti karşısında ikinci yarıda görev almasına rağmen, oynadığı başarılı futbol ile tam not aldı. Takım arkadaşlarının eski ünlü İngiliz kaleci "Shilton" adını taktığı genç eldiven, özellikle penaltı kurtarışıyla büyük alkış aldı. Kaleci Antrenörü Datcu, Beşiktaş'ın uzun yıllar kaleci sıkıntısı yaşamayacağını söyledi. 
   
   Son rakip Rapid Bükreş    BEŞİKTAŞ, Romanya'daki İnteragro Kupası'ndaki ikinci ve son maçını bugün ülkenin köklü kulüplerinden Rapid Bükreş ile yapacak. Karşılaşma saat 20.30'da başlayacak. Öte yandan Futbol Şube Sorumlusu Yıldırım Demirören kampa katılırken, kafileyle Bükreş'e giden Kıvanç Oktay ve Menajer Sinan Engin dün İstanbul'a geri döndü. 
   
   Kartal'da seferberlik    Lucescu rahatladı 
   ŞAMPİYONLAR Ligi'ndeki Chelsea maçında sakatlanan Giunti ile kasıklarındaki çekme yüzünden şiddetli ağrıları bulunan kaleci Cordoba'nın tedavileri sürüyor. Kulüp Doktoru Yalçın Yavuzer, Romanya'ya götürülmeyen iki oyuncunun da Diyarbakır maçına kadar oynayabilecek duruma gelecekleri müjdesini verdi. 
   
   Gün sayıyorlar 
   YAVUZER, Diyarbakır karşılaşmasında Beşiktaş'ın tam kadro sahaya çıkması için seferber olduklarını belirtip, "Teknik heyete sakatlığı olmayan bir kadro vereceğiz" diye konuştu. Giunti ve Cordoba'nın iyileşme sürecine girdiğini vurgulayan Kulüp Doktoru Yavuzer, "İkisi de takım döndüğünde idmanlara başlayabilir" dedi. 
   
   
</TEXT>
</DOC>
