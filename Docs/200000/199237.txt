<DOC>
<DOCNO> 199237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun27.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mick Jagger nihayet ''şövalye'' oluyor... 
</HEADLINE>
<TEXT>

     Efsanevi Rolling Stones grubunun solisti Mick Jagger, aylar süren tarih belirsizliğinden sonra, kendisine İngiltere Kraliçesi II. Elizabeth tarafından verilen ''şövalye'' unvanını almaya gidiyor. 
     Jagger'ın sözcüsü, sanatçının 18 ay önce kendisine verileceği açıklanan, ancak dünya turnesi nedeniyle sunulması ertelenen unvanını, 12 Aralık'ta Buckingham Sarayı'nda alacağını belirtti. 
     Daha önce, 10 Aralık'ta Kraliçe tarafından ''Britanya İmparatorluğu Üyesi'' MBE nişanıyla onurlandırılacak, İngiltere'ye Dünya Kupası kazandıran ragbi yıldızı Jonny Wilkinson'la aynı gün ''şövalye'' unvanını alacağı açıklanan Jagger, Wilkinson'a ilgiyi azaltmamak için saraya bu tarihten 2 gün sonra gidecek. 
     Sözcü, Jagger'ın, bir yıldan fazla süren turne programı nedeniyle yapılan erteleme konusunda kendisine gösterilen anlayış için saraya minnettarlığını sunmak istediğini de söyledi. 
     Jagger, 15 ay süren dünya turnesi kapsamında 114 konser verdi. 
     
</TEXT>
</DOC>
