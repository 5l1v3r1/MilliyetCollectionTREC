<DOC>
<DOCNO> 195593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur15.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Şenay Akay'ın kocası boşanma davası açtı... 
</HEADLINE>
<TEXT>

     Manken Şenay Akay'ın eşi Buğra Özçetin'in, ''Devamı olanaksız hale gelen evlilik birliğini sona erdirmek amacıyla, hiçbir parasal talebi olmaksızın boşanma davası açmaya karar verdiği'' bildirildi. 
     Özçetin'in avukatı Yunus Egemenoğlu, yaptığı yazılı açıklamada, müvekkilinin basında ''İşi gücü olmayan, müflis, eşinin parasıyla geçimini sağlayıp yine eşinin parasıyla eşini başka kadınlarla aldatan'' bir portreye yerleştirildiğini, bu iddialara kanıt olarak, bir barda müvekkili ile karşısında duran bir kadının aynı karede yer aldığı fotoğrafın gösterildiğini ifade etti. 
     Egemenoğlu, müvekkilinin profesör baba, doktor anne ve yakın aile üyelerinin kendisine verdiği eğitim ve terbiye ile yetiştiğini, bugüne kadar çeşitli işlerde çalıştığını, halen İstanbul Ticaret Sicili'ne kayıtlı bir tekstil şirketinin en büyük ortağı ve yetkili müdürü olarak ticari faaliyetlerine devam ettiğini belirtti. 
     Yunus Egemenoğlu, Türk aile yapısına duyduğu saygı ve eşine karşı yıllar önce besleyip halen de sürdürdüğü sevgi nedeniyle susmayı tercih eden, gerçekleri eşiyle paylaşarak aile birliğini kurtarmaya çalışan müvekkilinin, kendisini ve ailesini hedef alan ''Yaralayıcı'' suçlamalar karşısında, ''Basın malzemesi yapılan'' evliliğini bitirme kararı aldığını belirtti. 
     Egemenoğlu, ''Müvekkilim, suçlamalarla ilgili gerçekleri ortaya koyacağına inandığı bağımsız Türk yargısına başvurarak, devamı olanaksız hale gelen evlilik birliğini sona erdirmek amacıyla, hiçbir parasal talebi olmaksızın boşanma davası açmaya karar vermiştir'' dedi. 
     
</TEXT>
</DOC>
