<DOC>
<DOCNO> 197580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun01.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da yabancı öğrencilerin kaldığı yurtta yangın 32 ölü 
</HEADLINE>
<TEXT>

     Rusya'nın başkenti Moskova'da, bir üniversite yatakhanesinde çıkan yangında, ilk belirlemelere göre 32 kişi öldü, 78 kişi yaralandı. 
     Rusya Olağanüstü Haller Bakanlığı sözcüsü Viktor Beltsov, Patrice Lumumba Halk Üniversitesi'nin 5 katlı yatakhanesinde çıkan yangında, 28 kişinin öldüğünü, 78 kişinin yaralandığını belirtti. 
     İnterfaks ajansının haberinde, yangında ölenlerden 18'inin yabancı uyruklu olduğu kaydedilerek, 80 kişinin pencerelerden atlayarak yaralı kurtulmayı başardığı duyuruldu. 
     Ülkedeki yabancı öğrenciler birliğine dayanılarak verilen haberde, ölenler arasında Çin, Bangladeş, Vietnam ve bazı Afrika ülkelerinden öğrenciler bulunduğu belirtildi. İtfaiyecilerin, öğrencileri tahliye etmek amacıyla merdiven kullandığı ve yangının şafak sökmeden söndürüldüğü kaydedildi. 
     İtfaiye teşkilatı yetkilileri, yangının, çoğunlukla yabancı uyruklu öğrencilerin bulunduğu yatakhanenin iki, üç ve dördüncü katlarında çıktığını belirttiler. Yetkililer, ölü ve yaralı sayısıyla ölenlerin uyrukları hakkında çıkan haberleri henüz doğrulayabilecek durumda olmadıklarını da bildirdiler. 
     
</TEXT>
</DOC>
