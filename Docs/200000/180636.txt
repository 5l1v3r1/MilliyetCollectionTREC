<DOC>
<DOCNO> 180636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/guncel/gun01.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Linçten polis kurtardı 
</HEADLINE>
<TEXT>

      
   Şişli'de bir kişiyi kapkaç yaptıktan sonra vatandaşlar tarafından yakalanan üç zanlıyı polis adeta bir linçten kurtardı. Ancak kapkaççılar kendilerini kurtaran bir polisi yumruklayarak kaçmaya çalıştı, onları takip eden bir polis de otomobilin altında kaldı. Şişli'de meydana gelen olayda itfaiye memuru Hasan Sağlam bankadan 500 milyon lira çekti. Bu sırada üç kapkaççı takip ettikleri Sağlam'ı yumruk atarak etkisiz hale getirdi. Ancak olaya müdahale eden bir grup vatandaş, kapkaççıları tartaklamaya başladı. Olay yerinden geçen polis memurları Mehmet Şahin Eren ve Nuri Atalay kapkaççıları vatandaşların elinden kurtararak gözaltına almak istedi. Bu sırada kapkaççılardan biri Eren'e yumruk attıktan sonra kaçmaya başladı. Zanlıların peşine düşen Atalay da yoldan geçen bir otomobilin altında kalarak ağır yaralandı. Kaçan kapkaççılardan Eşref Ağar ve Uğur Yılmaz yakalanırken, adının Ali olduğu öğrenilen diğer kapkaççı kaçmayı başardı. 
   Atalay ve Eren ambulansla Şişli Etfal Hastanesi'ne kaldırılarak tedaviye alındı. 
   
   
</TEXT>
</DOC>
