<DOC>
<DOCNO> 156058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/guncel/gun10.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
10 sinema biletine iki paket çay 
</HEADLINE>
<TEXT>

     ŞERİF ÇIRAY Ankara 

     Altıncı Uçan Süpürge Uluslararası Kadın Filmleri Festivali komitesi, katılımı artırmak için, bu yıl 10 seanslık bilet alana 10'luk iki paket bitki çayı, bir duvar takvimi ve film kataloğu verecek. 
     Festival yöneticisi Berrin Balay, ekonomik krizle birlikte insanların sinemaya olan ilgilerinin çok azaldığını belirterek, şöyle konuştu "Katılımı cazip hale getirmek için böyle bir yola başvurduk. İnsanlar kriz yüzünden sinemaya gidemez oldu. Biz de insanların sinemaya ve filmlere ilgisini çekmek istedik." Bu yıl da yine birbirinden güzel filmlerin gösterileceğini söyleyen Balay "Promosyonun amacı da insanlara bir nebze olsun katkıda bulunmak ve film izlemelerini sağlamak. Biz sadece filmlere olan ilgiyi artırmak istiyoruz" diye konuştu. Bilet fiyatları, tam 5.5 milyon, indirimli 4 milyon lira olarak belirlendi. 
     

</TEXT>
</DOC>
