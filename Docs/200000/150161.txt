<DOC>
<DOCNO> 150161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun22.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta hastaneler yeniden açılacak 
</HEADLINE>
<TEXT>

     Amerikan Deniz Piyadeleri, bugün Irak'ın başkenti Bağdat'taki 15 hastanenin açılacağını, elektrik şebekesinin tamir edileceğini ve cep telefonlarının sınırlı kullanımına izin verileceğini açıkladı. 
     Halkla ilişkilerden sorumlu Onbaşı John Hoellwarth, dün açılan 14 hastaneye bugün 15 yeni hastanenin ekleneceğini ve yerel polisle birlikte Amerikan askerlerinin hastaneleri koruyacağını söyledi. 
     Onbaşı Hoellwarth, ''Cep telefonları herkese verilmeyecek, sadece acil işlerden sorumlu 500 kadar kişiye verilecek. Ayrıca kentin elektrik ve telekomünikasyon şebekesinin durumunu tespit ettik ve şebekenin altyapısının yüzde 90-95'inin iyi durumda olduğu anlaşıldı'' dedi. 
     Onbaşı Hoellwarth, Deniz Piyadeleri'nin başkentin bazı kesimlerine elektrik sağlayan 2 ya da 3 istasyonu tamir edebileceklerini umduklarını belirterek, ''12 Deniz Piyadesi ve yerel polis kentte temel altyapının korunmasını sağlamak amacıyla görev yapacak'' diye konuştu. 
     Saddam Hüseyin rejiminin devrilmesinden sonra Amerikan askerlerinin savaşın olumsuz etkilerini ortadan kaldırmak için bir dizi önlem aldığı da belirtiliyor. 
     Bu önlemlerin Iraklıların normal hayata dönüşüne olanak sağlayacağı bildirilirken, Amerikan Merkez Komutanlığı'ndan yapılan yazılı açıklamada, askeri-sivil operasyon merkezi kurulacağı ve bu merkezin elektrik, su ve tıbbi hizmetlerle düzenin sağlanması konusunda çalışacağı kaydedildi. 
     





</TEXT>
</DOC>
