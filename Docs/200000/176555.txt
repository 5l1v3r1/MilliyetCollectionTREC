<DOC>
<DOCNO> 176555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur17.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan hakkındaki iddiaları yalanladı... 
</HEADLINE>
<TEXT>

     Başbakan Recep Tayyip Erdoğan, bazı yazılı ve görsel medyada aslı astarı olmayan iddialar olduğunu ifade ederek, ''Bu iddiaları inanıyorum ki Türk milleti, bu insanların kökeninin, menşeinin yalan olduğunu bildiği için kabul etmeyecektir'' dedi. 
     Erdoğan, Cola Turka Fabrikası'nın Sakarya'nın Akyazı ilçesindeki tesislerinin açılış törenine katıldı. 
     Tören, 17 Ağustos 1999'daki depremde hayatlarını kaybedenlerin anısına saygı duruşunda bulunulması ve İstiklal Marşı'nın söylenmesi ile başladı. 
     Cola Turka'nın reklamlarının da tanıtıldığı törende konuşan Ülker Yönetim Kurulu Başkanı Orhan Özokur, bisküvi ve çikolata ile başladıkları üretim sektöründe bugün 800'e yakın ürün alanında hizmet verdiklerini söyledi. Özokur, Ülker Grubu'nun yaklaşık 17 bin çalışanı ile 2 milyar 255 milyon dolar ciro yaptığını kaydetti. 
     Sakarya Valisi Cahit Kıraç, yaklaşık 230 kişinin çalışacağı fabrikanın bölge ekonomisine sağlayacağı katkının önemli olduğunu ifade etti. 
     Başbakan Erdoğan da konuşmasına başlamadan önce kürsünün önünde duran Adapazarı Pancar Ekicileri Kooperatifleri APEK çalışanlarının taşıdığı ''Cola Turka şekersiz olmaz'' pankartını gördü. Erdoğan, APEK'lilere bakarak, ''Peki Cola Turka glikoz isterse ne yapacaksınız '' diyerek gülümsedi. 
     Sakaryalılar için çok farklı bir yatırımı burada görmenin mutluluğunu yaşadığını dile getiren Erdoğan, Ülker ailesinin bölgede üçüncü yatırımını gerçekleştirdiğini kaydetti. 
     
     ''YARALARIN BÜYÜK KISMI SARILDI'' 
     Bugünün, tesisin açılışının yanı sıra 4 yıl önce 17 Ağustos'ta 18 bin vatandaşın kaybedildiği bir gün olduğunu da dile getiren Erdoğan, deprem sonucunda oluşan yaraların büyük bir kısmının sarıldığını bildirdi. 
     Erdoğan, bu tür yatırımlarla bölgedeki işsiz insanlara iş imkanı sağlandığını ve temennisinin de bu yatırımcı ruhun devam etmesi olduğunu vurguladı. 
     Cola Turka'nın gerçekleştirdiği bu çıkışın, çok anlamlı ve farklı olduğunu ve büyük ilgi gördüğünü ifade eden Başbakan Erdoğan, bu yatırımın, Ülker Grubu'nun diğer ürünlerinde olduğu gibi tutmasının memnunluk verici olduğunu söyledi. 
     
     ''TAŞ ÜSTÜNE TAŞ KOYANIN YANINDAYIZ'' 
     Başbakan Erdoğan, bazı spekülasyonlara da kısaca cevap vermek istediğini belirterek, şöyle konuştu 
     ''Bazı yazılı ve görsel medyada aslı astarı olmayan iddialar var. Bu iddiaları inanıyorum ki Türk milleti, bu insanların kökeninin, menşeinin yalan olduğunu bildiği için kabul etmeyecektir. Bizler ülkemizde bir taş üstüne taş koyanın yanındayız. Onlara her zaman yardımcı olacağız. Türkiye doğusu ve batısıyla yeni heyecanlar yakalamıştır. Artık Ankara'ya hapsolan bir hükümet yoktur. Bakanlar Kurulumuz kısa bir süre önce Erzurum Kongresi'nin yıldönümü nedeniyle Erzurum'da toplandı. Şimdi de Marmara Depremi'nin 4. yıldönümü nedeniyle Sakarya'da toplanacağız ve bu bölgenin depremden sonra tamamlanmayan sorunlarını ele alacağız ve aldığımız kararları açıklayacağız.'' Erdoğan, Sakarya'da ayrıca 12 kilometrelik duble yolun temelini atacaklarını ve bunu yıl sonuna kadar bitirmeyi hedeflediklerini bildirdi. 
     Burada 812 konutun temelini de atacaklarını ve bunu 400 günde teslim etmeyi hedeflediklerini ifade eden Erdoğan, ''Bunlarla bir anlayışı, bir zihniyet değişimini göreceksiniz'' diye konuştu. 
     Başbakan Erdoğan, konuşmasının ardından kurdeleyi keserek, tesisin açılışını yaptı. 
     Tesisi kısa bir süre gezen Erdoğan, başına Cola Turka yazılı şapka taktı ve ikram edilen Cola Turka'yı içti. 
     Törende ayrıca Akyazı Belediye Başkanı Yaşar Yazıcı ile eski Akyazı Belediye Başkanı ve Sakarya Milletvekili Recep Yıldırım Erdoğan'a plaket verdi. 
     Törene, bazı Bakanlar, Sakarya Büyükşehir Belediye Başkanı Aziz Duran ve öteki ilgililer ile vatandaşlar katıldı. 
     Bazı APEK çalışanları da tören alanına gelerek, 17 Ağustos 1999 depreminde kapanan şeker fabrikasının yeniden açılmasını ve ücreti karşılığında APEK'e satılmasını istediler. 
     
</TEXT>
</DOC>
