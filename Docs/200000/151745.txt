<DOC>
<DOCNO> 151745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/guncel/bgun.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İzleme süresi bitti' 
</HEADLINE>
<TEXT>

AKP hükümetinin "izlenme süresi"nin dolduğunu belirten Genelkurmay, rahatsızlıklarını MGK toplantısında dile getirecek 
     BARKIN ŞIK Ankara 

     Türk Silahlı Kuvvetleri, 3 Kasım seçimleriyle iktidara gelen iki AKP hükümetinin "izleme süresi"nin dolduğu tespitinde bulunarak, 30 Nisan'daki Milli Güvenlik Kurulu MGK toplantısında hassasiyetlerini dile getirmeyi kararlaştırdı. Askerin özellikle, Milli Görüş'le ilgili Dışişleri Bakanlığı genelgesi ve kadrolaşmadan rahatsızlık duyduğu belirtildi. 
     Genelkurmay Başkanı Orgeneral Hilmi Özkök ve kuvvet komutanları, dün Genelkurmay karargahında bir toplantı yaptı. TBMM Başkanı Bülent Arınç ile türbanlı eşi Münevver Arınç'ın evsahipliğinde yapılacak resepsiyon masaya yatırılırken, "hükümetin izlenme süresinin dolduğu" ve gerekli uyarıların yapılması zamanının geldiği tespitine varıldı. Dışişleri Bakanı Abdullah Gül tarafından yayınlanan Milli Görüş genelgesi ve kadrolaşmanın da, gelecek hafta yapılacak MGK'ya taşınması benimsendi. 
     Cumhurbaşkanı Ahmet Necdet Sezer, önceki gün eski kültür bakanlarını kabulünde, "Kadrolaşmaya karşıyım. Ancak bugünkü yetkiyle yasaları ben gönderiyorum, aynen geri getiriyorlar. Ben gerekeni yapıyorum. Aynı duyarlılığı karşı taraf göstermiyor" dedi. 
     
     ŞAHİN KONUŞULUR 
     Başbakan Yardımcısı ve Devlet Bakanı Mehmet Ali Şahin de, Genelkurmay Başkanı'nın basına yansıyan genelge rahatsızlığı üzerine "MGK'da ülkeyi ilgilendiren her şey açık ve net olarak konuşulur" diye konuştu. Şahin, "Özkök'ün rahatsızlığını ifade eden bir beyanını duymadım. MGK'da ülkeyi ilgilendiren her şey açık ve net olarak konuşulur. 30 Nisan'da yapılacak MGK toplantısında bu tür konular konuşulabilir. Dışişleri Bakanlığı'nın genelgesinde isim zikredilmiyor. Bu genelgede söylenen yurtdışındaki vatandaşlarla elçiliklerin temas kurmasıdır" dedi. 
     
Yaşanan krizler....      AKP'nin iktidara gelmesiyle birlikte yaşanan dört önemli kriz de şunlar oldu 

</TEXT>
</DOC>
