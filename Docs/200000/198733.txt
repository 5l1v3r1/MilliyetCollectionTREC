<DOC>
<DOCNO> 198733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun06.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, havaya ateş açarak yakaladı 
</HEADLINE>
<TEXT>

   Sahte pasaportla Ağrı'da yakalanan Yusuf Polat'ın polise "Asker kaçağıyım" diyerek rüşvet vermeye kalkıştığı açıklandı 
   CEM BAKIRCI Ağrı DHA 
   
   Şişli'deki intihar saldırısı emrini verdiği öne sürülen Yusuf Polat, "Ahmet Özaydın" adına düzenlenmiş sahte pasaportla Türkiye'den çıkmaya çalıştı. Yakalanacağını anlayınca "Asker kaçağıyım" diyerek görevlilere rüşvet teklif eden Polat 29 , polisten kaçmak isterken havaya ateş edilerek durduruldu. 
   Güvenlik güçleri teröristlerin yurtdışına kaçabileceğini düşünerek, Gürbulak Sınır Kapısı'nda da önlemlerini artırmıştı. 25 Kasım'da gümrüğe İstanbul - Tahran seferini yapan TEH 6525 plakalı bir otobüs geldi. Büyük çoğunluğunu İranlıların oluşturduğu yolcular arasında takım elbiseli, beyaz gömlek ve kravatlı, hafif sakallı bir kişi dikkat çekti. Otobüsten inmeyen ve kendini işadamı olarak tanıtan Polat'ın "Ahmet Özaydın" adına düzenlenmiş pasaportunu inceleyen görevliler, "Kimlik tespiti için sizi alıkoymak zorundayız" dedi. 
   
   İki sahte kimlik çıktı 
   "Asker kaçağıyım. Beni bırakırsanız istediğiniz kadar dolar veririm" diyen Polat, görevlilerin kararlı olduğunu görünce araçtan inerek kaçmaya çalıştı. Havaya ateş açan polisler, kısa süren kovalamacanın sonunda Polat'ı etkisiz hale getirdi. Üzerinden Malatya ve Elazığ doğumlu iki kişi adına düzenlenmiş sahte kimliklerle küçük bir Kuran çıkan Polat, polis ve MİT görevlilerince sorgulandı. Zırhlı bir araçla Van'a götürülen Polat, THY'nin tarifeli uçağıyla İstanbul'a gönderildi. 
   Tahran'a gitmeyi planlayan Polat'ın İran'da örgüt üyelerince karşılanacağını söylediğini kaydeden bir yetkili, "'Mücadelemiz İslam için' diye ifade verdi" dedi. 
   
   
   
</TEXT>
</DOC>
