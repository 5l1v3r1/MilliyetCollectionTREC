<DOC>
<DOCNO> 151927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur21.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan da resepsiyona eşini götürmüyor... 
</HEADLINE>
<TEXT>

     Başbakan Recep Tayyip Erdoğan, TBMM Başkanı Bülent Arınç'ın 23 Nisan Ulusal Egemenlik ve Çocuk Bayramı dolayısıyla bu akşam vereceği resepsiyona eşiyle değil yalnız katılacağını bildirdi. 
     Erdoğan, 23 Nisan Ulusal Egemenlik ve Çocuk Bayramı dolayısıyla bir grup öğrenciyi kabulünün ardından, gazetecilerin konuya ilişkin sorularını yanıtladı. 
     Resepsiyona, eşi Emine Erdoğan ile değil yalnız katılacağını bir soru üzerine ifade eden Erdoğan, resepsiyon konusundaki tartışmaları değerlendirirken de şunları söyledi 
     ''Akşamki resepsiyon ile ilgili oluşan havayı, ülkemizin şu andaki gerçekleriyle, sağlamak istediğimiz toplumsal mutabakata ters tavırlar olarak görüyorum. Çünkü, şu anda ülkemizin tek atması gereken adım iştir, aştır, ekonomik sıçramadır. Böyle bir dönemde olmayan bir şeyi varmış gibi göstermek, barışa giden yolda, sevgiye giden yolda, kaynaşmanın sağlanacağı bir yolda yanlış adımlardır. Bu adımları atanlar aslında hiçbir başarıyı bulamadılar, yakalayamadılar. Bundan sonra da bu tür başarıları yakalamak mümkün değildir. Hele hele ulusal egemenliğin kutlandığı böyle bir bayram gününü siyasi bir alana çekmek yanlış. Millete rağmen hiçbir zaman iktidar olunmaz. Bunu bilmek lazım. Milletle kaynaşmadan da hiçbir şey olmaz. Bunu da artık kabullenmek lazım. 
     Biz, toplumdaki hassasiyetleri gayet iyi gözeten, bu hassasiyetlerle de yolumuza devam eden bir anlayışa sahibiz. Bunu biz seçim öncesinde de, sonra da söyledik. Bugün de yine söylüyoruz. Bu hassasiyetler bizim her zaman dikkat ettiğimiz konulardır.'' 
     





</TEXT>
</DOC>
