<DOC>
<DOCNO> 191267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/dunya/dun05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   ABD askerlerine Ramazan dersi 
   Irak'ın Musul kentinde, Amerikan askerlerine Ramazan gelenekleriyle ilgili bilgi verildi. Amerikan ordusu, askerlerinin kültürel duyarsızlık gösterdiği suçlamalarından sonra, askerleri Ramazan ayına hazırlamak için ders verdi. Rahip Yarbay Chester Egert askerlere, Ramazan'da Müslümanların önünde su bile içerken iki kere düşünmelerini salık verdi. 
   
   Talabani, Türkiye'nin iyiliğini unutmamış 
   Irak Geçici Yönetim Konseyi IGYK üyesi ve Irak Kürdistan Yurtseverler Birliği KYB lideri Celal Talabani, ''Türkiye'nin, en zor anlarımızda bize yardım ederek, Kürt mültecilere kapılarını açtığını, bizim korunmamız için İncirlik'i açtığını unutmayız'' dedi. 
   
   Bağdat'ta sokağa çıkma yasağı kalkıyor 
   Irak'ın başkenti Bağdat'ta gece uygulanan sokağa çıkma yasağının bugün kaldırılacağı bildirildi. Amerikalı ve Iraklı yetkililer, sokağa çıkma yasağının, kentteki suç oranının düşmesi ve güvenlik koşullarının iyileşmesine bağlı olarak sabah 04.00'ten itibaren kalkacağını belirtti. Koalisyon güçleri, geçen ay sokağa çıkma yasağını bir saat hafifletmişti. 
   
   Kerkük'te 11 Kürt tekvandocu yaralandı 
   Irak'ın kuzeyindeki Kerkük kenti yakınlarında, Iraklı Kürt tekvandocuları taşıyan otobüse düzenlenen saldırıda, 3'ü ağır 11 kişi yaralandı. Iraklı Kürtlerin oluşturduğu tekvando takımının yetkililerinden Harbi Halid, otobüse dün gece Kerkük'ün 125 km. güneyindeki Hamrin bölgesinden geçerken makineli tüfeklerle ateş açıldığını söyledi. 
   
   
</TEXT>
</DOC>
