<DOC>
<DOCNO> 191724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/siy07.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyaz eylem' tartışması 
</HEADLINE>
<TEXT>

   Bakan Akdağ'ın, 'Bir günlük iş bırakma' eylemine katılacak hekimlere soruşturma açılacak' açıklamasına, Tabipler Birliği Başkanı Sayek'ten , 'Geri adım atmayacağız' yanıtı geldi... 
   ANKARA Milliyet 

   
   Türk Tabipler Birliği TTB Merkez Konseyi Başkanı Füsun Sayek, 5 Kasım'da aciller dışında "bir günlük iş bırakma" eylemine katılacak hekimler hakkında, hizmette aksama olacağı için idari soruşturma açılacağını açıklayan Sağlık Bakanı Recep Akdağ'ın sağlık personelini tehdit etmesine şaşırmadıklarını söyledi. 
   TTB Merkez Konseyi'nden, geçen hafta yapılan görüşmede tutumunu sertleştiren Akdağ'a "Restini görüyoruz" yanıtı geldi. Sayek, "IMF ile Katolik nik hı kıydıklarını açıklayan bir hükümette olan Akdağ, elbette haklarını arayan hekimler hakkında soruşturma açtırır. Ancak geri adım atmayacağız. 5 Kasım'da hekimler ne yapacak, hep birlikte göreceğiz" dedi. 
   Avrupa'daki güncel politikaları önerdiklerini kaydeden Sayek, "Akdağ, açıklamalarıyla halkın yanında görünmeye çalışıyor. Ancak TTB'nin halkın lehine eşit ve ücretsiz sağlık hizmeti önerilerini, 1960'lardan diye eleştirmeye kalkıyor. Kendisine sunduklarımızı kebap yemek için ayırdığı vakitte okursa Avrupa'dan örnekler verdiğimizi görecektir" diye konuştu. 
   Eylemlerini meşru gördüklerini söyleyen Sayek, "Yoksulluk sınırı, aylık 1.5 milyar lira olarak açıklandı. Sağlık personelinin maaşları bunun altında olduğuna göre, elbette eylem yapma hakları var. Bakana, doktor kalbini kırmak, Yozgat'ta testikebabı kırmaya benzemez, hatırlatırım" dedi. 
   
   SES destek verecek 
   Sağlık ve Sosyal Hizmet Emekçileri Sendikası SES Genel Başkanı İsmail Hakkı Tombul da TBMM Plan ve Bütçe Komisyonu'nun 2004 bütçe görüşmelerini yakından izleyeceklerini belirterek, sağlık bütçesi artırılmadığı takdirde eyleme gideceklerini açıkladı. Tombul, TTB'nin eylemine katılarak, 5 Kasım'da hekimlerle birlikte iş bırakacaklarını bildirdi. 
   
   
   
</TEXT>
</DOC>
