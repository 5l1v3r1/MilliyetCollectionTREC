<DOC>
<DOCNO> 154082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur13.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüğü sanılan kişi 3 gün sonra evine döndü ama pişman oldu... 
</HEADLINE>
<TEXT>

     Kayseri'nin Yahyalı İlçesi'nde 3 gün önce sulama barajında boğulduğu bildirilen ve cesedi eşi tarafından teşhis edilen Süleyman Şen, evine döndü. 
     Yahyalı İlçesi yakınlarındaki Ağcaşar Sulama Barajı kıyısında su içinde 3 gün önce bir erkek cesedi bulundu. Ağcaşar Sulama Birliği görevlilerince bulunan cesedin kimliği belirlenemeyince fotoğrafı çekilip garipler mezarlığında toprağa verildi. Bazı kişiler gömülen cesedin bir süreden beri evine gelmeyen Süleyman Şen'e benzediğini söylediler. Gelişmeler üzerine mezardan çıkartılan ceset, Süleyman Şen'in eşi Hatice Şen'e ve çocuklarına gösterildi. 
     Süleyman Şen'in eşi Hatice Şen cesedin eşine ait olduğunu teşhis etti. Süleyman Şen'e ait olduğu sanılan ceset, daha sonra yeniden toprağa verildi. 
     
     ÜÇ GÜN SONRA EVİNE DÖNDÜ 
     Cesedi eşi ve çocukları tarafından teşhis edilip toprağa verilen 60 yaşındaki Süleyman Şen, olaydan 3 gün sonra Yahyalı'daki evine geri döndü. 
     Şen, ''Eşim Hatice ile bazı ailevi sorunlar nedeniyle aramız çok iyi değildi. Bu yüzden haber vermeden Kayseri'nin Pınarbaşı İlçesi'ne gidip, bir ahırda çobanlık yapmaya başladım. Barajda bulunan cesedin bana ait olduğunu sanmışlar. Şimdi adliyeye, karakola gidip ifade veriyorum. Bilseydim dönmezdim, adliyeye, karakola ifade vermekten bıktım'' dedi. 
     Teşhis ettiği cesedin eşi olmadığı ortaya çıkan Hatice Şen ise kendisine gösterilen cesedin suda kalıp şiştiği için yanıldığını söyledi. Şen, ''Bana gösterilen cesedin yüzü şişmişti. Şekil değişikliği olduğu için cesedi kocama benzettim'' diye konuştu. 
     Baraj kıyısında bulunan ve üzerinden kimlik çıkmayan cesedin kime ait olduğunun belirlenmesi için başlatılan çalışmalarda ise tekrar başa dönüldü. Yetkililer, ilçedeki tüm mahalle muhtarlarını toplayarak cesedin kimliğinin tespit etmeye çalıştı, ancak başarı sağlanamadı. Cesedin fotoğrafını çoğaltıp ilçe halkına dağıtan jandarma, kimlik tespiti için çalışmalarını sürdürüyor. 
     




</TEXT>
</DOC>
