<DOC>
<DOCNO> 186213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko08.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Özer - El Fayed ortaklığı hayata geçiyor... 
</HEADLINE>
<TEXT>

     Fakir bir çocukluktan sonra geldiği Londra'da uzun zaman bazı restoranların mutfaklarında çalışan ve ilk restoranını da yine bu kentte açarak bugün bir zincirin sahibi haline gelen Hüseyin Özer'e, Harrods mağazasının sahibi Muhammed El Fayed'den birlikte çalışma teklifi geldi. 
     Stockholm'den Dubai'ye, İstanbul'dan Londra'ya ve başkent Ankara'ya kadar uzanan coğrafyada Sofra ve Özer isimleri altında üst üste restoranlar açan Hüseyin Özer'in Londra'daki Özer restoranının müşterisi olan, ancak bugüne kadar kendisiyle hiç tanışma fırsatı bulamayan El Fayed, ünlü işletmeci ile ilk tanıştığı anda ortaklık teklifini kendisine iletti. 
     Harrods mağazasında Türk Gıda ürünleri ve Çini reyonunun açılmasının ardından Harrods'daki Georgian restoranda verilen öğle yemeğine katılan ve Büyükelçi Akın Alptuna ile aynı masayı paylaşan Muhammed El Fayed, büfeyi Özer adlı restoranında hazırlatan Hüseyin Özer ile tanıştırılınca hemen iş konuşmaya girişti. 
     Özer'e mağazasının üçüncü katında bulunan boş bölümde bir Sofra-Özer şubesi açması teklifinde bulunan El Fayed, Hüseyin Özer'in konuya ılımlı yaklaşması üzerine hemen yanındakilere dönerek proje üzerinde anlaşmanın sağlanması talimatını verdi. 
     Bu gelişmenin ardından taraflar, iki saat içinde anlaşma masasına oturdu ve ayrıntılar üzerinde konuşmaya başladılar. Üçüncü katta bulunan ve son derece büyük olduğu belirtilen bölümde Sofra'nın yemek, Özer'in ise bar mönüsünü uygulamayı düşünen Hüseyin Özer, aynı katta kafe gibi hizmet verebilecek bir bölümün de dizaynını planlıyor. 
     Hüseyin Özer, Londra'daki diğer büyük bazı çarşılarda da aynı türden yerler açmayı düşündüğü sırada gelen teklifin kendisini heyecanlandırdığını ve mutlu ettiğini belirtirken, böyle bir projeyi uygulamak için gereken her türlü altyapıya sahip olduğu için teklifi düşünmeden kabul edebildiğini söyledi. 
     Özer, Harrods gibi bir mağazada bir Türk markasını günün her saatinde, her mevsimde ve her koşulda yaşatmanın ülke tanıtımına da milyonlarca sterlinle bile ölçülemeyecek bir katkı sağlayacağına inandığını ifade etti. 
     Hüseyin Özer, Harrods içindeki restoran-kafesinin yarından itibaren mimarlar tarafından planlanıp, birkaç ay içinde restore edilip hizmete gireceğini ifade etti. 
     
</TEXT>
</DOC>
