<DOC>
<DOCNO> 158729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur05.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalara 'uygulamalı hamilelik dersi' geliyor... 
</HEADLINE>
<TEXT>

     Sağlık Bakanlığı, Japonya'dan, ''erkeklere gebelik döneminde anne adaylarının yaşadıklarını daha iyi anlayabilmeleri için'' eğitim materyalleri alacak. Buna göre, baba adaylarına, göbek kısmında hamileliğin çeşitli evrelerindeki ağırlıklar bulunan önlükler takılarak, hamilelik döneminin zorlukları yaşatılacak. 
     Alınan bilgiye göre, Sağlık Bakanlığı Ana Çocuk Sağlığı ve Aile Planlaması Genel Müdürlüğü, üreme sağlığı konusunda görsel-işitsel eğitim materyali çeşitliliğini artırmak ve üreme sağlığı konusuna erkekleri de dahil edebilmek amacıyla Japonya'da kullanılan çeşitli eğitim materyallerini Türkiye'ye getirecek. 
     Buna göre, Japonya'da baba adaylarının hamile eşlerinin yaşadıklarını daha iyi anlayabilmeleri için kullanılan, göbek bölümünde ağırlık bulunan, hamile görünümlü önlükler alınacak. 
     Üzerinde, hamileliğin çeşitli evlerindeki ağırlıklar bulunan bu önlükler erkeklere takılacak ve erkeklerin ev süpürmek, ayakkabı bağlamak, yatmak gibi çeşitli eylemleri yapması istenecek. 
     Bu eğitimle erkeklerin hamile eşlerinin yaşadığı zorlukları kavramaları ve üreme sağlığının her evresinde eşlerine yardımcı olmaları amaçlanıyor. 
     Japonya'dan alınması planlanan bir başka eğitim materyaliyle de anne adaylarına hamileliğin evreleri anlatılacak. Bu eğitimde anne adaylarına, hamilelik döneminde anne vücudunda meydana gelen değişiklikleri gösteren önlükler takılarak, hamileliği daha iyi kavramaları sağlanacak. 
     Japonya'dan getirilecek bu 2 çeşit eğitim materyali sağlık ocaklarına ve Ana Çocuk Sağlığı ve Aile Planlaması AÇSAP merkezlerine dağıtılacak. 
     
</TEXT>
</DOC>
