<DOC>
<DOCNO> 188886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/ekonomi/eko02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumcuya rahat uyku yok 
</HEADLINE>
<TEXT>

   Batıklardan tahsilatı hızlandıracak taslağı açıklayan Bakan Çiçek, 'Paraları hortumlayanlar yataklarında rahat yatamayacak, kendileri olmazsa çocuklarından bu borçlar alınacak' dedi 
      ANKARA Milliyet 
   
   Adalet Bakanı Cemil Çiçek, batık bankalardaki alacakların tahsiline ilişkin yasa taslağını açıkladı. 
   Bankacılık suçlarının kara paranın aklanmasına ilişkin yasanın kapsamına alındığını, bankalarını hortumlayanların dünyanın neresinde olursa olsun izleneceğini belirten Çiçek, "Yaşadıkları sürece biz bu adamların peşinde olacağız. Yataklarında rahat yatamayacaklar. Yurtdışı dahil, nereye giderse gitsinler. Bugün olmazsa yarın, yarın olmazsa öbürgün, kendilerinden olmazsa çocuklarından, kim olursa olsun, bu borçlar alınacaktır" dedi. 
   Adalet Bakanlığı'nca hazırlanan ve 11 kanun ile bir kanun hükmünde kararnamede değişiklik öngören taslak yasalaşırsa, bu suçlardan haklarında daha önce dava açılanlar da alacak takibi açısından yeni yasa hükümlerine tabi tutulacak. Banka suçları ile ilgili davalar, 1 nolu ağır ceza mahkemelerinde görülecek. Rüşvet, zimmet gibi suçları işledikleri iddia edilen memurların soruşturulabilmesi için idareden izin istenmeyecek. Bankacılık sırrı gibi özel kanunlarda belirtilen kavramlar, belge gönderilmesine engel olmayacak. 
   
   Eski eşe de tedbir 
   TMSF, kendine borçlu olmasa da banka kaynaklarını kullandığı saptanan kişilerin ortaklıklarının, ortaklıklara ait diğer şirketlerin ve bu şirketlerin ortaklarının diğer şirketlerinin yönetimini de devralabilecek, yönetimini değiştirebilecek. Yeni yönetim, şirketlerin hisseleri veya aktiflerini satarak, TMSF'ye ya da kamuya olan borcu ödeyebilecek. 
   Banka sahiplerinin şirketlerinde çalışanların çaycı, odacı vs. kurucusu gösterildiği şirketlere kullandırılan krediler, banka sahibi ve ortaklarınca kullanılmış sayılacak. Savcılar, banka suçlarını resen soruşturabilecek, telefon dinleme, ajan kullanma, teknik takip yapma yöntemlerini kullanabilecek. Bu savcılar en az üç yıl görevde kalacak. 
   Batık banka sahipleri ve sorumluların tüm mallarına tedbir konulmasını içeren madde bu kişilerin boşanmış veya dul kalmış eşleri, akrabaları ve üçüncü kişiler için de talep edilebilecek. Bu kişiler, malları bilmeden aldıklarını ispat etmek zorunda olacak. Borçlunun ancak bir borçludan beklenecek derecede hayatını idame ettirebilecek şekilde konut kiralamasına izin verilecek. 
   Kanun yürürlüğe girdikten sonraki üç aylık sürede mallar kullanılmaya devam edilirse, mallar devir yapılanın değil, kullananın sayılacak. Alacak takibine ilişkin davalarda zamanaşımı süresi 20 yıl. 
   
   
</TEXT>
</DOC>
