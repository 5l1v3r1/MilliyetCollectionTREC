<DOC>
<DOCNO> 176252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/yasam/yas02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SICAK ALARMI 
</HEADLINE>
<TEXT>

   Avrupa'yı kavuran sıcak hava dalgası, Ege ve Akdeniz'de etkisini göstermeye başladı. Bodrum'da hava sıcaklığı 40 dereceyi aştı, Antalya'da ise gölgede 38 dereceye ulaştı 
      YAŞAR ANTER, LATİF SANSÜR, İBRAHİM LALELİ 
   
   Bodrum 40 derece 
   AVRUPA, geçen haftayı sıcaklardan bunalarak geçirdi. Hatta Fransa'da sıcaklar yüzünden 3000 kişinin öldüğü açıklandı. Ve Avrupa'yı kavuran sıcak hava dalgası, Türkiye'ye de ulaştı. Özellikle de Ege ve Akdeniz'de etkisini göstermeye başladı. Bodrum'da sıcaklık 40 dereceyi aşınca plajlar ve havuzlar doldu. Garsonlar turistlere tepsilerle buz servisi yaptı. 
   
   Tansiyona dikkat 
   SU parkı yöneticileri aşırı sıcaklar nedeniyle bir ambulansı hazır bekletirken, bir hemşire de elinde tansiyon aleti, eğlenenleri uzaktan izledi. Özel Bodrum Hastanesi Başhemşiresi Serpil Apşin, "Tatil yörelerindekilere bol su içmelerini, gölgede kalmalarını öneriyoruz. Tansiyon, kalp ve solunum rahatsızlıkları olanlar da öğle saatlerinde kesinlikle dışarı çıkmasın" dedi. 
   
   Bol sıvı alın 
   KUŞADASI'NDA Adaland yöneticileri, izinleri kaldırıp havuzlara su takviyesi yaparken, Antalya'da da gölgede 38 dereceyi bulan sıcak nedeniyle turistler sahillere, havuzlara akın etti. Antalya İl Sağlık Müdürü Hüseyin Gül, bol sıvı gıdalar alınmasını önerirken, "11.00 - 16.00 saatleri arası güneşe çıkmayın. Güneşe çıkmadan önce de uygun koruyucu krem sürün" diye konuştu. 
   
   
</TEXT>
</DOC>
