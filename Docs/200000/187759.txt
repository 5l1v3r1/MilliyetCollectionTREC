<DOC>
<DOCNO> 187759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko08.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Telekom'un hedefi büyük... 
</HEADLINE>
<TEXT>

     Hacı Ömer Sabancı Holding bünyesinde bu yılın Mart ayında faaliyete geçen ve şu an 2 bine yakın müşteriye internet erişimi sağladığı belirtilen ''Sabancı Telekom'', telekomünikasyon sektörünün lideri olmayı hedefliyor. 
     Sabancı Telekom Kanal Satış Yöneticisi Öner Ünal, Türkiye'nin tümünü kapsayan altyapısı ve konusunda uzman çalışanları ile Türkiye'nin ilk özel telekom operatörü olduklarını söyledi. 
     Şirket olarak kurumsal internet, uydu ve video-konferans erişim hizmetlerinin yanında birden fazla noktanın birbiriyle network ortamında bağlanmasını sağladıklarını belirten Ünal, mobil iletişim ve data ile hackerlerden korunma sistemi hizmetlerini sunduklarını kaydetti. 
     Türkiye genelinde 24 noktalarının bulunduğunu ve şu ana kadar 2 bine yakın müşterilerine internet erişimi sağladıklarını ifade eden Önal, ''Bu hizmeti verdiğimiz kurumlar arasında çok uluslu firmalar da var. Kurumlara ve tüketiciye her türlü yerel ve uluslararası telekomünikasyon hizmeti sunmayı amaçlıyoruz'' dedi. 
     Ünal, Sabancı Telekom'un sektörün en başarılı kuruluşu olma yolunda emin adımlarla ilerlediğini ifade ederek, şöyle konuştu 
     ''Kurulduğu günden beri kesintisiz ve kaliteli hizmet vermeyi ve sürekli müşteri memnuniyetini ön planda tutmayı ilke edindik. Değişime ve gelişime açık bir şirket olarak yaratıcı ve doğru çözümler sunmayı hedefliyoruz. Şirket, 2004 yılı başına kadar yapılanmayı ve ürün yelpazesini şekillendirerek serbestleşecek olan pazarda yerini almayı planlıyor.'' Ünal, 1 Ocak 2004'de Türk Telekom'un tekelinin kalkacağını da hatırlatarak, ''Böylece lisans alan tüm kuruluşlar bu hizmeti verebilecek. Sabancı Telekom olarak lisans başvurumuzu yaptık. Ses pazarında lider olmak için çalışmalarımızı sürdürüyoruz'' dedi. 
     
</TEXT>
</DOC>
