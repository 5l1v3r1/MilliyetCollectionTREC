<DOC>
<DOCNO> 151616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko21.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mövenpick Hotel İstanbul, geleceğe pozitif bakıyor... 
</HEADLINE>
<TEXT>

     İstanbul'un ilk butik iş oteli olan Mövenpick Hotel İstanbul'un Genel Müdürü Richard Appelbaum, geleceğe pozitif baktıklarını bildirdi. 
     Appelbaum, Mövenpick'in ortaklarıyla anlaşamadığı için 8 yıl önce ayrıldığı İstanbul'a, iki ay önce açılışı yapılan otelle yeniden döndüğünü anımsatırken, Türkiye'de çok iyi bir potansiyel gördüklerini söyledi. Appelbaum, şunları kaydetti 
     ''Krizden sonra iyi zamanların bizi beklediğine inanıyoruz. Kriz var ama geçecek. Geleceğe pozitif bakıyoruz. Bunu, uzun süreli bir yatırım olarak düşünüyoruz. Çok daha fazla şeye hazırlıklı olduğunuz için durum kötüyken bir otel açmak aslında daha iyi olabilir. Böylece işler düzeldiğinde daha da güçleniyorsunuz. Biz geleceğe çok pozitif bakıyoruz.'' Türkiye'de turizmin çok gelişeceğini ve değerlendirilecek birtakım fırsatlar olduğunu dile getiren Appelbaum, bu fırsatların bir parçası olmak istediklerini söyledi. 
     Appelbaum, Mövenpick Hotels Resorts'un hep yenilik ve öncülük yapmak arzusunda olduğunu belirterek, amaçlarının sadece bir otel yaratmak değil, yeni bir hayat tarzı ve servis stili oluşturmak olduğunu vurguladı. 
     İstanbul'daki yabancı ve yerli beş yıldızlı oteller arasında çok fazla rekabet olduğuna işaret eden Appelbaum, ekonomik krizin bu otellerde oda fiyatlarında indirime gidilmesine neden olduğunu kaydetti. 
     Appelbaum, ''Bu yüzden oteller ürün kalitesinden çok sattıkları oda sayısına önem veriyor. Bizim burada yapmaya çalıştığımız, iş veya tatil amaçlı gelen insanlara bir yaşam biçimi sunmak ve İstanbul'u bir buluşma noktası haline getirmek'' diye konuştu. 
     
     YÜZDE 55-60 ORANINDA DOLULUK 

     Mövenpick Hotel İstanbul Genel Müdürü Richard Appelbaum, bu yıl için otellerinde yüzde 55-60 oranında bir doluluk beklediklerini belirterek, içinde bulunulan dönemi, kendilerini İstanbullulara tanıtma, sevdirme ve alıştırma dönemi olarak nitelendirdi. 
     Zamanla karlılıklarının artacağına inandıklarını dile getiren Appelbaum, şunları söyledi 
     ''En önemli pazarımız İstanbul'da yerleşik bulunan yerli ve yabancı şirketler. En büyük potansiyelimiz ise İstanbul'daki holdinglerden gelebilecek işler. Müşterilerimizin yüzde 60'ı İstanbul'daki holdinglerin, şirketlerin misafirleri. Geri kalan ise uluslararası rezervasyon sistemimiz üzerinden gelecek. Ortadoğu ve Körfez bölgesinden çok sayıda müşteri bekliyoruz. Çünkü bu ülkelerde çok iyi tanınıyoruz.'' Mövenpick'in tüm dünyada gastronomisiyle de çok ünlü olduğuna işaret eden Appelbaum, gastronomideki en önemli unsurun basit ama kaliteli mamullerle ürün hazırlamak olduğuna dikkati çekti. 
     Mövenpick gastronomisinin, bulunduğu ülkenin ürünleriyle şekillendiğini kaydeden Appelbaum, ''Türkiye'de bu açıdan çok şanslıyız. Çünkü çok iyi ürünler var. Malzemelerin çeşitliliği nedeniyle örneğin dışarıdan marmelat almak yerine buradaki taze meyvelerle marmelatımızı kendimiz yapıyoruz. Dünyaca ünlü Mövenpick dondurmamızda da kesinlikle boya ve katkı malzemesi kullanmıyoruz. Başaşçı dışında tüm aşçılarımız Türk'' diye konuştu. 
     





</TEXT>
</DOC>
