<DOC>
<DOCNO> 166877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo06.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon... Belçikalı raketler Williams'lara karşı... 
</HEADLINE>
<TEXT>

     Sezonun 3. ''Grand Slam'' mücadelesi olan 117. Wimbledon Tenis Turnuvası'nda, yarın yapılacak tek bayanlar yarı final maçlarında, Belçika'nın tarihteki en iyi 2 raketi, ABD'li Serena ve Venus Williams kardeşlere karşı zorlu bir mücadele verecek. 
     Dünya klasmanında ilk sırada bulunan, 1 numaralı seribaşı ve geçen yılın şampiyonu Serena Williams, yarı final maçında, 1 ay önce Fransa Roland Garros Turnuvası'nda şampiyon olan Justine Henin-Hardenne ile karşılaşacak. 2 kez şampiyon olan 4 numaralı seribaşı Venus Williams ise diğer bir Belçikalı raket 2 numaralı seribaşı Kim Clijsters ile oynayacak. 
     Henin-Hardenne, yarınki maçlar için, ''Kim ve beni çok zorlu maçlar bekliyor'' dedi. 
     Serena Williams, ablası Venus'ü bu yılki Fransa Turnuvası dışında geçen yıl ve bu yıl üstüste 4 ''Grand Slam'' finalinde yenmişti. 
     Belçikalı raketlerin dünya sıralamasında ikinciliğe ve üçüncülüğe yükselmesi, son birkaç yıldır 1 numara olarak gösterilen Serena Williams'ın tahtının tehlikede olduğu sinyallerini de verdi. Serena yarın kaybederse, Clijsters klasmanda ''bir numaraya'' yükselecek. 
     Serena Williams, Belçikalı rakipleri için, ''Onları durdurmak çok zor. Her hafta çalışıyorlar ve sürekli kazanıyorlar. Ben her hafta çalışmıyorum ama sanırım başlamalıyım'' diye konuştu. 
     Son 39 ''Grand Slam'' turnuvası maçının 38'ini kazanan Serena Williams, dün 8 numaralı seribaşı yurttaşı Jeniffer Capriati ile yaptığı çeyrek final maçını kazanarak rakibine karşı üstüste 8. galibiyetini kazanmıştı. 
     Kim Clijsters de rakibi Venus Williams için, ''Benimle karşılaştığında en iyi oyununu sergiliyor ve beni yenmek için performansını inanılmaz yükseltiyor. Maça çıkarken ona yenileceğimi hiç düşünmüyorum ama o bunu tersine çeviriyor'' dedi. 
     
</TEXT>
</DOC>
