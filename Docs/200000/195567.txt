<DOC>
<DOCNO> 195567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo25.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay, Ankaragücü idmanında... 
</HEADLINE>
<TEXT>

     Ankaragücü Kulübü Başkanı Cemal Aydın ile görüşen ve bu sabah kesin olarak anlaşan Teknik Direktör Rıza Çalımbay, yeni takımıyla ilk antrenmanına çıktı. 
     Gökçe Tesisleri'nde, Gençlerbirliği derbisine hazırlanan sarı-lacivertli futbolcular, yeni teknik direktörleri Rıza Çalımbay yönetiminde yaklaşık 1,5 saat süren antrenman yaptılar. Dar alanda pas çalışan Ankaragücülü futbolcular, ardından yarım sahada çift kale maç oynadılar. Sakatlığı süren Ramadan antrenmana katılmazken, Hakan Kutlu ve Mehmet Türkmehmet takımdan ayrı koştu. 
     Bu arada Çalımbay, futbolcularıyla antrenman öncesinde bir toplantı yaptı. 
     
     AYDIN ''HEDEFLERİ OLAN BİR TEKNİK ADAMLA ANLAŞTIK'' 

     Takımın başına Rıza Çalımbay'ın getirilmesiyle ilgili açıklama yapan Ankaragücü Kulübü Başkanı Cemal Aydın, hedefleri olan bir teknik adamla anlaştıklarını belirterek, ''Rıza hocayla dün akşam görüştük, bu sabah da kesin olarak anlaştık. Başka hiçbir hocayla görüşmedik. Bugün görevine başladı. Kendisiyle konuşmamızda para gündeme gelmedi. Hedeflerimizi ortaya koyduk ve anlaştık. Kariyerini tartışmaya gerek yok. Beşiktaş'ta, milli takımda ve Denizlispor'da yaptıkları ortadadır'' diye konuştu. 
     Aydın, Tevfik Lav ile ilgili basında çıkan haberleri de değerlendirerek, Lav ile çok iyi şeyler paylaştıklarını ve birlikte bu işin süremeyeceği kararını aldıklarını, aralarında tatsız hiçbir olayın gerçekleşmediğini kaydetti. 
     Ankaragücü'nde transfer sezonunun hiç kapanmadığını vurgulayan Aydın, hocanın eksik gördüğü yerlere, istediği futbolcuları alacaklarını sözlerine ekledi. 
     
     GENÇLERBİRLİĞİ MAÇI BENİM ŞANSSIZLIĞIM 

     Yeni takımıyla ilk antrenmanına çıkan Rıza Çalımbay ise hedefleri doğrultusunda Ankaragücü'nü seçtiğini ifade ederek, ''En büyük amacım bir Anadolu kulübünü şampiyon yapmak'' dedi. 
     Kadroda çok yetenekli futbolcuların olduğunu belirten Çalımbay, şunları kaydetti 
     ''İlk yarının bitimine kadar 5 maçımız var. Bu maçları kazasız atlatmak ve puan kazanmak istiyoruz. Şu anda Ankaragücü'nün öncelikli amacı puan kazanmaktır. Daha sonra gerçek hedeflerimize doğru ilerleyeceğiz. Ben kendime güveniyorum. İnandıktan sonra yapamayacağımız şey yoktur. Bunları Denizlispor'da yaptık, burada da yaparız.'' Sarı-lacivertli takımın teknik direktörü Çalımbay, ilk maçını Gençlerbirliği ile yapacak olmasıyla ilgili bir soruya da ''Gençlerbirliği maçı benim şanssızlığım. Ama daha önemlisi puan almamız gerekiyor. Kazanacağımıza inanıyorum'' yanıtını verdi. 
     
</TEXT>
</DOC>
