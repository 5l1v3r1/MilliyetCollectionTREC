<DOC>
<DOCNO> 164578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun05.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yazar Orwell, aşkı uğruna arkadaşlarını satmış... 
</HEADLINE>
<TEXT>

     Ünlü İngiliz yazar George Orwell'ın, İngiltere Dışişleri Bakanlığı'nın özel bir birimi adına çalışan Celia Kirwan adlı kadının aşkı uğruna, aralarında ünlü komedyen Charlie Chaplin'in adının da bulunduğu 38 kişilik bir listeyi ''komünistler'' listesi diye hükümete verdiği öne sürüldü. 
     54 yıl önce hükümete verilen ve üzerindeki ''süresiz gizlilik'' ibaresi yüzünden bugüne kadar ortaya çıkmayan listenin varlığını, geçen sonbaharda ölen Celia Kirwan'ın kızı Ariane Bankers'ın ortaya çıkardığını belirten The Guardian, Bankers'ın Garton Ash'tan bu listeyle ilgili gerçekleri yazmasını istediğini duyurdu. 
     Listenin Orwell'in kendi not defterine yazdığı orijinal listenin karbon kopyası olduğunu ve Celia Kirwan'a gönderildiğini belirten Guardian, 1940'lı yıllarda yazdığı ''1984'' ve ünlü ''Big Brother'' kitabıyla edebiyat tarihine damgasını vuran ünlü yazarın, bu işi yapmaya o zamanlar Dışişleri Bakanlığı'nda çalışan Kirwan'a olan aşkı ya da en azından bu genç kadına duyduğu müthiş düşkünlük sayesinde ikna olduğunu öne sürdü. 
     Listede Charlie Chaplin'in yanı sıra ünlü yazar JB Priestley, aktör Michael Redgrave, ünlü Sovyet tarihi uzmanı EH Carr, dönemin İşçi Partili milletvekili Tom Driberg ve Guardian'ın da aralarında bulunduğu bazı gazetelerin yazarlarının bulunduğunu belirten gazete, gerçek adı Eric Blair olan ünlü yazarın, verdiği listedeki isimlerin en azından birer Sovyet sempatizanı ve propagandacısı olduklarını savunduğuna işaret etti. 
     Listeyi ele alıp inceleyen ve üzerinde çalışan siyaset tarihçisi Garton Ash'in listenin gerçek olduğunu ve Orwell'in el yazısıyla yazıldığını diğer uzmanların görüşlerine de başvurarak tespit ettiğini duyuran Guardian, Orwell'in işi, dönemin Daily Express muhabirlerinden Peter Smollett'i Sovyet ajanı ilan etmeye kadar götürdüğünü de bildirdi. 
     
</TEXT>
</DOC>
