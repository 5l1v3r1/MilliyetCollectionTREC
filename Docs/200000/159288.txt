<DOC>
<DOCNO> 159288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo16.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Gökdeniz'in nazının çekilmesi lazım... 
</HEADLINE>
<TEXT>

     Trabzonspor Futbol Takımı Kaptanı Fatih Tekke, bordo-mavili kulüple sezon sonunda maddi konularda görüşecek olan Gökdeniz'in takıma faydalı bir oyuncu olduğunu ve nazının biraz çekilmesi gerektiğini söyledi. 
     Bordo-mavili kulüple 2 yıllığı opsiyonlu olmak üzere 4 yıllık sözleşmesi bulunan ve ilk 2 yılı sezon sonu bitecek olan Gökdeniz'in çok iyi niyetli ve takımda çok sevilen bir oyuncu olduğunu belirten Fatih, ''Bizim Trabzonspor'a borcumuz ödenmez. Ancak Gökdeniz'e de hak veriyorum. Gökdeniz bir değerdir. Yanlışları da olsa nazını çekmek lazım. Saha içinde faydalıysa, biraz nazı çekilmeli'' dedi. 
     Gökdeniz'in de kulübünü sevdiğini ve bu futbolcunun kalmasını arzuladıklarını ifade eden Fatih, ''Gökdeniz'in Trabzonspor'dan başka bir takıma gideceğini sanmıyorum. Gökdeniz, bizim yanımızda kalacaktır'' diye konuştu. 
     Brezilyalı oyuncu Marco Aurelio'nun sezon sonunda takımdan ayrılacak olmasına çok üzüldüklerini de belirten Fatih, ''Aurelio da çok iyi bir insan. İyi de bir futbolcu. Trabzonspor'a başarıyla hizmet etti. Bundan dolayı teşekkür ediyoruz'' diyerek sözlerini tamamladı. 
     
</TEXT>
</DOC>
