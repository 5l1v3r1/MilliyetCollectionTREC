<DOC>
<DOCNO> 162100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur24.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak havada beyaz et uyarısı... 
</HEADLINE>
<TEXT>

     Trabzon Bölgesi Veteriner Hekimleri Odası Başkanı Sebahattin Yazıcı, havaların ısınmasıyla beyaz etlerdeki satış şekillerinden kaynaklanan erken bozulma ve kokuşmalara karşı tüketicilerin daha dikkatli olması gerektiğini belirtti. 
     Yazıcı, yaptığı yazılı açıklamada, son günlerde, kontrolsüz ve sağlıksız koşullarda piliç eti satışının arttığını, derin dondurucu dışında, etiketsiz ya da tanınmış firmaların etlerine ucuzlarının karıştırılarak satıldığını gözlemlediklerini bildirdi. 
     Donmuşluğu çözülen, ancak satılamayan etlerin, bir sonraki gün için tekrar dondurulmasının, erken kokuşan beyaz etlerden kaynaklanan gıda zehirlenmelerine yol açacağını vurgulayan Yazıcı, şöyle devam etti 
     ''Etkin ve yoğun denetimlerle, oluşabilecek olumsuz satışlar, zehirlenmeler ve haksız rekabet engellenecektir. Tüketicilerimiz, bu tür olumsuzluklarla karşılaşmamak için dondurulmuş tavuk eti satın alırken, üretici firma ambalajı, üretim ve tüketim tarihinin yanı sıra ürünün, soğukluğunun sağlandığı ortamda olmasına dikkat etmelidir. Süpermarket veya marketlerde ise işyeri veteriner hekimi çalıştırılıp kontrollerin yapılıp yapılmadığına dikkat edilmelidir.'' Yazıcı, bu tür satış yapan işyerlerinin, yaz ayları boyunca daha sık ve titizlikle, ilgili kanun ve yönetmelikler doğrultusunda denetlenmesi gerektiğini kaydetti. 
     
</TEXT>
</DOC>
