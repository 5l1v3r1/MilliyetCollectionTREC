<DOC>
<DOCNO> 164822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/guncel/gun04.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaptığı inşaat üzerine çöktü 
</HEADLINE>
<TEXT>

Ankara’da Yenimahalle köprülü kavşak alt geçit inşaatı çöktü. İnşaatı yapan firmanın sahibi, çöken beton kalıbının altında kaldı 
     ANKARA Milliyet 

     Ankara Büyükşehir Belediyesi’nin yaptırdığı Yenimahhale köprülü kavşak alt geçit inşaatı dün gece çöktü. İnşaatı yapan "Güler İnşaat" firmasının sahibi 52 yaşındaki Kazım Güler, çöken beton kalıbının altında kaldı. 
     Güler, dün alt geçit inşaatını denetlemeye geldi. Dün akşam saat 21.40 sıralarında alt geçitin üstündeki kalıba dökülen beton, iskelenin dayanaksız olması nedeniyle çöktü. Bu sırada inşaatı denetleyen Güler, üstüne çöken iskele ile akan betonun altında kaldı. Çöküntü sırasında işçilerden İrfan Uzun da yaralanarak hastaneye kaldırıldı. Olay yerine gelen Ankara polisi, çevrede güvenlik önlemleri alırken, itfaiye ile sivil savunma ekipleri kurtarma çalışmalarına başladı. Arama çalışmalarında kurt köpekleri kullanılmasına rağmen, Güler’in enkaz altındaki yeri tespit edilemedi. 
     Ankara Büyükşehir Belediye Başkanı Melih Gökçek, iskelenin betonu tutacak şekilde iyi yapılmadığını tahmin ettiklerini söyledi. 
     

</TEXT>
</DOC>
