<DOC>
<DOCNO> 156202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo14.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar iç saha kralıydı... 
</HEADLINE>
<TEXT>

     Teknik Direktör Mircea Lucescu yönetiminde geçen sezon iç sahasını ''kale'' haline getiren ve değil yenilmek, beraberlik dahi almayan Galatasaray, bu sezon ise kendi sahasında düş kırıklığı yaşıyor. 
     Lucesculu Galatasaray, 2001-2002 futbol sezonunda iç sahada oynadığı 17 maçı da kazanarak, toplam 51 puan topladı ve şampiyonluk ipini göğüsledi. 
     Geçen sezon iç sahada rakiplerinin korkulu rüyası haline gelen ve tüm maçlarını kazanan ''Cim bom'', evindeki derbi maçları da kazanmasını bilmişti. 
     
     BU SEZON İÇ SAHADA YIKILDILAR 

     Teknik Direktör Fatih Terim yönetimindeki Galatasaray ise geçen sezonun aksine bu sezon kötü bir görüntü çizdi. 
     Terimli ''Aslan'', iç sahada 11 galibiyet, 2 yenilgi, 2 de beraberlik alırken, toplam 10 puan kaybetti. Galatasaray, kendi sahasında şampiyonluk yolundaki rakibi Beşiktaş'ın yanı sıra Denizlispor'a da 1-0 yenilirken, Adanaspor ile 2-2, Gençlerbirliği ile de 1-1 berabere kaldı. 
     Özellikle ikinci yarıdaki fikstür avantajını kullanamayan Galatasaray, iç sahada kaybettiği bu puanlarla sezonun bitimine 3 hafta kala lider Beşiktaş'ın 5 puan gerisine düştü. 
     
     DIŞ SAHADA KRAL ''CİM BOM'' 

     Bu sezon halen ligin deplasman lideri konumunda bulunan Galatasaray, rakip sahalarda oynadığı 16 maçta, 11 galibiyet, 3 beraberlik ve 2 yenilgi alarak 36 puan topladı. 
     Beşiktaş ise deplasmanda oynadığı 15 maçta 10 galibiyet, 4 beraberlik, 1 de yenilgi alarak 34 puan elde etti. 

     
</TEXT>
</DOC>
