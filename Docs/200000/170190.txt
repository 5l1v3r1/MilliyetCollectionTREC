<DOC>
<DOCNO> 170190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun21.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "AB, Türk-Yunan ilişkileri ve Kıbrıs için fırsat" 
</HEADLINE>
<TEXT>

     Yunanistan Dışişleri Bakanı Yorgo Papandreu, Türk-Yunan ilişkileri ve Kıbrıs sorununun çözümü için Avrupa çerçevesinin bir fırsat oluşturduğunu söyledi. 
     Papandreu, Başbakan Kostas Simitis ile yaptığı, Türk-Yunan ilişkileri ve Kıbrıs konusunun ele alındığı bildirilen görüşmeden sonra gazetecilere açıklama yaptı. 
     Papandreu, ''Avrupa çerçevesi, Kıbrıs konusunda bir dinamik oluşturmuştur. Bu dinamik Türk-Yunan ilişkilerinde güven ortamının yerleşmesine de katkıda bulunuyor'' dedi. 
     Bu arada, Yunanistan Hükümet Sözcüsü Hristos Protopapas, ''Atina ve Rum yönetiminin, Kıbrıs sorununun Annan planı temelinde yapılacak müzakerelerle çözülmesi yanlısı'' olduklarını söyledi. 
     Protopapas, yaptığı basın toplantısında, gazetecilerin Rum lider Tasos Papadopulos'un ''Annan planının kabulü işgal oldubittisini kabul anlamına gelir'' şeklindeki açıklamasını konu alan sorularına ise ''Tek rakibimiz KKTC Cumhurbaşkanı Rauf Denktaş'ın uzlaşmaz tutumu ve izlediği taktiklerdir'' yanıtını vermekle yetindi. 
     
</TEXT>
</DOC>
