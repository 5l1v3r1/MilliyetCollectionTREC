<DOC>
<DOCNO> 191645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo33.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da Necati Vural'a bağlı... 
</HEADLINE>
<TEXT>

     Adanaspor Kulübü Başkanı Çağdaş Ergin, ligin sonlarında korkulu rüya görmemek için, ilk yarıyı en az 20 puanla tamamlamaları gerektiğini belirtti. 
     Ergin, Fenerbahçe maçında farklı yenilmelerine rağmen, futbolcuların sergilediği oyundan memnun kaldığını söyledi. 
     Adanaspor'un en önemli sorunlarından birinin kadro olduğunu, son olarak Necati'nin kadro dışı bırakıldığını ifade eden Ergin, şunları söyledi 
     ''Milli futbolcumuz Necati Ateş, sezon sonuna kadar sözleşmeli futbolcumuz. Necati ile ilgili şu ana kadar hiçbir kulüpten resmi teklif almadık. Ancak, spor medyası tarafından sürekli gündemde tutulmasına üzülüyoruz. Necati bizim önemsediğimiz bir futbolcu. Teknik direktörümüz Yılmaz Vural ile bazı konularda ters düşmüş. Şayet Vural, Necati'yi affederse biz de onay veririz. Adanaspor'da herkesin sandığı gibi büyük sorunlar yok. Bu gibi tatsızlıklar her kulüpte yaşanır. Bunları aşacağımıza inanıyorum. Necati gerçekten gitmek istiyorsa, bunu oturur değerlendiririz. Ancak, ilk yarı bitmeden bir yere gidemez.'' Ergin, bu hafta deplasmanda oynayacakları Bursaspor maçının her iki takım açısından da büyük önem taşıdığını belirterek, ''Bu maçta alınacak her puan bizim açımızdan büyük kazanç. Ligde ilk yarı hedefimiz 20 puan. Buna ulaşmak için ligin alt sıralarındaki takımlarla oynayacağımız maçları puanlarla tamamlamalıyız'' dedi. 
     Ergin, parasal sorunların çözümlenmesi için bazı girişimlerin olumlu sonuçlar verdiğini de sözlerine ekledi. 
     
</TEXT>
</DOC>
