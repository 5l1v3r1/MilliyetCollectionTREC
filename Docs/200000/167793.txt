<DOC>
<DOCNO> 167793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun17.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı şarkıcının KKTC'de konser vermemesi Denktaş'ı kızdırdı 
</HEADLINE>
<TEXT>

     KKTC Cumhurbaşkanı Rauf Denktaş, Yunanlı şarkıcı Lefteris Pancazis'in Kıbrıs Rum kesimi ve Yunanistan'dan gelen tepkiler üzerine KKTC'deki konserini iptal etmesinin ''iyi niyet gösterisi olmadığını'' ifade edererek, ''Bunlar Rum tarafının esas niyetini vurgulayan olaylardır'' dedi. 
     Cumhurbaşkanı Denktaş, bir heyeti kubulü sırasında gazetecilerin konuyla ilgili sorularını yanıtladı. Kıbrıs Rum kesiminde geçen hafta konser veren Zülfü Livaneli'nin İstanbul'a KKTC üzerinden gitmek istediğini ve Rumların Livaneli'nin KKTC'ye geçişine izin vermediğini belirten Denktaş, ''Livaneli'yi de buraya KKTC'ye geçirmediler. Niye, çünkü Livaneli buradan İstanbul'a dönecekti, onun için geçirtmediler. Bunlar dostluk tezahürü değil, iyi niyet gösterisi değil, bunlar Rum tarafının esas niyetini vurgulayan olaylardır'' diye konuştu. 
     ''Türk insanının bunları iyi görmesi'' gerektiğini kaydeden Denktaş, Rumların esas hedefinden vazgeçmediğini, böyle düşünen varsa, Rumlara bazı sorular sorması gerektiğini belirtti. Denktaş, ''İki kesimliliği neden ortadan kaldırmak istiyorlar Niye mal-mülk sorununu halletmek için tazminatlar ve takas usulünü kabul etmiyorlar Niye Türk garantisini yok etmek için uğraşıyorlar Niye bize hala azınlık olduğumuzu hatırlatmak için gereken her şeyi yapıyorlar ve dünyaya bizi azınlık olarak takdim ediyorlar Bu soruları bir sorsunlar ve cevabını da bulsunlar bakalım. Değişti mi, değişmedi mi'' diye konuştu. 
     ''Uzlaşma istediklerini ve Türk halkını yeniden 1963 olayları gibi olaylarla mahvetmeyecek sağlam bir anlaşma istediklerini'' vurgulayan Denktaş, ''Anlaşmaların sağlam olması için anlaşmayı yapanların eşit egemen taraflar olduğunun kabul edilmesi lazım. Kuzey Kıbrıs Türk Cumhuriyeti'nin var olduğunu artık teslim etmeleri lazımdır. Başka çaresi yoktur'' dedi. 
     
     MARAŞ KONUSU 
     Cumhurbaşkanı Denktaş, bir gazetede, ''Maraş ve 13 köyün Rumlara verileceği'' yönünde bir haber çıktığına işaret ederek, önceden Maraş'ın verilmesi karşılığında ambargoların kaldırılmasının önerildiğini anımsatarak, şunları söyledi 
     ''Eskiden, Maraş karşılığında ambargonun kalkması önerilmişti. Maraş karşılığında Lefkoşa Havaalanı'nın açılması önerilmişti. O çerçevenin dışında herhangi bir şey yoktur ve olmamıştır.'' 
     
</TEXT>
</DOC>
