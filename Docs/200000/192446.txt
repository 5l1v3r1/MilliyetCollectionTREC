<DOC>
<DOCNO> 192446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun32.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Paul McCartney, en zengin İngiliz müzisyen... İşte liste... 
</HEADLINE>
<TEXT>

     İngilizlerin efsanevi Beatles grubunun eski üyesi Paul McCartney, 61 yaşında 4'üncü kez baba olmanın sevincini yaşarken, 40 milyon poundluk yıllık geliriyle İngiltere'nin en zengin pop yıldızı oldu. 
     Sunday Times gazetesinde yayımlanan listede, en üst sıraya yerleşen McCartney'in yıllık kazancı, Haziran ayında Liverpool'da tamamladığı son dünya turnesinin ardından 40.026 milyon pounda ulaştı. 
     Listeyi hazırlayan Philip Beresford, McCartney ve eşi Heather Mills'in Salı günü bir kız bebekleri olduğunu açıklamaları üzerine, ''Belki de bu bebek sayesinde McCartney kendini daha genç hisseder ve bunaklık döneminde de modern akımlarla ilişkisini sürdürür'' dedi. 
     McCartney'in turneye çıkmaya aniden karar verdiğini belirten Beresford, ''Bunun çok para kazanmak için bir başka yol olduğunu keşfetti ve Rolling Stones kervanına o da katıldı'' şeklinde konuştu. 
     Listenin ilk 10'unu Sting, Phil Collins, Eric Clapton, Rod Steward, Mick Jagger, Keith Richards, Elton John gibi eski yıldızların oluşturduğunu ifade eden Beresford, bunların çoğunun alkol ve uyuşturucu madde sorunlarının üstesinden geldiğini, dolayısıyla şu anda hayranlarının farkına gerçekten varabildiklerini söyledi. 
     Beresford, ''Bu yıldızlar, kendileriyle birlikte yaşlanan, zenginleşen ve kredi kartlarını çok pahalı olan konser biletlerini almak için kullanan hayran kitlelerini hala koruyorlar'' dedi. 
     Son albüm ve turne anlaşmasından 26 milyon pound kazanarak, listede 3'üncü sırayı alan Robbie Williams, müzik alanında ilk 15'e girenler arasında 50 yaşın altındaki tek erkek pop yıldızı oldu. 
     Kadınlar sıralamasında ise Madonna birinciliği rakiplerine kaptırmadı. 
     
</TEXT>
</DOC>
