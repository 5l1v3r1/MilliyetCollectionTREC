<DOC>
<DOCNO> 176686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun12.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzersiz, erkeğin cinsel yaşamını uzatıyor.. 
</HEADLINE>
<TEXT>

     Amerikalı araştırmacılar, egzersizin erkeklerde cinsel yaşamı uzatabildiğini saptadı. 
     Harvard Üniversitesi'nde -90 yaşlarında 31 bin 742 erkek denek üzerinde yapılan araştırmada, deneklerin yaşam şekilleri, sağlık durumları ve fiziksel aktiviteleri gibi durumlarını inceleyen uzmanlar, fiziksel olarak aktif olan deneklerde cinsel yaşamın daha düzenli ve uzun olduğunu belirledi. 
     Haftada en az 3 saat koşarak spor yapan deneklerde ereksiyon sorununun, koşmayan veya çok az egzersiz yapan deneklere göre yüzde 30 daha az bulunduğu belirlendi. Bu deneklerde cinsel yaşamın, aynı yaştaki spor yapmayan deneklere göre beş yıl daha uzun olduğu kaydedildi. 
     Uzmanlar, haftada birkaç kez 30 dakika yürüyüş yapan insanlarda, ereksiyon sorununun yüzde 15 ila 20 daha az olduğuna da işaret etti. 
     Etkili egzersizin yanı sıra sigara, içki gibi alışkanlıklardan uzak kalarak, erkeklerin cinsel yaşamlarına 10 yıl ekleyebilecekleri hatırlatıldı. 
     Dr. Eric B. Rimm ve diğer uzmanlar, hem cinsel yaşamlarını, hem de kalp sağlığını korumayı düşünen erkeklerin spora başlamaları gerektiğine dikkat çekti. Uzmanlar, kalp krizi geçiren erkeklerin yüzde 80'inde kriz geçirmeden önce ereksiyon sorunu bulunduğunu da belirtti. 
     Araştırmayla ilgili rapor, Annals of Internal Medicine adlı dergide yayımlandı. 
     
</TEXT>
</DOC>
