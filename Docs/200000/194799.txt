<DOC>
<DOCNO> 194799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko21.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tesco-Kipa ortaklığı gerçekleşti... 
</HEADLINE>
<TEXT>

     İngiliz market zinciri Tesco Plc'nin, Kipa'yı satın alma işlemi gerçekleşti. 
     Kipa'dan Borsa'ya gönderilen açıklamada, şirketin A grubu hisselerinin çoğunluğunu satın alan Tesco'nun, yönetim kontrolunu ele aldığı bildirildi. 
     İzmir'in en önemli hipermarketlerinden Kipa'nın A ve B grubu hisselerinin Tesco'ya maliyeti, 124 milyon dolar yaklaşık 185.2 trilyon lira olarak açıklandı. 
     Kipa'dan yapılan açıklamada, Tesco'nun bugün yaptığı açıklama ile Kipa hipermarketler zincirinin Borsa'da işlem görmeyen A grubu hisseleri ile işlem gören B grubu hisselerinin çoğunluğunu satın alarak şirketin kontrolünü ele aldığını bildirdiği anımsatıldı. 
     Kipa A ve B grubu hisselerinin Tesco'ya maliyetinin 124 milyon dolar olduğunun Tesco tarafından bildirildiği kaydedilen açıklamada, şirket değerine kapanış günü bilançoda devir alınacak nakit varlığının ekleneceği belirtildi. 
     Açıklamada, ''Tüm A grubu hisselerine tekabül eden bedel, 17.65 milyon dolar artı nakit varlığının yüzde 15'idir. Tesco ayrıca Türk mevzuatı uyarınca kalan B grubu hisseler için çağrıda bulunacaktır'' denildi. 
     Kipa duyurusunda, Tesco İcra Kurulu Başkanı Terry Leahy'in yaptığı açıklamaya da yer verildi. 
     Kipa ile olan ortaklığın, Tesco'nun uzun vadeli büyümesi için uluslararası stratejisinin bir sonraki adımı olduğunu vurgulayan Leahy, ''Bir ülkede ideal bir başlangıç yapmak için Kipa gibi büyüyen bir pazarda çalışan, karlı bir hipermarket zinciri ile başlamak büyük bir fırsattır. Türk tüketicilere daha iyi hizmet verebilmek için mevcut yöneticiler ve 3 adet mevcut Kipa Yönetim Kurulu Üyesi ile birlikte çalışmaya devam edeceğiz'' dedi. 
     Kipa Yönetim Kurulu Başkanı Şinasi Ertan da Tesco ile gerçekleştirilen ortaklığın aynı zamanda dünyanın önde gelen perakendecilerinden birinin Türkiye'ye göstermiş olduğu yüksek güvenin işareti olduğunu vurguladı. 
     Tesco gibi perakendecilikte üstün deneyim ve uluslararası başarılara sahip bir perakendeci ile yapılan ortaklığın, Kipa'nın gelişimine ve çalışmalarına sağlayacağı ivme açısından heyecan verici olduğunu dile getiren Ertan, bunun yanında müşteriler, tedarikçiler ve çalışanlar için de çok olumlu bir birleşme yaşandığını kaydetti. 
     
</TEXT>
</DOC>
