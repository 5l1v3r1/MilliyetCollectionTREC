<DOC>
<DOCNO> 150630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/spor/spo07.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
5 MADALYA DAHA 
</HEADLINE>
<TEXT>

Avrupa Halter Şampiyonası'nda dün podyuma çıkan 4 sporcumuz 1 altın, 2 gümüş, 2 bronz madalya kazandı 
     AVRUPA Halter Şampiyonası'nda dün podyuma çıkan 4 sporcumuz toplam 5 madalya kazandı. Bayanlar 75'te yarışan Aysel Özgür koparmada 112.5 kiloyla altın madalyaya ulaşırken, bu kilodaki diğer temsilcimiz Şule Şahbaz 110 kiloyla gümüş madalya elde etti. Özgür ve Şahbaz ikilisi silkmede ve toplamda aynı başarıyı gösteremedi. Aysel Özgür silkmede 125'le 6., toplamda 237.5'la 5. oldu. Şule Şahbaz ise silkmede 127.5'la, toplamda da 237.5'la 4. sırada yer aldı. 
     BAYANLAR 69'daki temsilcimiz Sibel Şimşek koparmada 105 kiloyu sırtlayınca bronz madalyaya uzandı. Şimsek silkmede 127.5, toplamda 232.5 kiloyla dördüncü oldu. Erkekler 69'da Ekrem Celil, koparmada 2. denemesinde kaldırdığı 140 kiloyla 8. olduktan sonra, silkmede başarılı bir müsabaka çıkardı. 185 kiloyu kaldıran Celil, silkmede gümüş, toplamda da 325 kiloyla bronz kazandı. Şampiyonada bugün bayanlar artı 75'te Derya Açıkgöz, erkekler 77'de Reyhan Arabacıoğlu podyuma çıkacak. 
     
     
Neşterin Zaferi      Geçirdiği ağır sakatlık dönemini atlattıktan sonra podyumlara geri dönen ve Avrupa Şampiyonası'nda 62 kiloda 3 altın madalya kazanan Halil Mutlu, zaferlerini doktorlarına hediye etti. Dr.Uğur Günel ve Prof.Dr.Mehmet Demirtaş için "Spor hayatım biterken beni hayata döndürdüler" diyen Mutlu, şampiyonada madalya kazanan bayan haltercilerle birlikte objektiflere poz verdi. 
     


SPOR 



























</TEXT>
</DOC>
