<DOC>
<DOCNO> 155102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko31.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL'e toptan satıcılar da talip... 
</HEADLINE>
<TEXT>

     Türkiye genelinde çalışan 911 dağıtım şirketinin ortaklığıyla kurulan TEKEL Ürünleri Toptan Satıcılar Birliği Ticaret A.Ş. Yönetim Kurulu Başkanı Mehmet Ali Susam, TEKEL'in özelleştirilmesine talip olduklarını bildirdi. 
     Türkiye'de 285 bin noktaya ulaşarak TEKEL ürünlerinin dağıtımını ve pazarlamasını yapan toptan satıcılar, özelleştirme sürecinde ''söz sahibi olmak'' için bir çatı altında toplandı. 
     Türkiye'nin değişik yerlerinden gelen 40'a yakın şirket yöneticisi ile beraber basın toplantısı düzenleyerek, şirketin kuruluşunu açıklayan Yönetim Kurulu Başkanı ve İzmir Esnaf Sanatkarlar Odaları Birliği Başkanı Mehmet Ali Susam, TEKEL'in özelleştirilmesi sürecine katılmaya hazır olduklarını bildirdi. 
     Susam, ''TEKEL'de blok satış yerine halka arz modeli düşünülmeli. Blok satışlarla yaratılacak özel tekeller kendi markalarını yüceltme adına üretici çiftçileri, ürün dağıtımı ve satışı yapan esnafı ve devleti zor durdumda bırakacak uygulamalara yönelebilirler'' dedi. 
     TEKEL müesseselerinin hisselerinin halka, ürün satan esnafa, çalışanlara, ürünlerin pazarlamasını sağlayan toptan satıcılara, üretici çiftçilere ''hisse satışı'' yöntemiyle arz edilerek özelleştirilmesinin ''en doğru yaklaşım'' olacağını kaydeden Susam, Fransa ve Mısır gibi ülkelerde böyle bir modelin başarıyla uygulanması örneğini gösterdi. 
     Dağıtım şirketlerinin Türkiye'de 911 il, ilçe ve beldede, 285 bin noktaya ulaştıklarına dikkati çeken Susam, ''8 yıldır TEKEL ürünlerini pazarlayan, dağıtan, 15 bin kişiyi istihdam eden, 3 bin araçtan oluşan filoyla hizmeti TEKEL ürünü satıcılarının ayağına götüren dağıtım şirketlerini özelleştirme sürecinde yok sayamazsınız'' dedi. 
     
     400 TRİLYONLUK BANKA TAMİNATI 
     Şirketin, toptan satıcıların mal almak için ellerinde bulunan ve kullanmadıkları 400 trilyon liralık banka teminatını sermaye göstererek kurulduğunu anlatan Mehmet Ali Susam, Özelleştirme İdaresi'nin de bu oluşuma ''sıcak baktığını ve kendilerine destek verdiğini'' kaydetti. 
     Dağıtım şirketlerinin maddi güç olarak da özelleştirmeye hazır olduklarını belirten Susam, ''istismarları ve olumsuz söylemleri savan, sermayeyi tabana yayarak, toplumun her kesiminin ülkenin gelişmesine katkı koymasına öncülük eden girişimlere değer verilmeli ve ilgi gösterilmelidir'' dedi. 
     
</TEXT>
</DOC>
