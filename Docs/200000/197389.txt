<DOC>
<DOCNO> 197389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yasam/yas01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Jackson'ın gizli odasının sırrı ne 
</HEADLINE>
<TEXT>

   Bir çocuğa cinsel tacizden tutuklanıp 3 milyon dolar kefaletle serbest bırakılan pop yıldızının evindeki gizli oda, savcılığın özel incelemesinde 
      DIŞ HABERLER SERVİSİ 
   
   ABD'de 12 yaşındaki bir çocuğa cinsel tacizde bulunmakla suçlanan ve tutuklandıktan sonra 3 milyon dolar kefaletle serbest bırakılan Michael Jackson'ın malik nesindeki gizli bir odanın görüntüleri yayımlandı. 
   ABD'de 'Extra' adlı kablo TV kanalı tarafından yayınlanan görüntülerin 10 yıl öncesine ait olduğu belirtildi. Görüntülerde, ünlü şarkıcının yatak odasındaki elbise dolabının içinde bulunan kapının, 2.5 metreye 2 metre boyutlarındaki gizli bir odaya çıkan merdivenlere açıldığı görülüyor. Extra televizyonunun görüntülerinde, Jackson'ın gizli odasındaki yatağın, çocuk kitabı kahramanı Peter Pan'ın resimleriyle bezeli yastık ve bebeklerle dolu olduğu, duvarlarda da bir dönemin çocuk yıldızı Macaulay Culkin'in resimlerinin yer aldığı göze çarpıyor. Savcıların bu odayla özel olarak ilgilendikleri belirtiliyor. 
   Bu arada, ABC televizyonuna konuşan Michael Jackson'ın kardeşi Jermaine Jackson, ailesinin sanatçıya yüzde 100 destek verdiğini söyleyerek, "Onu kelepçelemek tüm aileyi kelepçelemektir" dedi. 
   
   "Bu düpedüz ırkçılık" 
   Jermaine Jackson, 'koca bir yalan' diye nitelediği cinsel taciz iddialarının ırkçılıktan kaynaklandığını iddia etti ve "Sanki Michael suçluymuş gibi evine 70 kişilik ekip gönderdiler. Bu zorbalıktır" diye konuştu. 
   Jackson'ın hayranları tarafından kurulan internet sitelerinde de, ABD'nin birçok kentinde ve aralarında Litvanya, İsrail ve İrlanda'nın da bulunduğu 13 ayrı ülkede, sanatçının masumluğuna inanan hayranlarının gösteri yapacağı belirtildi. 
   
   
</TEXT>
</DOC>
