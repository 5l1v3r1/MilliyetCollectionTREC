<DOC>
<DOCNO> 199824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo39.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan basketbol... Valencia'da Tomaseviç kadro dışı... 
</HEADLINE>
<TEXT>

     Basketbolda Erkekler Avrupa Ligi'nde, Efes Pilsen'in de bulunduğu C Grubu'nda yenilgisiz liderliğini sürdüren İspanya'nın Pamesa Valencia takımında Tomaseviç sorunu yaşanıyor. 
     30 yaşında ve 2.05 metre boyundaki Sırp pivotun, takımının dünkü antrenmanında, İspanyol ekibinin İtalyan oyuncusu Alessandro Abbio ile sert bir tartışmaya girerek kavga ettiği bildirildi. 
     Kulüp yönetimi de bu davranışı nedeniyle Tomaseviç'in bu gece Euroleague'de yapılacak Adecco ASVEL Lyon Villeurbanne maçının kadrosundan çıkarılmasına karar verdi. 
     Tomaseviç'in durumu hakkındaki kesin kararın kulübün genel menajeri tarafından daha sonra verileceği kaydedildi. 
     
     FRANSA MİLLİ TAKIMI'NDA YENİ ANTRENÖR BERGEAUD 
     33. Avrupa Erkekler Basketbol Şampiyonası'nda 4. olmasına karşın Atina Olimpiyat Oyunları'na katılma hakkı elde edemeyen Fransa Milli Takımı'nda, başantrenörlük görevine Claude Bergeaud getiriliyor. 
     43 yaşındaki genç teknik adam, 1991-1997 yılları arasında Elan Bearnais Pau Orthez'de yardımcı antrenörlük görevi yaptıktan sonra A takımın başına geçti. 1999 yılında ülkesinde ''yılın antrenörü'' seçilen Bergeaud, 1998-1999 ve 1999-2000 sezonlarında lig şampiyonluğu sevinci yaşadı. 
     Bergeaud, geçen yıl ise Fransa B Milli Takımı'nın başına getirildi. 
     
     İTALYA'DAKİ HAREKETLİLİK 
     Slovakya'da 2 kez ''yılın basketbolcusu'' seçilen Martin Rancik, İtalya Birinci Ligi Serie A takımlarından Breil Milano takımıyla olan sözleşmesini sezon sonuna dek uzattı. 
     Kulüpten verilen bilgiye göre, 2 sezondur Breil Milano formasını giyen 25 yaşında ve 2.04 metre boyundaki forvet oyuncusu, bu takımda şimdiye dek forma giydiği 69 maçta, 14.2 sayı ve 6.1 ribaunt ortalamalarıyla oynadı. 
     Rancik'in, sezon başında geçirdiği ameliyat nedeniyle ancak gelecek haftalarda takımda yer alabileceği bildirildi. 
     Öte yandan yine Serie A takımlarından Roseto Basket Town, Euro firmasıyla olan sponsorluk sözleşmesini yenilerken, Pompea Napoli, halen Tris Reggio Calabria'da forma giyen 24 yaşında ve 2.07 metre boyundaki milli pivot Alessandro Cittadini'nin transferi konusunda bu takımla anlaşmaya vardı. 
     Lauretana Bialla takımı ise daha önce oynadığı Yunanistan'da dopingli çıkan ve bu ayın sonuna dek ceza alan 24 yaşında ve 1.88 metre boyundaki ABD'li oyun kurucusu Kyle Hill'i takımdan gönderme kararı aldı. 
     
     ALMAN BOGOJEVİÇ, RHEIN ENERGIE KÖLN'E GERİ DÖNDÜ 
     İtalya'nın Sicilia Messina takımında forma giyen Almanya Milli Takımı'nın 27 yaşında ve 1.96 metre boyundaki oyun kurucusu Vladimir Bogojeviç'in, eski takımı olan Almanya'nın Rhein Energie Köln ekibine geri döndüğü bildirildi. 
     Oyun kurucu pozisyonunda, Johannes Strasser ve Sırp Sasa Obradoviç'in sakatlıklarının sürmesi sonucu bu pozisyonda yalnızca ABD'li Terrence Rencher'e kalan ve sıkıntı yaşayan antrenör Milan Miniç'in isteği üzerine bu transferin gerçekleştiği kaydedildi. 
     
</TEXT>
</DOC>
