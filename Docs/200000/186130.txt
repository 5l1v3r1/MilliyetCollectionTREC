<DOC>
<DOCNO> 186130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy11.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredinin şartları 'ağır' 
</HEADLINE>
<TEXT>

   Şartları 'sır' gibi saklanan ABD kredisinin metni Kongre'nin internet sitesinde yayımlanıyor. Eğer Türkiye Irak'ta ABD ile işbirliği yapmazsa kredi kesilecek 
   AHMET ERHAN ÇELİK 

   
   Hükümet ile Genelkurmay Başkanlığı arasında krize neden olan 8,5 milyar dolarlık ABD kredisine ilişkin koşullar Türkiye'de "sır" olarak tartışılırken, Amerikan Kongresi'nin resmi internet sitesinde aylardır yayımlanıyor. Genelkurmay Başkanı Orgeneral Hilmi Özkök'ün kredi şartları için kendilerinden görüş alınmadığını açıklamasının ardından Devlet Bakanı Ali Babacan'ın "Kongre internet sitelerinde vardı. Bu yeni bir konu değil. Aylardır herkes uyuyor" yanıtını vermesi ipleri gerdi. 
   Milliyet, kredi koşullarını içeren metne ABD Kongresi'nin internet sitesi "www. senate. gov" adresinde ulaştı. Ancak Genelkurmay'dan gelen tepki, kredi koşulları konusunda resmi kanallar arasında görüşme yapılmadığını su yüzüne çıkardı. Babacan, geçen hafta Milliyet'e yaptığı açıklamada "Kredi sözleşmesiyle ilgili olarak Dışişleri'nden görüş aldık. 'Hukuken ve siyasi açıdan sorun yok' dediler. Askeri ve siyasi konular Dışişleri ve Genelkurmay'ın bileceği iştir" demişti. Nisan ayında Kongre'de alınan kararların aynen yansıtıldığı anlaşılan anlaşma metninde, dokuz kez "buna ek olarak" provided further ifadesine yer verilerek şu koşullar sıralandı 
   1 Kullanma için son süre 30 Eylül 2005. 
   2 Türk hükümeti "borcu zamanında ödeyememe riski dahil olmak üzere" krediyle ilgili bütün maliyetleri üstlenecek. 
   3 Krediyle ilgili bütün harç ve masraflar Türkiye tarafından ödenecek. 
   4 Her diliminin serbest bırakılmasında Türkiye'nin harç ve benzeri yükümlülükleri yerine getirip getirmediği belli olacak. 
   5 8.5 milyar dolarlık kredinin dilimlerinin serbest bırakıldığı her aşamada şartların yerine getirilip getirilmediği denetlenecek. 
   6 ABD Dışişleri Bakanlığı Türkiye'nin Irak'ta işbirliği yapmadığını veya Kuzey Irak'a Türk askerinin "tek taraflı" girdiğini veya insani konularda istenilen yardımlaşmanın sağlanamadığı rapor ederse kredi verilmeyecek. Bu konuda ABD Savunma Bakanlığı'nın da görüş bildireceği açıklamalara yansımıştı . 
   7 Amerikan Başkanı, Türkiye'nin gerekli bütçe ve ekonomik reformları yapmadığını tespit ederse yeni şartlar getirebilecek. 
   8 Kredi şartlarının ihlal edildiği tespit edilirse Amerikan Başkanı krediyi tek taraflı olarak feshedebilecek. 
   9 Türkiye, ABD parasını kullanmaz ya da şartlara uygun davranmadığı için kredi sözleşmesi feshedilirse para Irak'ın Yeniden Yapılandırılması Fonu'na aktarılacak. 
   
   
</TEXT>
</DOC>
