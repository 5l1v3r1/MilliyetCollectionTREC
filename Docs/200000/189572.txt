<DOC>
<DOCNO> 189572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur25.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sp Genel Başkan Yardımcısı Ayhan "Ak Parti bir hevestir" 
</HEADLINE>
<TEXT>

     Saadet Partisi SP Genel Başkan Yardımcısı Cevat Ayhan, ''AK Parti bir hevestir, parti olmadan tasfiye olmaya mahkumdur'' dedi. 
     Ayhan, partisinin Gaziantep İl Divanı Toplantısı'nda yaptığı konuşmada, AK Parti'nin gerçek anlamda bir siyasi parti değil ''geçici bir heves'' olduğunu öne sürdü. 
     ''AK Parti geçici bir hevestir, parti olamadan tasfiye olmaya mahkumdur. Mahalli seçimlerde göreceksiniz silinip gidecekler'' diyen Ayhan, 3 Kasım seçimlerinin seçmenin şaşkınlık yaşadığı bir dönem olduğunu, SP'nin çabuk toparlanıp eski gücüne ulaşacağını savundu. 
     AK Parti'nin dış güçlerin ve medyanın desteğiyle iktidar olduğunu herkesin bildiğini öne süren Ayhan, şunları söyledi 
     ''Bizim tabanımız da AK Parti'ye destek oldu. Bu partiye destek veren ikinci zümre ise fakir, geçinemeyen, zor durumda olan insanlardı. Tayyip Erdoğan'ın sahsında oluşturulacak karizmaya umut bağladılar. Tayyip Erdoğan için 'Bir Battal Gazi olur, herşeyi düzene sokar' diyerek AK Parti'ye oy verdiler. Ama 11 aydır hükümetler, ne yaptılar acaba diyerek geriye baktığımızda ortada birşey yok.'' Yaşadıkları sıkıntıların giderileceğini düşünerek AK Parti'ye oy verenlerin durumunda bir iyileşme olmadığını savunan Ayhan, ''Medya iyileşmeye, rahatlamaya yönelik ışıklar saçıyor ama çarşıda, pazarda, köyde bir rahatlama göze çarpmıyor'' diye konuştu. 
     Ayhan, başörtüsü başta olmak üzere inancını yaşamada engellerle karşılaşan, bu engellerin kaldırılması için AK Parti'ye destek verenlerin de beklentilerinin gerçekleşmediğini kaydetti. 
     
</TEXT>
</DOC>
