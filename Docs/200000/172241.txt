<DOC>
<DOCNO> 172241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/siy03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK özür diletecek 
</HEADLINE>
<TEXT>

   TGRT, "Türk aile yapısına aykırı yayın yapmaktan" dolayı uyarıldı. Best FM de "Nihat'la Curcuna" programında "saldırıda bulunması"ndan dolayı özür dileyecek 
   ANKARA Milliyet 

   
   Radyo ve Televizyon Üst Kurulu RTÜK , "Asmalı Konak" dizisinin son bölümünde reklamlarla ilgili düzenlemelere aykırı yayın yapıldığı gerekçesiyle atv'nin uyarılmasına karar verirken, Best FM'e de özür dileme müeyyidesi uygulanmasını kararlaştırdı. RTÜK'ün açıklamasında, Best FM'de "Nihat'la Curcuna" programında RTÜK Kanunu'nun, "kişilerin manevi şahsiyetlerine eleştiri sınırları ötesinde saldırıda bulunmama" maddesinin ihlal edildiği hükmüne varıldı. "Haber Özel"de gizli kamera kullanımına ilişkin düzenlemelere uymadığı gerekçesiyle Show TV'ye, "Kadının Sesi" programıyla "yayınların toplumun milli ve manevi değerlerine ve Türk aile yapısına aykırı olmamasına" ilkesine aykırı yayın yaptığı gerekçesiyle TGRT'ye, "Men Only" adlı programla da "yayınların müstehcen olmaması"na ilişkin bendi ihlal eden S.CBCTürk TV'ye uyarı cezası verildi. FM 12 ve Göl Radyo'dan da savunma istendi. 
   
   Uzan'ın kanalları karardı 
   Çıkar amaçlı yayın yaptıkları gerekçesiyle, RTÜK tarafından 30 gün yayınları durdurulan Star TV, Star Max, Kanal 6 Anadolu TV, Star 6 ve Star 8 TV'leri hakkındaki kararın kaldırılması ve yürütmesinin durdurulmasına ilişkin davada karar, bugüne kaldı. Cezanın yürütmesi durdurulmadığı için 5 kanal, dün gece 00.00'da kapatıldı. Mahkeme, RTÜK kararını kaldırırsa, televizyonlar yeniden yayına geçebilecek. 
   
   
   
   
</TEXT>
</DOC>
