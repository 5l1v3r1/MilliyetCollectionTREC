<DOC>
<DOCNO> 154440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sonspo04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşte Kama ve Çakıroğlu Avrupa şampiyonluğu için yarışacak 
</HEADLINE>
<TEXT>

     Letonya'nın başkenti Riga'da yapılan 46. Avrupa Büyükler Serbest Güreş Şampiyonası'nda, Türk Milli Takımı'ndan 60 kiloda Arif Kama ve 96 kiloda Fatih Çakıroğlu finale yükseldi. 
     Şampiyonanın 4. gün sabah seansında yapılan 60 kilo yarı finalinde, Gürcü David Pogosyan ile karşılaşan Avrupa Şampiyonu Arif Kama, rahat bir müsabakadan sonra 5-0 sayıyla galip geldi. Müsabakanın ilk yarısında rakibine önce dalıp bastıran daha sonra da çırpma yapan Kama, 3-0 üstünlük sağladı. İkinci yarıda bel kündesiyle 2 puan daha alan Kama, minderden 5-0 sayıyla galip ayrıldı ve finalist oldu. Kama, finalde Bulgar Anatolie Buidea ile karşılaşacak. 
     96 kiloda Fatih Çakıroğlu da Avusturyalı Radovan Valach'ı son derece rahat bir oyundan sonra 3-0 sayıyla yendi. Çakıroğlu galibiyete, müsabakanın ilk yarısında yaptığı çırpma ve daha sonra bastırarak aldığı puanla ulaştı. Çakıroğlu, finalde Rus Gaisialov ile karşılaşacak. 
     Bu arada, Arif Kama'nın yarı finalde yendiği Gürcü sporcunun, 3 ay önce Türk ve Gürcistan milli takımları arasında yapılan ikili kamp sırasında hırsızlıktan yakalandığı ortaya çıktı. 
     Gürcistan Milli Takımı'ndaki 3 arkadaşıyla birlikte Kızılcahamam'daki dükkanlara giren Ermeni asıllı David Pogosyan'ın mağaza sahiplerini oyaladığı, diğer arkadaşlarının da soygunu gerçekleştirdiği öğrenildi. Esnafın şikayetleri üzerine yakalanan ve suçlarını itiraf eden Pogosyan ve arkadaşlarının daha sonra Riga'daki Türk Milli Takımı'nın kafile başkanlığını yapan Yakup Topuz tarafından kurtarıldığı öğrenildi. 
     Öte yandan, şampiyonada zaman zaman hakem hataları nedeniyle gerilimli anlar yaşanıyor. 
     74 kilo yarı final müsabakasında, Belaruslu güreşçinin Macar rakibine yenilmesi üzerine, antrenörle uzun süre masa hakemleri ve güvenlik güçleriyle tartıştı. 
     Belaruslu güreşçi de bir sonraki müsabakanın sporcuları mindere çıktığı halde, minderi terketmeyerek eylem yaptı. 
     
</TEXT>
</DOC>
