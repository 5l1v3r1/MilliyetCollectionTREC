<DOC>
<DOCNO> 160096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/spor/aspo.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi başarılara imza attığı Ali Sami Yen'deki son maçını galibiyetle noktaladı 
</HEADLINE>
<TEXT>
Aslan dükkanı kapattı 2-1 
Gaziantep karşısına gençlerden kurulu bir kadro ile çıkan Galatasaray, Mehmet Polat ve Suat'ın golleriyle sonuca gitti. Konuk ekibin tek sayısı Devran'dan geldi 
     MEHMET DEMİRKOL 

     Kapılar açılmasa, açıktaki taraftarlar kapalıya geçirilmese, ne seyirci on bini bulacak, ne de biraraya toplanıp bir kalabalık yaratacaklar. Fatih Terim ve oyuncuların çoğu da stadda yok. Şeref ve Basın tribünleri hiç olmadığı kadar boş... Kaybedilen şampiyonluktan sonra normaldir denebilir. Ama tribündekiler dışında unutulan bu maçın belki de Ali Sami Yen'deki son karşılaşma olduğu... Olimpiyat Stadı'ndaki çalışmalar ve kredinin geleceği yönündeki haberlerden belli ki Ali Sami Yen yıkılıyor. Bir çok şampiyonluk, büyük başarılar ve hüzün görmüş bu yosun tutmuş stadın son maçı... Ama ikinci yarıda taraftarın yarattığı atmosfer ve nostaljik tezahüratlar dışında bu vedaya uygun bir şey yok. Bir şampiyonluk kaybedilince bütün bunlar unutulur mu Bir tarih böyle umarsızca gömülür mü 
     İlk yarıyı taraftar, şampiyonluğun kaybedilmesinin müsebbibi gördüğü herkese sallayarak geçirdi. Ve geçen yıl adı şike dedikodularına karışan Ali Uluyol'un sağırlık gösterisiyle... Ama neyse ki bu iç burkucu durum ikinci devre değişecekti. 
     
     Ya futbol... 
     Galatasaray'ın üç genci Sedat, Sabri ve İlker'in varlık gösterisi, Gaziantep'in İbrahim Toroman'ı parlatıp satma çabası... Öyleki Gaziantep, İbrahim Toroman'a bir gol attırmak için savunmacılığını tamamen terketmesini sağladı. İlk yarıdaki ilk ciddi atak Galatasaray'dan geldi. Ve 40'ta genç İlker'in uzun arka direk ortasına halen resmen Antep'li olan Mehmet Polat'ın çok şık kafasıyla golü buldular. 
     İkinci yarı tribünde her şey değişti. Az sayıdaki taraftar yıllarca bu tribünlerde yükselen tezahüratları tekrarlayıp emeği geçenleri onurlandırdılar. Keşke emeği geçenler de dün stadda olabilseydi. Ama dedik ya bu festivali kaçırdık. Belki de yönetimin stadın yıkım işlemlerine başlanacağını kimseye inandıramamasından... 
     Tribünlerin nostaljik tezahüratlarının ilk hedefi olan Suat'ın 77'de 18'lik Sedat'ın yanına 36'lık forvet olarak çıkıp attığı golle ortalık şenlendi. İlk yarının tersine öyle olumlu hava ortaya çıktı ki, 79'da Devran'ın sayısı bile alkışlandı. 
     Buruk başlayan ama nispeten keyifli biten bir veda maçı oldu. 
     
Nostaljik gece      GALATASARAY'IN Ali Sami Yen Stadı'nda son maçına çıkması, taraftarın nostaljik bir gece yaşamasına yol açtı. Tribünlerde bulunan Sarı - Kırmızılılar, Simoviç'ten Hagi'ye, yöneticisinden bugünkü futbolcusuna kadar herkese tezahürat yaparak, statlarına veda etti. Maç sonrasında da hep bir ağızdan "Samanyolu" şarkısı söylendi. Maç sırasında da Cim - Bom taraftarı, hatıra kalması için koltukları kırıp yanında götürdü. Ancak, Makedonya Ümit Milli maçının burada oynanacak olması, yöneticileri tedirgin etti. 
     
Terim bile yoktu      İki takım da sahaya gençleriyle çıktı. Taraftar maça ilgi göstermezken, Teknik Direktör Fatih Terim dahi Portekiz'den dönmeye gerek duymadı 
     12 eksikli Aslan 
     ŞAMPİYONLUĞU kaybeden ve son maçına amaçsız olarak çıkan Galatasaray, genç ağırlıklı ve yabancısız olarak Gaziantepspor karşısında mücadele etti. Sarı - Kırmızılı ekipte cezalı olan Ümit Karan, Volkan ve Cihan'ın yanında, sakatlıkları bulunan Batista, Baliç, Pinto, Hasan, Ümit Davala, Lukunku, Berkant, Xavier, ülkesine giden Revivo da maç kadrosunda yer almadı. 
     
     Görev Erkasap'a 
     GAZİANTEP'TE de Romashenko dahil 8 futbolcu İstanbul'a getirilmedi. Şampiyonlar Ligi finalinden Portekiz'e geçen Galatasaray Teknik Direktörü Fatih Terim de karşılaşmaya gelmedi. Onun yerine takımı sahaya Müfit Erkasap çıkardı. Taraftar da maça rağbet göstermedi. Çoğunluğu kombine biletli olmak üzere yaklaşık 5 bin taraftar karşılaşmayı izledi. 
     
Maçtan notlar      Ortaç'a protesto 
     KARTAL'IN şampiyonluk eğlencesinde konser veren ve küfürlü tezahürat yaptığı belirtilen şarkıcı Serdar Ortaç tepki gördü. Galatasaray taraftarı, Ortaç'ın aleyhinde protesto gösterisinde bulundu. 
     
     Lukunku sürprizi 
     GALATASARAY'IN maç kadrosunda yer alan Lukunku, ağrılarından şikayet edince, öğle saatlerinde MR'a gitti. Sarı - Kırmızılı futbolcu bu nedenle son anda kadrodan çıkarıldı. 
     
     'Seneye de inşallah' 
     ANTEP karşısında Galatasaray'ın ikinci golünü atan ve gençlere taş çıkartan bir futbol sergileyen Suat Kaya, gelecek sezon da oynama niyetinde olduğunu gösterdi. Golün ardından arkadaşları tarafından havaya atılan emektar futbolcu, "İnşallah seneye de devam edeceğim. Umarım yeni statta da oynarım" diye konuştu. 
     
     Rasim Vardar Antep yolunda 
     ASLAN'IN altyapısından yetişen ve geçen sezon Yıldırım Bosnaspor'da oynayan Rasim Vardar, Gaziantepspor ile anlaştı. Orta sahada oynamasına rağmen 14 gol atan genç futbolcu, 15 kulübün teklifi, Galatasaray'ın da "Sözleşme yenileyelim" önerisine rağmen Antep'i tercih ettiği öğrenildi. 
     

</TEXT>
</DOC>
