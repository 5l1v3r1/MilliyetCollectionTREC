<DOC>
<DOCNO> 152530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yazar/dundar.html </URL>
<DATE> 2003/04/26/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Saddam'ın ordusu nereye kayboldu 
</HEADLINE>
<TEXT>

     "Sıkı durun Bu gece düşmanı bir sürpriz bekliyor " 
     Savaşın kaderinin değiştiği gece oydu. 
     Ne olduysa o gece oldu. 
     
     Hazırlanan sürpriz, havaalanının altındaki yeraltı tünelleriydi. 
     Bir kriz anında Saddam Hüseyin kaçabilsin diye çok önceden saraydan havaalanına tünel döşenmişti. 
     Bağdat rejimi, gece Cumhuriyet Muhafızları'nı o tünelden geçirerek Amerikalılara baskın yapmayı planlıyordu. 
     Ama olmadı. 
     Beklenen muhafızlar bir türlü gelmedi. El Sahaf'ın sürprizi gerçekleşmedi. 
     Peki ne olmuştu 
     Bunun cevabı yavaş yavaş ortaya çıkmaya başladı. 
     
     Geçen hafta Arab Voice'da Walid Rabah imzasıyla yayımlanan ve Amerikan kaynaklarına dayandırılan bir yorum, bu konuda ilginç bir tez öne sürüyor. 
     Bu yoruma göre Amerikan Savunma Bakanı Donald Rumsfeld'in daha savaşın başlangıcında söylediği bir cümle, sonradan yapılacak büyük pazarlığın ilk ipucunu veriyordu. Şöyle demişti Rumsfeld 
     "Irak'ta Devrim Muhafızları'yla Amerikalılar arasında temaslar var. 
     Daha fazla ayrıntı veremem, gelecek günleri bekleyin." 
     Rabah'ın yorumuna göre Rumsfeld'in sözünü ettiği temasların ilki Amerikan ordusu Bağdat'a yaklaşınca gerçekleşti. Amerikalılar, ilk sıcak çatışmada, gayet hazırlıklı ve donanımlı bir orduyla karşı karşıya olduklarını anladılar ve Cumhuriyet Muhafızları ile Saddam fedailerinin komutanlarına bir teklif yaptılar 
     Hiç savaşmamaları karşılığı Irak dışında güvenli yerlere nakledilecekler, büyük miktarda para ve yeni Irak yönetiminde görev alacaklardı. İsteyenler aileleriyle ABD yurttaşlığına geçecek ve Amerika'da oturma izni elde edecekti. 
     
     Peki bu öneriler Iraklı komutanlara nasıl iletildi 
     Amerikalılar kontakt olarak en akla gelmeyecek bir kesimi kullandı 
     Irak'ı korumak üzere bölgeye giden canlı kalkanları... 
     Bazı ajanlar, canlı kalkanların arasına yerleştirildi. Yazılı garantiler bu ajanlar aracılığıyla Muhafızlar'ın bir komutanına iletildi. Ajanlar, komutanlardan sadece savaşmama sözü değil, Bağdat'ta bombalanacak stratejik mevkiler ve Saddam'la adamlarının yerine ilişkin bilgi de aldılar. Saddam ve oğullarıyla birlikte birçok Iraklı yetkilinin de can verdiğine inanılan El Mansur otelinin bombalanması o bilgi sayesinde mümkün oldu. 
     El Sahaf "Bu gece bir sürprizimiz var" açıklamasını yaptığında Amerikalılar sürprizi çoktan keşfetmişti bile... 
     Bağdat yönetiminin, "Bizimkiler şimdi tünellerden geçip havaalanını basacak" diye beklediği saatlerde Cumhuriyet Muhafızları'nın komutanları, bir Amerikan nakliye uçağıyla Almanya üzerinden Amerika'ya uçuyordu. 
     Bu ihanet sayesindedir ki, av, hiç direnmeden avcının avcunun içine düşmüştü. 
     
     







</TEXT>
</DOC>
