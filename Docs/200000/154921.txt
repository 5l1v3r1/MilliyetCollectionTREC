<DOC>
<DOCNO> 154921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur13.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, Musul'da büro mu açtı 
</HEADLINE>
<TEXT>

     Dışişleri Bakanlığı, terör örgütü PKK KADEK'in Musul'da büro açtığı yönünde kendisinde bilgi bulunmadığını belirtirken, bu yöndeki haberleri ''not ettiğini'' bildirdi. 
     Bakanlık Sözcüsü Hüseyin Diriöz, basın bilgilendirme toplantısında söz konusu haberlerin hatırlatılması üzerine, bu haberleri takip ederek, not ettiklerini söyledi. 
     Diriöz, kendilerinde bu yönde bir bilgi bulunmadığını da belirtirken, ''Böyle bir şey olabileceğine ihtimal vermek istemiyoruz. Çünkü ABD ile aramızda terörle mücadele konusunda tam bir işbirliği mevcuttur'' dedi. 
     Basında, terör örgütü PKK KADEK'in başka bir isim altında Musul'da büro açtığı haberleri yer almıştı. 
     Sözcü Diriöz, Türkmenlerin Irak'taki yeni siyasi yapılanmadaki rollerine ilişkin soru üzerine de geçici yönetimin henüz oluşturulmadığını, bununla birlikte Türkmenlerin idari yapılanmada yer alabilmek için girişimlerde bulunduğunu kaydetti. Diriöz, ''Herhangi bir dışlanma söz konusu değildir'' diye konuştu. 
     
</TEXT>
</DOC>
