<DOC>
<DOCNO> 151827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun13.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, Hıristiyan Demokratlar'a katılmak istiyor 
</HEADLINE>
<TEXT>

     Avrupa Parlamentosu Hıristiyan Demokrat Grubu PPE Başkanı Wilfried Martens, Adalet ve Kalkınma Partisi AK Parti Genel Başkanı Recep Tayyip Erdoğan'ın, partisinin PPE üyesi olmasını arzu ettiğini açıkladı. 
     Belçika'nın eski başbakanlarından olan Martens, Brüksel'de basına yaptığı açıklamada, ''Henüz resmi bir talep almadık, ama Erdoğan, birkaç hafta önce, partisinin PPE üyesi olup olamayacağını bana sordu'' dedi. 
     Martens, ''Erdoğan'a, açık bir şekilde, Alman Hıristiyan Demokratlar arasında uzlaşma sağlandığı takdirde meselenin sonuçlanacağını söylediğini'' anlattı. 
     Erdoğan'ın, Martens'e, ''saygın bir muhafazakar parti olan AK Parti'nin din ve devlet işlerinin ayrı tutulmasından yana olduğunu'' söylediği bildirildi. 
     PPE çevrelerinde yapılan yorumlarda, Hıristiyan Demokratların, Türkiye'nin AB'ye katılımı konusunda uzlaşmazlık içinde oldukları, özellikle Almanların buna karşı çıktıkları belirtiliyor ve ''AK Parti'nin PPE üyesi olarak kabul edilmesi, Türkiye'nin AB klübüne katılımına yeni bir yeşil ışık anlamına gelir. Bu nedenle Almanlar bunu engellerler'' şeklinde değerlendirme yapılıyor. 
     AK Parti Genel Başkanı Recep Tayyip Erdoğan, daha önce yaptığı açıklamalarda, böyle bir eğilim içinde olduklarını bildirmişti. 
     





</TEXT>
</DOC>
