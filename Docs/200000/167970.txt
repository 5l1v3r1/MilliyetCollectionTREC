<DOC>
<DOCNO> 167970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/yazar/cemal.html </URL>
<DATE> 2003/07/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Küstahlık ve ötesi 
</HEADLINE>
<TEXT>

     Neden oldu, niçin oldu sorularını şimdi geçiniz. Amerika, Türkiye’den özür dilemek zorundadır. Başkan Bush yönetimi eğer Türkiye’yle ilişkileri gerçekten onarmak istiyorsa, atacağı ilk adım özür olmalıdır. 
     Öncelik burada yatıyor. 
     Türkiye bunu bekliyor. 
     Skandalı, Türk ve Amerikan silahlı kuvvetleri arasındaki en büyük güven bunalımı diye niteleyen Genelkurmay Başkanı Orgeneral Hilmi Özkök’ün haklı olarak vurguladığı gibi 
     "Türk - Amerikan ilişkilerine, Türk ve Amerikan silahlı kuvvetlerinin ilişkilerine büyük önem veriyoruz. Her ikisinin de iki ülkenin menfaatlerine büyük katkısı olduğuna inanıyoruz. Ama bu ilişkilerin önemi kadar önemli olan bir şey daha vardır. O da milli onurumuz ve Türk Silahlı Kuvvetleri’nin onurudur." 
     Bunun onarılması şart. 
     Peki sonra .. 
     Sonra ne yapılacak 
     Türk - Amerikan ilişkileri nasıl bir yeni raya oturacak Tezkere ve Irak Savaşı sonrasında buna karar vermek lazım. 
     Ne Amerika kendisine yeni bir Türkiye bulabilir, ne de Türkiye yeni bir Amerika. Hangi pencereden bakılırsa bakılsın, tersini düşünmek güç. 
     Bu yüzden Washington’la Ankara’nın ilişkileri bir an önce yeni bir kalıba dökmelerinde yarar var. Türk - Amerikan ilişkilerinin yeni dokusu, ivedilik taşıyan bir konu olarak gündemin ön sıralarında... 
     Washington, TBMM tarafından reddedilen tezkere dolayısıyla "İhanete uğradık " psikozundan artık kurtulamayacak mı Washington’daki bazı aklıevveller, Türkiye’yi gözardı ederek bu bölgede yeni’yi inşa etmeye kalkışmanın ne kadar gerçekçilikten uzak olduğunu anlamayacaklar mı 
     Bize gelince... 
     Amerika’yla yaşanan gerilimin altında asıl Kuzey Irak’taki Türk askeri varlığı yatıyor. 
     Türk askeri neden orada 
     Kuzey Irak’taki otorite boşluğu’ndan yararlanarak bölgenin Türkiye’ye karşı şiddet ve istikrarsızlık üssü olarak kullanılmasını engellemek mi 
     Bu açıdan, Irak Savaşı sonrasında durum değişmeye başladı. PKK - KADEK’in Kandil Dağları’ndan indirilmesi için çalışmalar sürüyor. PKK’lıların affını öngören Eve Dönüş Yasası, Ankara’da Amerika’yla da işbirliği içinde hazırlanıyor. Bu yasadan sonra dağdan inmeyeni kendisinin indireceğine dair Amerika’nın Türkiye’ye sözü var. 
     Artık şurası çok açık 
     Türkiye’nin Kuzey Irak’taki askeri varlığına Amerika karşı... 
     Kürtler karşı... 
     Araplar da karşı... 
     Yani Saddam sonrası koşullar değişmiş durumda. Tezkere reddedilmemiş olsa, Türkiye’nin manevra alanı bugünkünden daha geniş olabilirdi. Ne kadar geniş olurdu, ayrı bir konu. Artık bu noktayı tartışmak da yersiz. 
     Türkiye elbette Kuzey Irak’ın kendisine karşı bir saldırı üssü, bir istikrarsızlık üssü olarak kullanılmasına karşı duyarlığını koruyacak. Ama anlaşılan Kuzey Irak’taki askeri varlığımızın sonu kaçınılmaz olarak yaklaşıyor. 
     Bu durumda ne yapmalıyız 
     1 Amerika’yla ilişkilerin yeni ve gerçekçi dokusunda karar kılmak... 
     2 Irak Kürtleriyle ilişki zeminini iyi ve sağlam tutmak... Türkiye’nin kendi Kürt vatandaşları açısından da bunun önemini görebilmek... 
     3 Irak’a sadece Türkmen ya da Kürt penceresinden bakmanın hatalı bir yaklaşım olacağını içine sindirmek... 
     4 Ve bir zihniyet değişimi 
     İçeride, kendi Kürt vatandaşlarının AB ile uyum yasaları çerçevesinde kazanacakları demokratik hakların, Türkiye’yi Kuzey Irak konusunda da rahatlatabileceğini anlamak... 
     Özetle 
     Devletler arası ilişkilerin ince dengeleri var. Ne kadar dost olsanız, ne kadar ittifak bağlarıyla bağlı olsanız, bir nokta gelince çıkarlar farklılaşıyor, çelişebiliyor. Dengeleri kuyumcu titizliğiyle oluşturmaktan başka çare yok. 
     Son bir nokta 
     ABD gibi bir süper güçle tek başına oynamak yerine, AB ile onu dengelemek herhalde daha akıllıca politikadır. 
     
     

</TEXT>
</DOC>
