<DOC>
<DOCNO> 198732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM'de itiraf etti 
</HEADLINE>
<TEXT>

   Polat, DGM'de Beth Israel eylemini kabul etti, diğer saldırılardan haberi olmadığını söyledi 
      İSTANBUL Milliyet 
   
   Beth Israel Sinagogu ile ilgili istihbarat çalışması yaptığı ve eylem talimatı verdiği öne sürülen Yusuf Polat, tutuklanarak cezaevine gönderildi. Polat, DGM'deki sorgusunda Beth Israel Sinagogu'ndaki eylemi kabul ederken, diğer üç saldırıdan haberi olmadığını söyledi. 
   İstanbul Terörle Mücadele Şube Müdürlüğü'nde gözaltında tutulan zanlılardan dün ilk olarak Feyzullah Birişik ve Niyazi Kardaş, ardından Irak uyruklu olduğu öne sürülen Hannaa Üzüm, Elif Ekenler ve Ali Üzüm, son olarak da Polat, DGM'ye getirildi. Polat, savcılık sorgusunun ardından "Anayasal düzeni silah zoruyla değiştirmeye kalkmak" ve "örgüt yöneticiliği" suçlamasıyla mahkemeye sevk edildi. Sorgusunda Şişli'deki sinagog saldırısını kabul eden, diğer üç saldırıdan haberi olmadığını iddia eden Polat, tutuklanarak Bayrampaşa Cezaevi'ne gönderildi. Birişik, Kardaş, Üzüm ve iki kadın ise serbest bırakıldı. 
   Ali Üzüm, daha önce İmamlar Birliği'nin Türkiye sorumlusu olduğu gerekçesiyle İstanbul DGM'de yargılanmış, ancak Türkiye'de bir eyleme karışmadığı gerekçesiyle beraat etmişti. Saldırılara ilişkin gözaltına alınanlardan daha önce DGM'ye sevk edilen 57 kişiden 21'i tutuklanmıştı. 
   
   
   
   
   
</TEXT>
</DOC>
