<DOC>
<DOCNO> 163199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıskanç koca, eşini karnından tabancayla vurup öldürdü 
</HEADLINE>
<TEXT>

     İzmir'in Harmandalı Beldesi'nde 25 yaşındaki Hülya Akın ile 26 yaşındaki eşi Ali Akın arasındaki kıskançlık kavgası ölümle sonuçlandı. Tartışmada karnından tabancayla vurulan bir çocuk annesi ölürken, eşi gözaltına alındı. 
     Ev kadını Hülya Akın, bir firmada dağıtım elemanı olarak çalışan eşi Ali Akın'ın aşırı kıskançlıklarından çıkan tartışmalar sonunda baba evine gitti. Hülya Akın 3 gün önce de eşinin barışma teklifini kabul edip tekrar evine döndü. Ancak önceki gece genç kadının komşu ziyaretinden eve geç geldiği gerekçesiyle çiftin arasında yine kavga çıktı. Bir süre sonra evden silah sesleri duyuldu ve Hülya Akın eşi tarafından karnından yaralı halde Karşıyaka Devlet Hastanesi'ne kaldırıldı. 
     İlk ifadesinde eşinin kendi kendini vurduğunu öne süren ve doktorların isteğiyle Konak'taki kan merkezine kan almaya giden Ali Akın, çevre sakinlerinin jandarmaya verdiği bilgiler sonrasında yapılan telsiz anonslarının ardından polis tarafından yakalandı. Jandarma ekiplerine teslim edilen Ali Akın, suçlamaları kabul etmeyip eşinin kendi kendini vurduğunu iddia etti. Bu arada bir çocuk annesi Hülya Akın kurtarılamadı. 
     Jandarma kriminal ekipleri evde bulunan 7.65 milimetre tabancayı incelemeye aldı. Ayrıca Ali Akın'ın ateş edip etmediğinin belirlenmesi için el svapı denilen yöntemle, ellerinde barut izi tespiti için örnek aldı. Suçlamayı kabul etmeyen Ali Akın'ın çelişkili ifadeler verdiği belirtilirken soruşturma sürdürülüyor. 
     
</TEXT>
</DOC>
