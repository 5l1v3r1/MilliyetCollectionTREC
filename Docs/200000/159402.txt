<DOC>
<DOCNO> 159402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yasam/ayas.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Annesi, kızın bir yaşında...' 
</HEADLINE>
<TEXT>

Hapşırırken ağzı ve burnunu sıktığı için felç olan Aygün Çokelliler'in uğruna can verdiği kızı Ayşenur, birinci yaş gününü annesinin mezarı başında kutladı 
     FATMA HATUN ALAGÖZ Bursa DHA 

     Bursa'da dört aylık hamile sekreter Aygün Çokelliler 27 , geçen ocakta öğle yemeğine giderken hapşırırken ağzını ve burnunu tutunca felç olmuştu. 
     Doktorlar, Uludağ Üniversitesi'nde yoğun bakıma alınan genç sekreterin tedavisinin sağlıklı yapılması için, bebeğini almak istemiş ancak genç anne 'Çocuğum için yaşayacağım. Daha önceki erkek bebeğim dört günlükken öldü. Çocuğuma zarar vermeden tedaviyi sürdürün' diyerek öneriye karşı çıkmıştı. Rahatsızlığı nedeniyle eşi ve doktorlarla, dudak okuyarak iletişim kuran Çokelliler, 27 Mayıs'ta sezaryenle erken doğum yaparak bir kız çocuğu dünyaya getirmişti. 
     
     Babanın gözyaşları 
     Kızına çok sevdiği annesi Ayşenur'un adını veren ve bir hafta sonra görünce ilk kez tebessüm eden Çokelliler, vücudu morarınca ailesiyle vedalaştı ve kızını son kez öpüp kokladıktan sonra 1 Ağustos'ta can verdi. 
     Bursa'da geçen yıl 'yılın annesi' seçilen ancak tedavisinin 235. gününde yaşamını yitiren genç sekreterin eşi Hakan, onu bir dakika bile unutmadan kendini kızına adadı. Minik Ayşenur için doğum günü pastası yaptıran baba Çokelliler, düğünlerinde çekilen fotoğrafı da yanına koydu. Pastayı evde kızı ile kestikten sonra Emirsultan Mezarlığı'na giden Çokelliler, "Aygün, seni bu mutlu günümüzde aramızda görmek isterdim. Bu maalesef olmadı. Kızımız sana, 'Anne ben 1 yaşımı doldurdum' demek için geldi. Kızımız son derece sağlıklı. Sen rahat uyuyabilirsin" diyerek gözyaşı döktü. 
     

</TEXT>
</DOC>
