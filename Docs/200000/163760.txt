<DOC>
<DOCNO> 163760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur09.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de otomobilinin yanında gördüğü genci hırsız diye vurdu 
</HEADLINE>
<TEXT>

     Ümraniye'de bir kişi, park halindeki otomobilinin yanında gördüğü genci hırsız zannedip tabancayla yaraladı. 
     Gece saatlerinde Birlik Mahallesi Çağdaş Caddesi Aynur Sokak'taki evinde bulunan Mecit Gültekin, sokak üzerinde park ettiği otomobilin yanında duran Ali Kıraç'ı görünce hırsız zannetti. 
     Ruhsatlı tabancasını alarak balkona çıkan Gültekin'in açtığı ateş sonrası sağ kolundan yaralanan Kıraç, olay yerine gelen polislerce Haydarpaşa Numune Hastanesi'ne kaldırıldı. 
     Sağlık durumunun iyi olduğu belirtilen Kıraç, hastane önünde görüntü almaya çalışan basın mensuplarına, hırsız olmadığını ve vurulduğu mahallede oturduğunu anlattı. 
     Olayın ardından Şehit İsmail Akkoyunlu Polis Merkezi'ne götürülen Gültekin'in ise Kıraç'ı hırsız zannederek vurduğunu söylediği kaydedildi. 
     
</TEXT>
</DOC>
