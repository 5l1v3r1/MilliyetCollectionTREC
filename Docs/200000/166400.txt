<DOC>
<DOCNO> 166400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko39.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in Uzanlar'a satışı onaylandı... 
</HEADLINE>
<TEXT>

     Özelleştirme Yüksek Kurulu ÖYK , PETKİM Petro Kimya Holding A.Ş'de bulunan yüzde 88.86 oranındaki İdare hissesinin, STANDART Kimya Petrol Doğalgaz Sanayi ve Ticaret A.Ş'ye 605 milyon dolar bedelle satışını onayladı. 
     Özelleştirme İdaresi Başkanlığı'ndan yapılan yazılı açıklamada, ÖYK'nın bugün aldığı kararla, PETKİM'in STANDART Kimya Petrol Doğalgaz Sanayi ve Ticaret A.Ş'ye satışını onayladığı bildirildi. 
     Açıklamada, ''söz konusu karar uyarınca, satış sözleşmesi imzalanması hususunda, STANDART Kimya Petrol Doğalgaz Sanayi ve Ticaret A.Ş'ye kararın tebliğinden itibaren 30 gün süre verilmesine, bu süre içinde alıcı firmanın peşinatı yatırmaması veya talep edilen kesin teminat mektubunu getirmemesi veya satış sözleşmesini imzalamaktan imtina etmesi veya diğer yükümlülükleri yerine getirmemesi halinde, geçici teminatının irat kaydedilerek, ihalenin iptal edilmesine karar verilmiştir'' denildi. 
     Açıklamada, yine ÖYK kararı çerçevesinde satış bedelinin, PETKİM İhale Şartnamesinin ''Teklif Bedeli ve Ödeme Koşulları'' ile ilgili maddeleri çerçevesinde ödenmesi kararı alındığı vurgulanırken, satış bedelinin vadeli ödenmesi durumunda, vadeye bağlanan tutarları için İhale Şartnamesinin ''Kesin Teminat'' ile ilgili maddeleri çerçevesinde kesin teminat mektubu alınmasına karar verildiği kaydedildi. 
     
     İHALE SÜRECİ 

     PETKİM'e ilişkin ihale süreci, 20 Ocak 2003 tarihinde yayınlanan ilan ile başlarken, son teklif verme tarihi olan 2 Nisan 2003 tarihi itibarıyla 5 yatırımcıdan teklif alınmıştı. 
     İhale sürecinde İlab Holding'e ait Chemorbis Ortak Girişim Grubu çekilirken, Zorlu Petrogas Petrol Gaz ve Petrokimya Ürünleri San. Tic. A.Ş, Sanko Holding ile birleşmişti. 
     6 Haziran 2003'de yapılan PETKİM ihalesinde nihai pazarlık görüşmelerine, Sanko Kimya Sanayi Ticaret A.Ş, Standart Kimya Petrol Doğalgaz Sanayi Ticaret A.Ş ile Türkiye Vakıflar Bankası katılmıştı. Chemorbis Ortak girişim grubu ise ihaleden çekildiği için pazarlık görüşmelerinde yer almadı. 
     Pazarlık görüşmelerinin elemesiz olarak yapılan ilk yazılı turunda yatırımcıların revize teklifleri alınırken, bu turda alınan en yüksek teklif miktarı 577 milyon 590 bin dolar olmuştu. Görüşmelerde, daha sonra elemeli yapılan yazılı turda ise en düşük teklifi veren Türkiye Vakıflar Bankası elendi. 
     Pazarlık görüşmelerinde yazılı turların ardından, komisyon tarafından belirlenen ve yazılı turda alınan en yüksek teklif olan 605 milyon dolar başlangıç tutarı ve 10 milyon dolar artırım aralığı ile sözlü turlara geçildi. 
     İlk sözlü turda Sanko Kimya Sanayi Ticaret A.Ş ihaleden çekilmişti. Pazarlık görüşmelerinde kalan tek yatırımcı Standart Kimya Petrol Doğalgaz Sanayi Ticaret A.Ş Temsilcisi Avukat Berrin Özen, yazılı turdaki en yüksek teklifleri olan 605 milyon dolarlık teklifin bu turda da geçerli olduğunu söylerken, bunun üzerine Komisyon Başkanı Hidayet Kaya, Petkim ihalesinin nihai pazarlık görüşmelerinde alınan en yüksek teklifin, 605 milyon dolar ile Standart Kimya Petrol Doğalgaz Sanayi Ticaret A.Ş tarafından verildiğini bildirmişti. 
     
     PETKİM 

     Verilere göre yüzde 88.86'sı ÖİB'ye ait olan Petkim'in yüzde 7'si Emekli Sandığı'nda bulunurken, yüzde 4.14'ü ise 1990 yılından bu yana İMKB'de işlem görüyor. 
     Bu yılın üç ayında net satışları 294 trilyon 171 milyar lira 178.9 milyon dolar olan Şirket, aynı dönemde 3 trilyon 336 milyar lira 2 milyon dolar zarar etti. 
     31 Mart 2003 tarihi itibariyle 4 bin 537 personeli bulunan şirketin pazar payı, yüzde 34 olarak hesaplandı. 
     
</TEXT>
</DOC>
