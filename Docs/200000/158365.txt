<DOC>
<DOCNO> 158365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/siyaset/siy02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyona davet edildi 
</HEADLINE>
<TEXT>
İlk Yüce Divan dosyası Çiller'e 
     SALİHA ÇOLAK Ankara 

     TBMM Yolsuzlukları Araştırma Komisyonu, fahiş fiyatla İzmit Su Projesi'ni ihale ettiği öne sürülen eski Başbakan Tansu Çiller'i komisyona davet etti. Görevini kötüye kullanarak devleti zarara uğrattığı iddia edilen Çiller'in, hakkındaki iddialar üzerine soruşturma komisyonu kurulması ve suçlu bulunması halinde, Yüce Divan'da yargılanmasının önü açılacak. 
     İzmit Büyükşehir Belediyesi İzmit Kentsel ve Endüstriyel Su Temin Projesi'yle ilgili iddiaları inceleyen komisyon, "fahiş fiyatla" verilen projeyle devletin milyonlarca dolar zarara uğratıldığını, bundan da, bürokratlara emir verdiği belirlenen dönemin siyasetçilerinin sorumlu olduğunu belirledi. 
     
     'Konu soruşturulmalı' 
     Komisyon Başkanı AKP'li Muzaffer Baştopçu ise dinledikleri bürokratların "Siyasi irade böyle istedi. Sürekli bu işi takip ettiler" dediğini kaydetti. Bu nedenle dönemin Başbakanı Çiller'i, komisyona davet ettiklerini belirten Baştopçu, "Fotoğraf çok net. Ortada bir yolsuzluk var. Bunun için konunun soruşturmaya dönüştürülmesini isteyeceğiz" diye konuştu. Soruşturma komisyonu kurulursa, Çiller'in yanı sıra projeye imza atan dönemin bakanları da Meclis'te iddiaları yanıtlayacak, ancak komisyona gitmeden de yazılı yanıt verebilecek. Suçlu bulunmaları halinde bu isimlerin Yüce Divan'da yargılanması gündeme gelecek. 
     
     Her ay 20 milyon dolar 
     Baştopçu, DSİ'nin 217 milyon dolar olarak belirlediği projenin, ihalesiz olarak yabancı ortaklı bir konsorsiyuma verildiğini, bu iş için şimdiye kadar 1 milyar dolar ödendiğini ve ayda 20 milyon dolar ödemenin de sürdüğünü kaydetti. 
     

</TEXT>
</DOC>
