<DOC>
<DOCNO> 164544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/ydilmen.html </URL>
<DATE> 2003/06/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Transferler 
</HEADLINE>
<TEXT>

     
     Sorumluluk Daum'da 
     Önce Trabzonlu Aurelio alındı, şimdi yine sabırla Daum'un istediği oyuncuların peşindeler. Bildiğim kadarıyla Fenerbahçe 4-1-3-2 sistemi ile oynayacak. Bunlara uygun oyuncular aranıyor. Bütün sorumluluk da Daum'da. Dörtlü savunmanın sağında zaten problem yok. Fatih ve Ali Güneş var. Daum iki stoperi de Brezilyalı oyunculardan düşünüyormuş. Ama Ümit Özat da Daum'un tercihi olabilir. İsmail Güldüren de hazır olursa bu bölgede problem kalmaz. İsmail stoperde oynadığı için dörtlü savunmanın solunda da fayda sağlar. Orta sahada o bir oyuncu Johnson veya Kemal olabilir. İkisinin de artı eksileri var. Onların önündeki üçlü için Aurelio, kazanılırsa Yusuf, Ceyhun, Hakan Bayraktar zaman zaman Ali Güneş, hatta Kemal yeterli. Orta sahanın sol tarafında İsmail'in önünde Erhan Albayrak oynayabilir. Fenerbahçe'nin öncelikle iyi bir kaleci ile iyi bir hedef santrfora kilitlenmesi gerekir. Serhat kaldığına göre Serhat - Tuncay ikilisinde birisi oynar Tuncay'ı orta sahada da kullanabilirsin . En uca gol atacak bir oyuncu lazım. Kaleci Rüştü'den sonra Fenerbahçe kalesine kim gelirse gelsin zaten zor bir göreve soyunuyor. Arkada bekleyen Recep ve Volkan çok yetenekli oldukları kesin. Volkan kalıp, Recep'i iyi bir takıma göndererek çizgisini gözlemlemek lazım. Ben çok ümitliyim. Baktığınız zaman Fenerbahçe'nin çok fazla transfere ihtiyacı yok. Omuriliğe kaleci, stoper, orta saha ve bir santrfor lazım. Zaten kupa hariç oynayacağı maç sayısı 34. Daum - seyirci kenetlenmesi başarıyı getirir. 
     Beşiktaş olumlu işler yapıyor. Özellikle deplasmanlarda Kocaeli dışında hep tek farklı kazanabildi. Bunu düşünerek Sinan alındı. Sinan da bu işi Türkiye'de en iyi yapanlardan birisi. Çok çabuk olduğu için de, dar alanda rakibinden önce davranıp gol atabiliyor. Kaleci problemini de çözdüler. Alternatif stoper Emre alındı. Ancak Şampiyonlar Ligi'nde başarı için şu anda Avrupa'da mevkisinin en iyisi olan Selçuk'a Beşiktaş en fazla ihtiyaç duyan takım. Tayfur, Yasin, Giunti'nin yanında mutlaka Selçuk bulunmalı. Belki de bir hedef santrfor da alınmalı. Kapanan takımlara karşı zorlanıyorlar. Bu adres de Hakan Şükür tipinde bir oyuncu. Çünkü bu tip bir oyuncunun arkasında oynayan Sergen ve Ahmet Hassan çok gol atar. 
     
     Fatih hoca dikkatli 
     Galatasaray en sorunlu kulüp gözüküyor. Ancak Fatih hoca bu sene çok dikkatli davranıyor. Geçen yıl büyük umut bağladığı oyunculardan verim alamadığı için ince eliyor. Doğru da yapıyor zaten. Galatasaray en büyük sorun yaşadığı defansın arkasına topu iyi kullanan bir oyuncu bulmalı. Geçen yıla baktığımızda yedikleri gollerin tamamına yakını arkadaki hazırlık paslarında kaptırılan toplardan gelmiş. Dolayısıyla bu bölgeye itinayla oyuncu arıyorlar. Orta sahada Volkan ve Ergün'ün arasına bir oyuncu alınacağı kesin. Bu Selçuk da olabilir. Ayrıca Ümit Karan'ın hem alternatifi, hem de sağ tarafa çabuk bir oyuncu şart. Son transfer Brezilyalı Pratez uçak gibi. Çok çabuk bir oyuncu. Olumlu bir transfer. 
     Gözüken şu ki, üç büyükler arasında en hazır takım olarak Beşiktaş göze çarpıyor. Diğerleri ise büyük bir sabırla en iyisini yapmaya çalışıyor. 
     
     
     
     

</TEXT>
</DOC>
