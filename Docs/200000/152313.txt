<DOC>
<DOCNO> 152313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun32.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Türkmen Cephesi "Türkiye nereye kadar bizimle belli değil" 
</HEADLINE>
<TEXT>

     Irak Türkmen Cephesi'nin ITC Musul-Kerkük sorumlusu Mustafa Kemal Yayçılı, ''Kerkük'te fırtına öncesi sessizlik yaşandığını'' söyledi. 
     Her an yeni çatışmaların çıkabileceğini belirten Yayçılı, Kürt grupların Kerkük'teki Türkmen sayısını düşük göstermeye çalıştığını kaydetti. 
     Daha önce iki kez ITC Başkanı olarak görev yapan ve Irak savaşının başlamasıyla Musul-Kerkük sorumlusu olan Yayçılı, Erbil haricinde Irak'ın kuzeyinde kontrolün büyük ölçüde Celal Talabani önderliğindeki Irak Kürdistan Yurtseverler Birliği'nde IKYB bulunduğunu ifade etti. 
     Kürt devleti kurulma ihtimaline karşı Türkiye'nin kendilerine yardımcı olmasını isteyen Yayçılı, Arap aşiretlerin Kürtlere karşı ITC ile birlikte tavır almak istediklerini, ancak ITC'nin henüz bu konuda net tutum belirlemediğini anlattı. 
     Kerkük'te fırtına öncesi sessizlik yaşandığını, her an yeni çatışmaların çıkabileceğini söyleyen Yayçılı, ''Türkiye'nin tavrını net olarak göremiyoruz. Nereye kadar bizimle, belli değil'' diye konuştu. 
     Amerikan planları çerçevesinde kuruluş çalışmalarına başlanan ''Kerkük parlamentosunda'' delege olarak Türkmenleri kendisinin temsil ettiğini belirten Yayçılı, Türkmen, Kürt, Arap ve Asurilerin 6'şar temsilcisinin bulunduğu parlamentodaki Türkmen temsilcilerinin 3'ünün de Kürtler tarafından belirlendiğini savundu. 
     Yayçılı, kendisi ve diğer 2 Türkmen temsilcinin parlamentonun ilk toplantısını terk ettiğini kaydetti. 
     
     ''ETİMİZ NE BUTUMUZ NE'' 
     Kürt grupların arkasında ABD'nin bulunduğunu söyleyen Yayçılı, şunları belirtti 
     ''Bizim de arkamızda Türkiye olmalı. ABD IKYB'nin Kerkük'e girmesi için 50 milyon dolar verdi. Bizim 500 bin dolarımız olsa Kerkük'e hakim olurduk. Türkiye'den destek istiyoruz, ama Türkiye'nin tavrını net olarak göremiyoruz. Baştan bize, 'destek olmayacağız'' deselerdi, başımızın çaresine bakardık. Karşımızda ABD destekli ve 10 yıldır hükümeti olan iki güç var. Bizden onlarla aynı kulvarda koşmamız isteniyor. Etimiz ne butumuz ne Destek almamız lazım.'' 
     
     ''TÜRKMEN KATLİAMI OLUR'' 
     Kerkük'teki Arap nüfusunun korkudan kenti boşalttığını kaydeden Yayçılı, Arapların boşalan evlerine Kürtlerin yerleştirildiğini söyledi. 
     ''Nüfus çoğunluğu sağlayıp devlet kurmak istiyorlar'' diyen ITC temsilcisi, ''Kürt devleti ilan ederlerse karşılarına dikiliriz. Ama yeterli gücümüz olmadığını biliyoruz. Destek olmadan da başkaldırırız. O zaman da burada Türkmen katliamı olur'' dedi. 
     





</TEXT>
</DOC>
