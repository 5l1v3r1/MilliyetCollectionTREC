<DOC>
<DOCNO> 190248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur23.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde çocukların ellerine silah verdiler... 
</HEADLINE>
<TEXT>

     Konya'nın Beyşehir İlçesi'nde aralarında 9 yaşındakilerin de bulunduğu çocukların, ağırlığını bile zor kaldırdıkları tabancalarla ateş etmelerine herkes seyirci kaldı. Beyşehir Kaymakamı Cengiz Cantürk, kesinlikle tasvip etmedikleri bu olayla ilgili gerekli incelemeyi yapacaklarını söyledi. 
     Beyşehir İlçesi'ne bağlı Sarıköy'de, çocuklar orijinal ve kuru sıkı tabancalarla adeta oyuncak gibi oynuyor. 
     Aile büyüklerinin yanında ellerine verilen silahlarla havaya ateş eden çocuklar, silahla iç içe büyüyor. Son olarak, köyde Altıntop ve Yılmaz ailelerinin düğün kutlamasında silahlar yine birbiri ardınca patladı. 
     Coşkulu geçen eğlencede genç ve yaşlıların yanı sıra aralarında 9 yaşında olanların da bulunduğu küçük çocuklar büyükleri tarafından ellerine verilen kuru sıkı ve orijinal tabancalarla nasıl bir tehlike içinde olduklarını bilmeden rast gele ateş ederken, büyükler sadece olayı izlemekle yetindi. 
     Zaman zaman küçük yaştaki çocukların tabancalarla ateş etmelerine, ellerini tutarak aile büyükleri yardımcı bile oldu. Köy halkı müzikler eşliğinde oyunlar oynarken, aralarında çocuk yaştakilerin de bulunduğu grup sürekli havaya ateş etti. 
     Beyşehir Kaymakamı Cengiz Cantürk, çocukların ellerine silah verilmesinin bunun ötesinde ateş ettirilmesinin kesinlikle tasvip edilmeyecek bir olay olduğunu söyledi. 
     Konuyla ilgili olarak gereken incelemeyi ve araştırmayı yapacaklarını belirten Cantürk, ''Burası son derece sakin bir köydür. İlçe merkezinde ve köylerde düğünlerde orijinal silahı bırakın, kuru sıkı tabancalarla ateş edilmesine dahi izin verilmiyor. Ailelerin çocuklarına bu şekilde model olmaları son derece üzücü'' diye konuştu. 
     Konya Numune Hastanesi'nde Klinik Psikolog Nevzat Tekin, henüz zihinsel gelişimini tamamlamamış küçük yaştaki çocukların bu tür davranışlara teşvik edilmesinin son derece tehlikeli olduğunu bildirdi. 
     Bu olayın çocukların bu yaşlarda saldırganlık dürtülerini besleyeceğini vurgulayan Tekin, şöyle konuştu 
     ''Bu tür bir gelişim süreci onların hayatında olumsuz sonuçlar doğurur. Oysa ebeveynlerin çocuklarını bu tür saldırganlık dürtülerini geliştirecek davranışlardan uzak tutması lazım. Anne-babaların, bu dürtülerin kontrol altına alınmasını sağlayacak, toplum için yararlı davranış kalıplarını ve alışkanlıkları çocuklarına aşılamaları gerekir. Burada bir düğün eğlencesi gibi gözüken durum, sık sık gazetelerde okuduğumuz yetişkin bireylerin işledikleri silahlı suçların kaynağının ne olduğunu çok iyi açıklıyor.'' 
     
</TEXT>
</DOC>
