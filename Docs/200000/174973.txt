<DOC>
<DOCNO> 174973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yazar/congar.html </URL>
<DATE> 2003/08/11/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bölgemiz değişirken... 
</HEADLINE>
<TEXT>

   
   'Olmaz' demeyin. Irak'ta demokrasinin asla yerleşemeyeceğinden, 
   İran'daki baskı rejiminin yerini özgürlükçü bir yönetimin alamayacağından, İsrail ile yanyana ve barış içinde yaşayacak bir Filistin devletinin kurulamayacağından, İslam'da er geç "reform" yaşanmayacağından, Ortadoğu'nun tek "gülünün" yani tek laik, demokratik Müslüman ülkesinin ilelebet Türkiye kalacağından, ve günün birinde, bölgemizin, terör değil fikir üretebilen bir hale gelmeyeceğinden bu kadar emin olmayın. 
   Irak'a bakıp, ABD'nin er geç hezimete uğrayacağını düşünenlerdenseniz ya da içten içe, böylesinin daha hayırlı olacağına inanarak Amerikan askerinin bir an önce çekip gitmesini bekliyorsanız, bu içgüdülerinize pek de o kadar güvenmeyin. 
   Hayatın çemberi, kafalardaki klişeleri er geç kırıyor. Yeni bir hayat kurabilmenin ya da en azından yeni bir hayat kurmaya soyunanları başından kavrayabilmenin yolu ise, önce, klişelere olan sadakatimizi kırmaktan geçiyor. 
   
   "Seyyidler İle Yemek..."    New York Times yazarı Thomas Friedman'ın dünkü makalesi, klişelere karşı birebir. Friedman, "Seyyidler ile Akşam Yemeği" başlıklı yazısında, biri Irak, diğeri İranlı iki Şii din adamı ile, Dicle kıyısındaki bir evde balık ve pide yiyerek yaptığı söyleşiyi aktarıyor. 
   Internet ve İngilizce kolaylığına sahip herkese, bu yazıyı okumalarını öneriyorum. Okuyamayacaklar için de, bir özet sunuyorum. 
   Friedman'ın söyleştiği seyyidlerden biri, Irak'ın ilerici Şii din adamlarından İyad Cemalettin. Diğeri, İran'ın ruhani merkezi Kum'dan kalkıp, Kerbela ve Necef'teki Şii liderlerle söyleşmeye gelmiş olan Hüseyin Humeyni, yani İran İslam Devrimi'nin lideri Ayetullah Humeyni'nin torunu. 
   46 yaşındaki torun Humeyni, İran'daki rejimden "dünyanın en kötü diktatörlüğü" diye söz ediyor mollaların elindeki mutlak dinsel ve siyasi otoritenin geri alınması için İran'da ulusal referanduma gidilmesini savunuyor Tahran'daki liderleri, baskılarını sürdürebilmek için, dedesinin adını ve İslam'ı kullanmakla eleştiriyor. Bir zamanlar dedesinin de bir haftalığına hapse attırdığı Hüseyin Humeyni, "ABD işgalinin Irak'ta yarattığı özgürlük ortamını, İran'da demokratik reform için bastırmak amacıyla kullanma niyetlisi" olduğunu anlatıyor Friedman'a. 
   Dönelim ev sahibine. 42 yaşındaki İyad Cemalettin, Irak'ta büyümüş, Saddam'ın baskısı altında İran'a kaçmış, oradaki katı rejimi bizzat görünce Dubai'ye yerleşmiş, Saddam devrilir devrilmez de Irak'a dönmüş bir Şii din adamı. 
   Şu sözler ona ait 
   "Laik bir anayasa istiyoruz... Eğer laik bir anayasa yazıp devlet ile dini birbirinden ayırabilirsek, bu, despotluğun sonu olur ve hem bölgeyi hem insanı özgürleştirir... Ortadoğu sorunu, bölgedeki bütün ülkeler laik olmadıkça çözülemez.... Ben İttihad Kuran'ın değişen koşullara göre yeniden yorumlanması çağrısı yapıyorum. Kuran her çağda, yeniden yorumlanması gereken bir kitaptır. Her dönem, bin yıl önce yapılmış yorumlara bağlı kılınmamalı. Yeni ve değişen zamanlara uygun yorumlara açık olmalıyız..." 
   İyad Cemalettin'in kafası, Irak'taki Amerikan varlığının nasıl bir işlev görmesi gerektiği konusunda da net 
   "Diktatörlükle yönetilen komşu ülkeler, modern, liberal bir Irak'tan çekiniyorlar... Bu nedenle, ABD varlığının başarısını engellemeye çalışıyorlar.... ABD, eğer Iraklılar'a yardım etmek istiyorsa, bunu, Almanya ve Japonya'ya yardım ettiği gibi yapmalı, çünkü Irak'a yardım etmek, aslında 1 milyar 300 milyon Müslüman'a yardım etmek demektir. Irak bu değerleri bütün İslam dünyasına öğretecektir. Çünkü Irak'ta hem Sünniler hem Şiiler yaşıyor, Araplar, Kürtler ve Türkmenler var... Eğer reform burada başarılı olursa, her yerde olur... Irak'taki bu deneyin başarısızlığı, Arap ve İslam dünyasındaki bütün despotların işine yarar. Amerika'nın bu sorumluluğu kabul etmesi ve sonuna kadar götürmesi gerek." 
   
      Rice'ın mesajları...    Irak'a Baas gözlükleriyle bakmayı, Şii din adamlarının her birini birer "öcü" saymayı ve ABD'nin başarısızlığına duacı olmayı "ilericilik" bellemiş kafalar bir yana, Baas'ın sonunun hem Irak hem de bölge için ciddi bir açılım şansı doğurduğunu gören ve bu şansın iyi kullanılması için hem kendisi mücadele edip hem de ABD'yi zorlayanlar bir yana... 
   Ancak bölgede örneğin Friedman'ın görebildiği dönüşüm potansiyelini ve bu potansiyelin iyi değerlendirilmesinin ne kadar özenli bir çaba gerektirdiğini, Bush yönetimi ne kadar kavrıyor Saddam'ı devirdikten sonra, gerçekten de Irak'ta bocaladığı izlenimi veren ABD'nin, bu işin sonunu getirme kararlılığından ne kadar emin olabiliriz 
   Bush'un Ulusal Güvenlik Danışmanı Condoleezza Rice'ın 7 Ağustos'taki konuşması, bu kavrayışı ve kararlılığı Washington'da görmek isteyenler açısından umut vericiydi. 
   Bölgemizdeki tabloyu, tek bir cümle ile, en çarpıcı biçimde çizebildi Rice Üç dine beşiklik yapmış, zengin potasiyele sahip Ortadoğu'nun bugün 300 milyon nüfusun yaşadığı 22 ülkesindeki toplam gayri safi yurtiçi hasılanın, İspanya'nınkinden az olduğunu hatırlattı herkese. Ortadoğu'daki "özgürlük açığından" ve yeni bir Ortadoğu'nun kurulması için, hem demokrasi, hem refahın adil dağılımı için kanalların açılması gereğinden söz etti. 
   Tıpkı İyad Cemalettin gibi, Rice da, İkinci Dünya Savaşı sonrasına getirdi sözü. 1945 -46 yıllarında Almanya'daki artık SS subaylarının, tıpkı şimdi Irak'taki Baas kalıntıları gibi, sabotaj eylemlerini sürdürdüklerine değindi ABD'nin, tıpkı savaş sonrası Avrupası karşısında üstlendiğine benzer bir yükümlülüğü Ortadoğu için de "uzun yıllar" üstlenmesi gerektiğini söyledi ABD ve müttefiklerinin, sadece güvenlik açısından değil, diplomatik, iktisadi ve kültürel alanda da, Ortadoğu'da çok daha fazla ve uzun soluklu bir planla devreye girmesinin şart olduğundan dem vurdu. 
   
   Biliyorum, bu yazıda aktardıklarım, bir yönüyle, "kulağa hoş gelen" sözlerden ibaret. Bu sözlerin ne ölçüde hayata geçeceğinin bir garantisi yok. 
   Ancak bölgemize bakarken, yepyeni bir hayatın kurulması olanağının bugün dünkünden daha fazla olduğunu ve bu olanağı kullanmak için kollarını sıvayanların, kafalarımızdaki klişelere hiç de uymayan, kavrayınca bir ucundan bizim de tutmak isteyeceğimiz işlere soyunduklarını şimdiden görmemiz için çok neden var. 
   Umarım, Bakanlar Kurulu, Türkiye'nin Irak'taki İstikrar Gücü'ne asker verip vermemesi konusunu görüşürken, meseleye biraz da bu perspektiften bakar. 
   
      
   
</TEXT>
</DOC>
