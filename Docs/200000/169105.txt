<DOC>
<DOCNO> 169105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun18.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerleri saldırı alarmında 
</HEADLINE>
<TEXT>

     Irak'taki ABD güçleri, devrik Saddam Hüseyin rejimi ve Irak milliyetçiliğiyle bağlantılı yaklaşan yıldönümleri nedeniyle koalisyon güçlerine karşı saldırı tehditlerini bertaraf etme gerekçesiyle yeni bir operasyon başlattı. 
     Amerikalı askeri yetkililer tarafından yapılan açıklamaya göre, Nisan ayında Saddam Hüseyin rejiminin devrilmesinden bu yana ABD ordusunun, Irak'taki Amerikan işgaline yönelik silahlı direnişi kırmak amacıyla 4'üncü büyük operasyonu başladı. 
     Amerikalı yetkililer, eski rejim yanlılarının olası saldırısına karşı önceden harekete geçme olarak niteledikleri operasyonun, dün gece başkent Bağdat'ın kuzeyi, Sammarra ve Baiji kenti çevresinde başlatıldığını belirttiler. 
     ABD ordusu 4'üncü Piyade Tümeni tarafından düzenlenen operasyonlar çerçevesinde dün gece, eski rejim yanlılarının sığınakları olduğundan şüphelenilen yerlere baskınlar düzenlendiği kaydedildi. 
     Aynı yetkililer, 14 Temmuz 1958 İngiltere destekli monarşinin devrilmesi, 16 Temmuz 1979 Saddam Hüseyin'in devlet başkanlığını üstlenmesi ve 17 Temmuz 1968 Baas Partisi tarafından düzenlenen darbenin yıldönümlerinde saldırılar planlandığı istihbaratının alındığını belirttiler. 
     
</TEXT>
</DOC>
