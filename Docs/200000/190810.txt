<DOC>
<DOCNO> 190810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur07.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de kurultay günü... Delegeler salonda yerlerini alıyor... 
</HEADLINE>
<TEXT>

     CHP 30. Olağan Büyük Kurultayı, Ankara Atatürk Kapalı Spor Salonu'nda toplanıyor. 
     Delegeler ve konuklar, sabahın erken saatlerinden itibaren kurultayın yapıldığı Atatürk Kapalı Spor Salonu'nda kendilerine ayrılan yerleri doldurmaya başladı. 
     Kurultay salonuna girişler, polis tarafından kurulan iki ayrı güvenlik noktasında üst araması yapılarak sağlanıyor. Delegeler, protokol ve basın mensupları aynı, konuklar ise başka bir kapıdan içeri alınıyor. Kurultay salonuna girişlerin, daha önceki kurultaylara göre rahat olduğu ve izdiham yaşanmadığı dikkati çekiyor. Bunun, kurultayın hafta içinde toplanmasından kaynaklanmış olabileceği belirtiliyor. 
     Gündeme göre, kurultayın saat 10.00'da başlaması gerekiyor. Ancak, yeterli sayıda delegenin bu saatte salona gelmemesi ve tribünlerde boşluklar bulunması nedeniyle, açılış saatinin gecikebileceği belirtiliyor. 
     Kurultay salonunun zemini, tamamen delegeler için ayrıldı. Kırmızı beyaz renklerin hakim olduğu salonda, üç büyük ekranın yer aldığı dev bir platform kuruldu. Türk bayraklarıyla çevrelenen platforma, Atatürk ile Genel Başkan Deniz Baykal'ın posterleriyle CHP flamaları asıldı. 
     Platformun iki yanında, Genel Başkan Baykal'ın, ''Çıkış noktamız İktidar bana ne verecek değil, ben topluma ne vereceğim'' ve Atatürk'ün, ''Benim iki büyük eserim vardır, biri Türkiye Cumhuriyeti diğeri CHP'dir'' sözlerinin yazılı olduğu büyük boy posterler yer aldı. 
     Protokol için platformun sağ tarafındaki tribün ayrılırken, konuklar da sol tarafa oturtuldu. Gazetecilerin yerleri ise platformun tam karşısı ile protokol tribününün ortası olarak belirlendi. Basın mensuplarının, her iki tribüne giriş çıkışlarda zorlandıkları görüldü. 
     Salonda tavandan sarkıtılan kırmızı beyaz balonlar ve CHP flamalarının yanında ''Halkı ezdirmeyeceğiz, ülkeyi soydurmayacağız'', ''Denizim seni başbakan görmek tek özlemimiz. Asla vazgeçmeyeceğiz Antalya Gençlik Kolları'', ''Tayyip çıkardı tezkere, oğlu Bilal'i göndersin Necef'e'', ''Yolsuzlara, yolsuzluklara dokunacağız'', ''Köşe yazarları değil halk yönetecek'' yazılı pankartlar asıldı. 
     CHP Genel Sekreter Yardımcısı Mehmet Sevigen'in, kurultayın açılışı öncesinde, ''Bugün CHP'nin birlikte meydan okuma günüdür. Dosta düşmana gösterelim, ellerimizi birleştirelim'' sloganları ile konukları coşturmaya çalıştığı gözlendi. 
     Bu arada, sabahın erken saatlerinden itibaren kurultay salonunda Atatürk'ün sesinden çeşitli konuşmaları ile halk müziği parçaları yayınlandı. Platformun üst kısmında yer alan dev ekrandan da zaman zaman Genel Başkan Deniz Baykal'ın görüntüleri ile Cumhuriyetin ilk yıllarına ait görüntüler yansıtıldı. Kurultay salonunun dış kesiminde de, delegelerin konuşmaları dinlemeleri için ses düzeni kuruldu. 
     Bu arada, salona asılan ''Sigara içmediğiniz için teşekkürler'' yazılı pankartların, sigara içilmesini engelleyemediği gözlendi. 
     Kurultayda, Ankara Emniyet Müdürlüğü'ne mensup 1500 sivil ve resmi polis memurunun yanı sıra 100'e yakın genç görev yapıyor. 
     
     BAYKAL, İL BAŞKANLARIYLA TOPLANDI 
     Öte yandan, CHP Genel Başkanı Deniz Baykal, saat 10.00 sıralarında Genel Merkez'de il başkanlarıyla biraraya geldi. Baykal ve il başkanları, toplantının ardından kurultay salonuna gelecekler. 
     İl başkanlarının, Kurultay Divan Başkanlığı'na, Parti Meclisi PM üyesi Abdullah Emre İleri'yi önermeleri bekleniyor. 
     
     GÜNDEM 
     CHP 30. Olağan Büyük Kurultayı, 2 gün sürecek. İlk gün Divan Başkanlığı'nın oluşumunun ardından Genel Başkan Deniz Baykal kurultaya hitap edecek. Ayrıca, tüzük değişikliği önerileri görüşülerek karara bağlanacak. Bu çerçevede, genel başkan adayı olabilmek için gerekli imza sayısının delegelerin yüzde 5'inden yüzde 20'sine çıkarılması ve PM seçimlerinin blok listeyle yapılması öngörülüyor. 
     Kurultayın ilk gününde, ''Tüzük Hazırlık Komisyonu''nun yanı sıra ''Temel Sorunlar Temel Çözümler'' başlıklı rapor hazırlamak üzere bir komisyon oluşturulacak. 
     CHP 30. Olağan kurultayı için, şu ana kadar Genel Başkan Deniz Baykal dışında PM üyesi Erol Tuncer, eski İstanbul il başkanlarından Cemal Özdemir ve Bedri Baykam genel başkan adayı olacaklarını açıkladılar. 
     Ancak, tüzük değişikliği ile aday önermek için gerekli imza sayısı 260'a çıkarılırsa , 3 adayın tek isim üzerinde uzlaşma sağlayabilecekleri ifade ediliyor. 
     Kurultayın ikinci gününde, PM ve Yüksek Disiplin Kurulu YDK üyelikleri için seçim yapılacak. 
     Kurultayda tüzük değişikliğiyle PM'nin üye sayısının 72'den 80'e çıkarılması da öngörülüyor. 
     CHP'ye yaklaşık 150 milyar TL'ye mal olması beklenen kurultay için Ankara'ya gelen delegelerin otel masrafları, Genel Merkez tarafından karşılanıyor. Delegelere, içinde parti tüzüğü, not defteri ve bazı broşürlerin yer aldığı siyah deri çanta dağıtılıyor. 
     
</TEXT>
</DOC>
