<DOC>
<DOCNO> 186083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur28.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK için gerekirse Kuzey Irak'a askeri müdahale 
</HEADLINE>
<TEXT>

     Türkiye ve ABD, terör örgütü PKK KADEK'in Irak'ın kuzeyinden tasfiyesine yönelik bir eylem planı üzerinde anlaşmaya vardı. 
     Dışişleri Bakanlığı'nda yaklaşık 3,5 saat süren görüşmelerin ardından, Türk heyetine başkanlık eden Müsteşar Yardımcısı Büyükelçi Nabi Şensoy ile Amerikan heyeti başkanı ABD Dışişleri Bakanlığı Terörle Mücadele Koordinatörü Cofer Black, açıklama yaptılar. 
     Büyükelçi Şensoy, bugünkü görüşmelerin 12 Eylül'de yine Ankara'da yapılan görüşmelerin devamı niteliğinde olduğunu hatırlatarak, Black başkanlığındaki Amerikalı yetkililerle terör örgütü PKK KADEK kadrolarının Kuzey Irak'tan tasfiyesi konusunu ele aldıklarını bildirdi. 
     ''Türkiye ile ABD uluslararası sorumlulukları çerçevesinde gereğini yerine getiren iki ülkedir'' diyen Şensoy, bu konuda iki ülke arasında her zaman ve yakın düzeyde bir işbirliği olduğunu belirtti. 
     Büyükelçi Şensoy, ABD'nin terör örgütü PKK gibi onun devamı niteliğinde olan KADEK'i de bir terör örgütü olarak ilan ettiğini anımsatarak, bu terör örgütünün Kuzey Irak'tan tasfiyesine yönelik başlatılan süreç çerçevesinde neler yapılabileceğini bütün ayrıntılarıyla konuştuklarını kaydetti. 
     ABD ile bir eylem planı üzerinde mutabık kaldıklarını açıklayan Şensoy, bundan sonra bu plan çerçevesinde yapılacak temaslarla ilgili olarak, ilgili bakanlıklar ve servislerin gerekli çalışmaları yapacaklarını bildirdi. 
     
     ''HİÇBİR SEÇENEK GÜNDEM DIŞINDA DEĞİL'' 
     ABD ile ikinci turu tamamlanan görüşmelerin bundan sonra devam edip etmeyeceğinin sorulması üzerine, Büyükelçi Şensoy, icap ettiği takdirde yeniden biraraya gelebileceklerini, ancak zaten hep tamas içinde olunacağını bildirdi. 
     Şensoy, ABD'den yazılı bir taahhüt istenip istenmediği sorusu üzerine de, ''Terör örgütü PKK KADEK'in tasfiyesi konusunda hiçbir seçenek gündem dışında değildir'' diye konuştu. 
     Eylem planının operasyonel boyutunun olup olmadığı sorusunu, ''Hiçbir opsiyon gündem dışı değildir'' diyerek yanıtlayan Şensoy, zamanlamaya ilişkin soru üzerine de, ''Eylem planı denildiğinde her şey içindedir'' diye konuştu. 
     Plan için Topluma Kazandırma Yasası için öngörülen 6 aylık sürenin dolmasının beklenip beklenmeyeceğinin sorulması üzerine Şensoy, bu yasayla ilgili bilgilendirmelerin zaten yapıldığını, bu yasadan yararlanmak isteyenlerin sayısının artmasını istediklerini kaydetti. 
     Şensoy, terör örgütünün tasfiyesine ilişkin eylem planına Türkiye'nin askeri bir katkısının olup olmayacağı sorusuna da, ''Biz konuştuğumuz çerçeve içinde tüm katkıların söz konusu olabileceğinden bahsettik'' yanıtını verdi. 
     Bir başka soruya karşılık, eylem planının ilk aşamasının ilk tur görüşmelerin ardından zaten başladığına dikkati çeken Şensoy, bu sürecin şimdi bu eylem planıyla devam edeceğini bildirdi. 
     
     AMARİKALI YETKİLİ BLACK 
     ABD Dışişleri Bakanlığı Terörle Mücadele Koordinatörü Black de, açıklamasında, görüşmelerin çok verimli geçtiğini söyledi ve Türkiye ile ABD arasındaki işbirliğinin özellikle terörle mücadele konusunda uzun soluklu olduğunu kaydetti. 
     Türkiye'nin teröre karşı dünya çapında açılan savaşta yakın bir müttefik olduğunu belirten Black, bugünkü görüşmelerde özellikle terör örgütü PKK KADEK konusuna odaklandıklarını, ayrıca terörle mücadele yönelik diğer konuları ele aldıklarını kaydetti. 
     ''Bu konuda çok açığız, PKK KADEK bir terör örgütüdür ve Irak'ta bu örgüte yer yoktur'' diyen Black, ABD Başkanı George Bush'un da ABD hükümetinin politikasını bu tehdidi ortadan kaldırma yönünde açıkladığını hatırlattı. 
     Black, bu tehdidin ortadan kaldırılması için mali bağlantılarının kesilmesi ve diplomasi gibi yöntemlere başvurulduğunu söyledi. 
     
</TEXT>
</DOC>
