<DOC>
<DOCNO> 152871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/guncel/gun03.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de çatışma iki er şehit oldu 
</HEADLINE>
<TEXT>

Genç İlçesi'ne bağlı Yeniyazı Köyü yakınlarında PKK KADEK mensubu teröristlerle çıkan çatışmada iki asker de yaralandı 
     ADİL ÖNAL Bingöl DHA 

     Bingöl'ün Genç ilçesine bağlı Yeniyazı Köyü yakınlarında PKK - KADEK mensubu teröristlerle güvenlik güçleri arasında çıkan çatışmada iki er şehit oldu, iki asker de yaralandı. Mağaralar mevkiinde önceki gün devriye gezen güvenlik güçleri, bir grup teröristle karşılaştı. Güvenlik güçlerinin "Teslim ol" çağrısına teröristlerin ateşle karşılık vermesiyle başlayan çatışma aralıklarla akşama kadar devam ederken, bir uzman çavuş ve bir er yaralandı. Bingöl Devlet Hastanesi'ne kaldırılan yaralı askerler, ilk tedavinin ardından Elazığ'a gönderildi. 
     
     Karanlıktan yararlanıp kaçtılar 
     Akşam karanlığından yararlanarak teröristlerin kaçtığı ormanlık alanı kuşatan güvenlik güçleri de, dün sabahın ilk ışıklarıyla birlikte operasyonu yeniden başlattı. Teröristlerle dün saat 14.00 sıralarında sıcak temas sağlandı. Teröristlerin açtığı ateşle jandarma onbaşı Himmet Aydın ve jandarma er Mustafa Mahmutoğlu şehit olurken, çatışmanın aralıklarla devam ettiği belirtildi. 
     Şehit askerlerden Himmet Aydın'ın cenazesi memleketi Bursa'ya, Mustafa Mahmutoğlu'nun cenazesi ise İstanbul'a gönderildi. 
     


GÜNCEL 

















</TEXT>
</DOC>
