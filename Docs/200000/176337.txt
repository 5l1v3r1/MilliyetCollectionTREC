<DOC>
<DOCNO> 176337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur14.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı Algan DEHAP ile ilgili kesinleşmiş karar yok 
</HEADLINE>
<TEXT>

     Yüksek Seçim Kurulu YSK Başkanı Tufan Algan, yerel seçimlerle ilgili hazırlıklarını sürdürdüklerini belirterek, ''Seçimin erken olacağı konusunda hükümetten hiçbir talep gelmedi'' dedi. 
     YSK Başkanı Tufan Algan, tatil için geldiği Bolu Koru Otel'de, soruları yanıtladı. 
     DEHAP yöneticileri hakkında, 3 Kasım Milletvekili Genel Seçimi öncesinde partiyi, gerekli teşkilatlanmasını tamamlamış gibi gösterdikleri iddiasıyla açılan davadaki Ankara 2. Ağır Ceza Mahkemesi'nin kararının Yargıtay'ca onaylaması durumunda, bunun geçen seçimin sonuçlarına etkisinin olup olmayacağı yolundaki soru üzerine Algan, şöyle dedi 
     ''Ancak tabii parti yöneticileri bu kararı temyiz ettiler. Yargıtay 6. Ceza Dairesi'nde, 11 Eylül itibari ile müdafaası var. Yani ortada henüz kesinleşmiş bir karar dahi yok. Hal böyle olunca YSK'ya da herhangi bir parti veya şahıs tarafından, bu konuda bir talep gelmedi. Yani talep ve itiraz yok. O bakımdan söyleyeceğimiz bir mesele olmadığı kanaatindeyim. Tabiatıyla partilerin veya şahısların ne şekilde hareket edeceğini önceden bilmemiz mümkün değil.'' Tufan Algan, bir başka soru üzerine de, erken seçim konusunda kendilerine hükümetten hiçbir talep gelmediğini ifade ederek, ''Biz hazırlanıyoruz, ancak Mahalli İdareler Genel Seçimleri'nin tarihi Anayasa ve kanun gereğince 2004 yılıdır. Bunun dışında hiçbir talep gelmedi, erken olacağı konusunda... Fakat, 2004 yılı mahalli seçimleri için personel eksiğimiz var. Bunların tamamlanmasını arzu ediyoruz. O konuda da taleplerimizi hükümete ilettik'' diye konuştu. 
     Yerel seçimler için bütçe tahmini yapamadıklarını da bildiren YSK Başkanı Tufan Algan, ''Seçim 2004 yılında yapılacağı için o günün katsayıları, memur katsayıları ne olur onu bilemem'' dedi. 
     
</TEXT>
</DOC>
