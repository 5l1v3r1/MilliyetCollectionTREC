<DOC>
<DOCNO> 155620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko43.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ihaleyi alamadı, Bulgaristan'a kızdı.. 
</HEADLINE>
<TEXT>

     Bulgaristan'ın en büyük özelleştirme projelerinden olan Bulgaristan Telekomünikasyon Kurumu BTK ihalesinde, Amerikan sermayeli ''Viva Ventures'' şirketi için kulis yapan ABD'nin Sofya büyükelçisi James Pardew, hükümetin kendilerini hayat kırıklığına uğrattığını söyledi. 
     Pazarcık kentinde düzenlenen bir toplantıya katılan Pardew, Bulgaristan Özelleştirme Ajansı Denetim Kurulu'nun oy birliği ile BTK ihalesinde ''Viva Ventures'' şirketinin anlaşmasının iptal etme kararını eleştirdi. 
     Pardew, Viva Ventures'in Güneydoğu Avrupa'da ciddi yatırımlar yapan son derece başarılı bir Amerikan şirketi olduğunu savunurken, ''Özelleştirme Ajansı Denetim Kurulu'nun kararı, bizi gerçekten büyük bir hayal kırıklığına uğrattı'' dedi. 
     Kararın hükümetin siyasi bir tercihi olduğunu da belirten Pardew Bulgaristan'a yatırım yapacak diğer Amerikan şirketlerinin bu karardan rahatsızlık duyabileceklerini söyledi. 
     Bulgaristan Özelleştirme Ajansı Denetim Kurulu, önceki gün yaptığı toplantıda, BTK ihalesinde birinci sırada bulunan Viva Ventures şirketinin teklifini yetersiz bulmuş ve anlaşmayı bozmuştu. 
     Denetim kurulu ayrıca BTK'nın satışı için, ihalede ikinci sırada yer alan Koç Holding- Türk Telekom Konsorsiumu ile görüşmelere başlanması kararını almıştı. 
     ABD'nin Sofya Büyükelçisi James Pardew bir süre önce de Başbakan Simeon Sakskoburgotsi ile görüşerek, BTK'nın Viva Ventures şirketine satışının gerçekleştirilmesini istemiş ve bununla da yetinmeyerek, satışın olmaması durumunda ''ABD yatırımlarının Bulgaristan'dan çekilebileceği'' uyarısında bulunmuştu. 
     
</TEXT>
</DOC>
