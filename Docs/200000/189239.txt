<DOC>
<DOCNO> 189239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun03.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı kahve, hayvan dışkısından elde ediliyor... 
</HEADLINE>
<TEXT>

     Dünyanın en pahalı kahvesinin Endonezya'daki adalarda yaşayan bir hayvanın dışkısından elde edildiği ortaya çıktı. 
     ''Kopi Luwak'' adı verilen ve 100 gramı 75 dolara satılan kahve, Endonezya'daki adalarda yaşayan ve memeli bir hayvan olan Paradoxurus'un yediği kahve çekirdeklerinin daha sonra dışkısından toplanmasıyla elde ediliyor. 
     ABD'nin en çok seyredilen programı Oprah Show'a konu olan ''Kopi Luwak'' kahvesi üzerinde yapılan incelemeler sonucunda, dünyanın en değerli kahvesinde diğer kahve çeşitlerine oranla daha az bakteri bulunduğu belirlendi. 
     Sumatra ve çevre adalarda yaşayan ve kahve üreticileri tarafından beslenen Paradoxurus adlı etobur memeli, kahve ağaçlarındaki en kaliteli çekirdekleri yiyor. Çekirdekler hayvanın midesindeki enzimlerin etkisiyle bir tür fermantasyona uğruyor, ancak hiçbir şekilde erimiyor. Bu kahve çekirdekleri daha sonra dışkı yoluyla dışarı atılıyor. 
     Kahve üreticileri de Paradoxurus'un dışkısından bu çekirdekleri toplayarak dünyanın en pahalı kahvesini üretiyor. 
     Uzmanlar, kahvenin kalitesini artıran önemli faktörün Paradoxurus'un midesindeki enzimler olduğunu belirtiyor. ''Kopi Luwak'' yılda ancak 250 kilogram kadar üretilebiliyor. 
     
</TEXT>
</DOC>
