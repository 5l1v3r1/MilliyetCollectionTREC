<DOC>
<DOCNO> 168313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo11.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim Antep'le masaya oturuyor 
</HEADLINE>
<TEXT>

     Yeni sezon hazırlıklarını kendi tesislerinde sürdüren Gaziantepspor, hazırlıklarını sıkı bir şekilde sürdürürken, sezona iddialı bir giriş yapmayı hedefliyor. 
     Profesyonel futbol şube sorumlusu Asım Atmaz, 17 Temmuz'da başlayacak olan Almanya kampı öncesi Celal Doğan Tesisleri'nde sürdürülen çalışmaların olumlu bir hava içerisinde geçtiğini, umduklarından daha iyi bir ortam yakaladıklarını söyledi. 
     Takımda şu anda 34 futbolcu bulunduğunu, teknik direktör Nurullah sağlam'ın bu kadroyu Almanya kampı öncesi 28'e düşüreceğini ve sezonu bu kadroyla tamamlamayı düşündüklerini kaydeden Atmaz, şöyle konuştu 
     ''Şu anda kamp ortamı çok iyi şartlar altında sürdürülüyor. Aslına bakarsanız, biz umduğumuzdan çok daha iyi bir performans yakaladık. Kadromuz çok çok iyi durumda. Tunuslu Jaziri'nin transferiyle orta sahamızı daha da güçlendirdik. Diğer transferlerimizde ortama çabuk adepte oldular. Yeni sezona da iddialı gireceğiz. Gaziantepspor, öncelikle UEFA Kupası'nda turlar geçmeyi hedefleyen bir takım. Süper ligde ve Türkiye Kupası'nda da iddiamız sürecek.'' 34 kişilik kadro içinde büyük rekabet yaşandığını, formanın aslanın ağzında değil adeta midesinde olduğunu anlatan Atmaz, ''Kıran kırana bir rekabet yaşanıyor. Her mevkii için 3 futbolcumuz var. Teknik kadromuz bu sayısı 28'e indirmekte güç anlar yaşayacak. Çünkü herkes formayı kapmak için savaşıyor. İyi olan kazanacak, zamana ihtiyacı olan ise Büyükşehir Belediyespor'da biraz daha yetişip, piştikten sonra tekrar bize gelecek. Aslında, burada kazanan Gaziantepspor'' diye konuştu. 
     
     TRANSFER BİTTİ... 
     Atmaz, Tunus Milli Takımı'nın orta saha oyuncusu Jaziri Ziyad'ı alarak büyük bir transferi daha gerçekleştirdiklerini ifade ederek, ''Jaziri'nin gelmesiyle orta sahadaki sorunu gidermiş olduk. Portekiz'de görüştüğümüz Andre ve Silva'nın transfer görüşmelerini dondurduk. Şimdilik bir transfer görüşmemiz yok'' dedi. 
     Bu arada, önceki gün Fenerbahçe teknik direktörü Christoph Daum'la transferini görüşen Gaziantepspor'un Belarus uyruklu oyuncu Maxim Romaşenko görüşmelerde bulunmak üzere Gaziantep'e geldi. 
     Gaziantepspor'la sözleşmesi sona eren Maxim'in kırmızı-siyahlılara son bir fiyat önerisinde bulunduğu ancak rakamın yüksekliği nedeniyle bunun kabul edilmediği öğrenildi. 
     Atmaz, Maxim'in ''yüksekten uçtuğunu'' belirterek, ''Bu şartlar altında Maxim'le anlaşmamız mümkün değil. Fiyatını makul seviyeye çekmek zorunda'' dedi. 
     
</TEXT>
</DOC>
