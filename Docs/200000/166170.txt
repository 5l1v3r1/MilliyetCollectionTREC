<DOC>
<DOCNO> 166170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/temelkuran.html </URL>
<DATE> 2003/06/29/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ben İran’a gitmedim 
</HEADLINE>
<TEXT>

     Seçilenler ve seçmeseniz de yaşananlardan oluşur kişisel serüvenler seçilmeyenler seçilenlerden daha kıymetsiz değildir. Üstelik kimi kez seçtiğiniz, iyice planladığınız, sonucunu öngördüğünüz deneyimler hiç de planlamadığınız, öngörmediğiniz derecede önemli şeyler öğretir insana. Hayat, öngörmediği biçimde biçimlendirir insanı. Sonunda olduğunuz insanı baştan bilemeyeceğiniz gibi, her şey bittiğinde sandığınız kişi bile olmayabilirsiniz. Yaşananlar, daha iyi bilen, daha yetkin biri yapmaz insanı her seferinde. Hatta bazen öyle şeyler gelir ki insanın başına, eskisine oranla daha acemi bile durabilirsiniz hayatta. Susmayı daha çok isteyebilirsiniz, konuşmayı daha az "becerirsiniz". Bu kötü müdür Sanmam. Çünkü susmanın, becerememenin, hatta bile isteye becermemenin efendilikten kaynaklandığı zamanlar da vardır. Hayat öyle şeyler gösterebilir ki insana, daha yetkin, daha bilen biri olarak durmaktansa "Bilmiyorum" demenin doğru olacağını... Bir yerlerinizde hissedersiniz işte... 
     
İran gürültüsü      Afganistan zaten "çapulcuların" ülkesiydi, kıymetsiz ve önemsizdi. Vurulsa, yok edilse önemli değildi. Zaten orada öyle bir ülke olmasa kimse niye yok demezdi. Saldırı, böylece sindirildi içlere. Sonra Irak’a geldi sıra. İnsanlar bu haksız ve hukuksuz saldırıyı içlerine sindirmek için yine cümleler kurdular Berbat bir diktatör vardı. Ülke, diktatörden başka bir şey değildi. Zaten baksanıza, halk ülkesini savunmadığına göre olup bitenler iyi şeylerdi. Ortadoğu’daki yayılma insanlığa rağmen sürerken, kurulması gitgide zorlaşan, tedirgin cümlelerle de olsa bir şeyler içlere sindiriliyordu. Yani önce meşrulaştırıcı sebepler üretiliyor, sonra bombalar atılıyordu. Sıra İran’a gelmişti. Nükleer silahlar, rejimin baskıları... Uluslararası basın yine saldırı öncesi muameleye başlamıştı. Saldırıyı kabul edilebilir, affedilebilir kılacak sebepler gündeme getiriliyordu yavaş yavaş. Can sıkıntısı Çünkü bir gün Türkiye’ye bir şey olsa, belki de birileri "Zaten demokratik değillerdi" diyecekti. Ve o zaman biz bilecektik ki, ne kadar berbat koşullarda yaşasa da hiçbir ülke bir yabancının bombalarını hak etmez 
     İran’a bu yüzden gittim işte. Bir halkı, "ötekileştirilme operasyonundan" önce tanımak için... 
     
İran’ı bilmiyorum      Sonra döndüm. Her ülke bir cümle ekler insana. İran da bana susma bilgisini ekledi. Döndükten sonra yazdıklarımda, benimle yapılan TV ve dergi röportajlarında çok şey anlattım ama niyeyse sonuna hep bir "Bunlar eksik elbette" cümlesi ekledim. Çünkü benim ülkeme gelip, acele tarafından olayları çözüp sonra da eksik, yırtık resimleri anlatanlara hep aşağılayarak gülümsemiştim. Bana gülümsensin istemedim. Bir de şu var, İran’ı beklenmedik bir biçimde sevdim. Sinirlendim, işler ters gitti, din denen meseleyi bir kez daha topyekun reddettim, örtünmekten sıkıldım ama insanlar bunlardan ibaret değildir, bu yüzden sevdim. Küçük hamal çocuklar, hep bir şeyler ikram etmeye çalışan ihtiyar adamlar, yanlış yola sapınca utanıp "Excume me " diyen şoförler, mağrur kadınlar, matrak genç kızlar, hükümetinden nefret eden ama ülkesini seven insanlar... Bunlara değdikten sonra, cümle kuran biri olarak artık onların "ötekileştirilmesine" izin veremem. Ayıp olur. Ayıp 
     
Söylemediklerim      Bugünlerde gazetelerde sık sık gördünüz, daha da göreceksiniz. İran’da iç çamaşır defileleri, İran’da kadın plajları, tesettürlü jet ski’ler... Evet enteresan şeyler. Çünkü baskılar komik ve saçma olunca baskılardan kaçmak için aranan yan yollar da saçma ve komik oluyor. Üstelik bunlar bir habercinin içini gıcıklayacak malzemeler. Ama bu malzemeler işte, bir halkı basitleştirerek ötekileştiriyor, hem de fena halde. Üstelik bunu İsviçre’den gelen gazetecilerin yapması daha anlaşılabilir bir şey de aynı görüntüler sizin ülkenizde de yaşanıyorsa bunlar sanki "çok acayip" şeylermiş gibi sunmak hakikaten "çok acayip" Üstelik bu tavır, dünyaya insanlığın efendi gözüyle bakan gazeteciliğe yakışmadığı gibi yukarıda bahsi geçen bir meşrulaştırma operasyonuna da hizmet ediyor. Bir de şu var tabii 
     Bir halk ölüm kalım günleri yaşarken size söylemek istediklerinden önce mahremine dikiz atmak niye 
     
İran’a Türkiye’den gitmek      İran anlaması çok zor bir ülke. Farsça bilseniz bile her şey o kadar karmaşık kodlar üzerinden yürüyor ki, anlamak için epey bir zaman geçirmeniz gerekiyor. Bütün karmaşık siyasi ve ekonomik mekanizmayı, siyasi grupların tamamını öğrenmiş olmama rağmen ben o kadar kolay cümle kuramıyorum İran üzerine. Çünkü kurulmamalı bence. Bu yüzden manşetlere çıkan öğrenci olaylarında sustum. İran’daki müthiş karışık siyasi dengeleri iyi anlamadan önce de susmalı bence. Bu yüzden "Bu olayların anlamı ne Sen İran’a gitmedin mi Söylesene " diyenlere şöyle cevap vermek istiyorum hep 
     "Yok, ben İran’a gitmedim " 
     Çünkü ben Türkiye’den geliyorum. Tıpkı İran gibi üzerine konuşması zor bir ülkeden... İnsanlara, haddini bilmenin, insanın her yerde insan olduğunun, bu yüzden insanın insana yabancı olamayacağının, hiç değilse eskiden öğretildiği bir topraktan... n 
     
     

</TEXT>
</DOC>
