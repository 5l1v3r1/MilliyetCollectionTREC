<DOC>
<DOCNO> 197839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur14.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İslam ile terörü bir arada anma kanıma dokunuyor 
</HEADLINE>
<TEXT>

     Başbakan Recep Tayyip Erdoğan, ''Son yıllarda İslam ile terörü bir arada anma gibi bir gayret olduğunu'' belirterek, ''Şahsen kanıma dokunuyor, huzursuz ediyor. 'İslami terör' ifadesini duyduğum zaman buna tahammül edemiyorum, dayanamıyorum'' dedi. 
     Başbakan Erdoğan, Marmara Üniversitesi İlahiyat Fakültesi Vakfı'nın düzenlediği geleneksel bayram kahvaltısında yaptığı konuşmada, mutluluk ve huzur içerisinde bir bayram kutlaması hazırlıklarının yapıldığı dönemde Türkiye'nin ardı ardına yaşadığı üzücü olayların, tüm insanlığı tedirgin ettiğini ve huzursuzluğa boğduğunu söyledi. 
     ''Bu olayların Türkiye'deki taşeronları, tetikçileri üzerinde durmak istemediğini, ancak bir gerçeği hatırlatmak zorunda olduğunu, çünkü herkesin uyanık olması gerektiğini'' vurgulayan Erdoğan, şöyle devam etti 
     ''Özellikle son yıllarda İslam ile terörü bir arada anma gibi bir gayret ortada. Teröre sıfat olarak İslamı giydirmek gibi bir gayret ortada. Bu oyunu bozmak, şüphesiz ki hepimizin tek tek görevi olduğu gibi, toplumca en önemli görevimizdir diye düşünüyorum. Özellikle eğitim kurumlarında, bunun çok daha farklı bir şekilde öğrencilerimize yansıtılmasında büyük kaygılar olduğuna inanıyorum. Halkımızın arasında bile zaman zaman farkında olmadan, yani su damlacıkları mermere aynı noktaya vurarak aşındırıyor, deliyorsa, bu sıfat olarak bu kutsal değerimizi, dinimizi teröre giydirenler, bunda mesafe alıyorlar gibi geliyor bana. Çünkü 'ben Müslümanım' diyen de, bakıyorsunuz ki bu ifadeyi kullanıyor. Tabii benim şahsen kanıma dokunuyor, huzursuz ediyor. Yani ben 'islami terör' ifadesini duyduğum zaman buna tahammül edemiyorum, dayanamıyorum.'' 
     
     ''TERÖR, BU TOPRAKLARDA ARADIĞI BAHÇEYİ BULAMAYACAK'' 
     Başbakan Erdoğan, ''İslam'ın dışındaki tüm dinlerin de teröre sıfat olarak giydirilmesine tahammül edemediğini'' dile getirerek, ortada böyle bir bilimsel gerçeklik olmadığına dikkat çekti. 
     Bu çabaların altında neler yattığını herkesin çok iyi bildiğini ifade eden Erdoğan, ''Bu kadir bayramımıza, mukaddes bayramımıza maalesef bu havada, bu atmosferde girdik. Temennimiz odur ki bu bir zincir olmasın, burada noktalanmış olsun. Ama bu zinciri kıracak olan bizim dayanışmamız, birliğimiz, beraberliğimizdir'' dedi. 
     Birçok medeniyete beşiklik etmiş olan Anadolu topraklarının daima sevgiyi, kardeşliği, birliği ve beraberliği ürettiğini anlatan Erdoğan, ''terörün, bu topraklarda hiçbir zaman kendisine aradığı o bahçeyi bulamayacağını'' söyledi. 
     Erdoğan, ''Buralarda aradığı hedefleri yakalayamayacaktır ve inanıyorum ki buralardan bir an önce yok olup gideceklerdir'' dedi. 
     Emniyet güçlerinin de bu konuda her zamankinden daha fazla dayanışma içinde koştuklarını ve takip ettiklerini kaydeden Başbakan Erdoğan, emniyet güçlerinin bu olayların kaynağına inmenin gayreti içinde olduklarını bildirdi. 
     
     ''MİLLETÇE ZATÜRREE OLURDUK'' 
     ''Türkiye'nin ayaklarının yere sağlam basar duruma gelmeye başladığını ve bütün bu olaylara rağmen ekonomik parametrelerde herhangi bir önemli etkilenme olmadığını'' vurgulayan Erdoğan, ''Fakat bundan önce herhangi bir öksürmede milletçe zatürree olurduk, bütün bu olaylara rağmen Türkiye'de güven ortamı, istikrar ortamı yakalanmıştır'' diye konuştu. 
     Başbakan Recep Tayyip Erdoğan, ekonomide istenilen hedeflere ulaşıldığına, enflasyonda hedefin altına inildiğine dikkat çekerek, 2004 yılının çok daha parlak olacağını ve ekonomide sıçrama kabiliyetlerinin halka yansımaya başlayacağını söyledi. 
     Dünya gündeminde silik görünen ve izlenmeyen bir Türkiye olmadığını, dünya ülkelerinin gündeminde tanınan, bilinen, konuşulan bir Türkiye olduğunu dile getiren Erdoğan, Türkiye'nin dünya ülkeleri arasında bir saygınlığa doğru gittiğini bildirdi. 
     Erdoğan, bir numaralı hedeflerinin eğitim olduğunu da anlatarak, ''Eğitime Yüzde Yüz Destek'' kampanyasıyla bu konuda büyük bir adım attıklarını belirtti. 
     İlköğretimi, lisesi, üniversitesiyle Türkiye'nin farklı bir dönemi yakalamasını istediklerine işaret eden Erdoğan, ''Fakat burada üst düzeydeki sıkıntının ne olduğunu, benden çok daha iyi siz biliyorsunuz. Bizlerin de bu noktadaki samimi mücadelesini görüyorsunuz'' diye konuştu. 
     
     ''KAMUDA İŞÇİ-MEMUR AYRIMI KALDIRILACAK'' 
     Başbakan Erdoğan, Türkiye'de kamu sektöründe 128 ayrı maaş ödemesi olduğunu anlatarak, bunların giderilmesi gerektiğini söyledi. 
     ''Bunların giderilmesi için de işçi-memur ayrımının kaldırılacağını, hepsinin tek bir skalaya getirileceğini'' belirten Erdoğan, ücretlerin baskı ve dayatmalara göre tespit edilemeyeceğini, hak ve adalet ölçüsünde ehliyet ve liyakata, performansa göre tespit edilmesi gerektiğini kaydetti. 
     Erdoğan, bu sorunun çözülmesi için ''Kamu Yönetimi Reformu''nun çok büyük bir önem arz ettiğini vurgulayarak, ''Bunların karşısına kimlerin dikildiğini görüyorsunuz, olduğu gibi çıkar şebekeleri, bunların karşısına dikiliyor'' dedi. 
     Başbakan Recep Tayyip Erdoğan, ''ikili, üçlü görüşmelerde 'doğru, hakikaten bunların yapılması lazım' diyenlerin ise arkalarını döndükleri zaman 'bunun Anayasa'ya aykırı olduğunu' iddia ettiklerini'' sözlerine ekledi. 
     
</TEXT>
</DOC>
