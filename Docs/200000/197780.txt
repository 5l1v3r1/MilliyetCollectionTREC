<DOC>
<DOCNO> 197780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun14.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türbanlı kadın mahkeme jüri üyeliğinden çıkarıldı 
</HEADLINE>
<TEXT>

     Fransa'da bir mahkemenin jüri üyeliğine seçilen Afrikalı kadın, türban taktığı gerekçesiyle görevinden alındı. 
     Paris yakınlarındaki Bobigny banliyösünde, cinayete teşebbüs suçundan yargılanan bir suçlunun duruşmasına türbanla katılmak isteyen Kuzey Afrikalı kadının jüri üyeliği, Adalet Bakanlığı'nın talebi üzerine iptal edildi. 
     Savcılığın şikayeti üzerine, Adalet Bakanı Dominique Perben'in, türbanlı kadınların jüri üyeliğine alınmaması konusunda talimat verdiği bildirildi. 
     Mahkeme başkanı, adı açıklanmayan türbanlı kadının yerine, yedek üyeyi jüri heyetine dahil etti. 
     Türbanlı jüri üyeliğinin, anayasadaki laiklik kavramına aykırı olduğunu belirten mahkeme başkanı, bu durumun evrensel insan hakları beyannamesinin 6. maddesine ve mahkeme tüzüğünde jüri üyelerinin bağımsız ve tarafsız olmaları ilkesine de aykırı olduğunu bildirdi. 
     Fransız basında çıkan habere göre, ''devlet okulları ve kamu dairelerinden sonra, mahkemelerde de türban tartışmasının giderek artacağı'' yorumları yapıldı. 
     Cumhurbaşkanı Jacques Chirac, bağımsız uzmanlardan oluşan bir komisyonu, ülkedeki laiklik uygulamaları konusunda bir rapor hazırlamakla görevlendirmişti. 
     Siyasi partilerle ilgili kurum ve kuruluşların laiklik uygulaması hakkındaki görüşlerini dinleyen komisyon, raporunu yıl başından önce Chirac'a sunacak. 
     
</TEXT>
</DOC>
