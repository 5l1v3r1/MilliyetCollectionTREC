<DOC>
<DOCNO> 185748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun16.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcuların "tecavüz skandalı" internet sitesi kapattırdı.. 
</HEADLINE>
<TEXT>

     İngiltere'de bir grup premier ligi futbolcusunun 17 yaşındaki bir genç kıza tecavüz ettiklerine dair iddialarla ortaya çıkan skandal giderek büyüyor. 
     Olaya adı karıştığı öne sürülen bir internet sitesi, ''belli şahıslar hakkındaki kanıtlanmamış iddiaları isim vererek yayınlamak'' suçlamasıyla kapatılırken, tabloit gazeteler bütün sayfalarını olayla ilgili spekülasyonlara ayırıyor. Bazı gazeteler, olaya karışan 4 premier ligi futbolcusundan DNA örneği alındığı iddiasına yer verdi. 
     Polisten sızan bazı bilgileri yayınlayan tabloit gazeteler, tecavüzün yapıldığı öne sürülen otel odasında polisin saatler süren delil araştırması yaptığını yazdı. 
     Olaya karışan futbolcuların bir değil, iki ayrı premier ligi takımına mensup oldukları da gazetelerin yer verdiği başka bir iddia oldu. Bazı gazeteler, sanıkların adlarının bilindiğini, ancak henüz haklarındaki suçlamalar resmiyete dökülmediği, yani dava açılmadığı için bunları yayınlayamadıklarını belirtti. Basın, olaya adı karıştığı öne sürülen futbolcu ve kulüplerin konuyla ilgili yorum yapmaktan da kaçındıklarını kaydetti. 
     Bu arada, olayın kurbanı olduğu öne sürülen 17 yaşındaki genç kızın sorgusu sürüyor. Polisin bu ifadenin delillerle tutarlılığına ikna olması halinde, olaya adı karışan birbirinden ünlü futbolcuları önümüzdeki günlerde tek tek sorguya alabileceği ifade ediliyor. 
     
</TEXT>
</DOC>
