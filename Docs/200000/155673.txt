<DOC>
<DOCNO> 155673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur13.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yaralar henüz sarılmadı... 
</HEADLINE>
<TEXT>

     Yılın ilk 2 ayında adeta şahlandıktan sonra, Mart ayındaki Irak Savaşı ile Mart ve Nisan aylarında büyük darbe yiyen turizm sektöründeki yaralar henüz sarılamadı. 
     Turizm sektör temsilcilerinin, 15 Mayıs itibarıyla rezervasyonlarda büyük artışlar görüldüğünü belirtmelerine karşılık, 1 Ocak-6 Mayıs arasındaki, Antalya Havalimanı'na gelen uçak ve yolcu sayısı istatistikleri, geçen yıla oranla önemli bir düşüş yaşandığını gösteriyor. 
     Antalya Uluslararası Havalimanı Terminal İşletmeciliği A.Ş. İstatistik Bürosu'ndan elde edilen verilere göre, Antalya Havalimanı'na 1 Ocak-6 Mayıs döneminde, 617 bin 186 yolcu geldi. Antalya'ya geçen yıl aynı tarihler arasında ise 810 bin 136 turist gelmişti. Bu rakamlara göre, Antalya Havalimanı'na gelen uçak sayısı yüzde 16, yolcu sayısı ise yüzde 24 azaldı. 
     
     OCAK VE ŞUBAT'TA ZİRVE, MART VE NİSAN'DA BÜYÜK DÜŞÜŞ 
     İstatistiklere göre, Antalya'ya gelen uçak sayısı, 2002'in Ocak ayında 634 iken, 2003'ün Ocak ayında 1004'e, gelen yolcu sayısı ise 63 bin 135'den 107 bin 911 yükseldi. Bu rakamlara göre, Ocak ayında Antalya'ya charter seferiyle gelen uçak sayısı yüzde 59, yolcu sayısı ise yüzde 71 oranında artmıştı. 
     Turizmdeki hareketlilik Şubat ayında da sürmüş ve Antalya'ya 863 uçak seferiyle 123 bin 688 turist gelmişti. Şubat ayında gelen uçak sayısı, bir önceki yılın Şubat ayına göre yüzde 14, turist sayısı ise yüzde 15 oranında artış göstermişti. 
     Irak krizinin tırmandığı Mart ayı ise turizmciler açısından tam bir felaket ayı oldu. Gelen uçak sayısı, 2002'in Mart ayına göre yüzde 31 oranında azalarak 1422'den 976'ya, turist sayısı da yüzde 47 oranında azalarak 233 bin 385'den 124 bin 549'a düştü. Uçak ve yolcu sayısındaki düşüş, Nisan ayında da devam etti. Nisan'da Antalya'ya gelen uçak sayısı yüzde 36, yolcu sayısı ise yüzde 34 oranında azaldı. 
     İstatistiklere göre, gelen uçak ve yolcu sayısındaki düşüş, 1-6 Mayıs arasında da devam etti. Mayıs'ın 6 gününde, 2002'nin 1-6 Mayıs tarihine göre, gelen uçak sayısında yüzde 30, yolcu sayısında da yüzde 40 azalma meydana geldi. 
     
     TÜRK BAYRAKLI UÇAKLAR 
     Havalimanı istatistiklerine göre, 1-6 Mayıs arasında Antalya Uluslararası Havalimanı'na inen 421 charter uçağından 204'ünün Türk bayraklı, 217'sinin de yabancı bayraklı olduğu belirlendi. 
     Bu arada, uçak başına düşen yolcu sayısı ise 2002 yılına göre, Ocak'ta yüzde 4, Şubat'ta yüzde 6 oranında artarken, doluluk oranı Mart ve Nisan'da yüzde 8, 1 Ocak-6 Mayıs arasında ise toplam yüzde 6 oranında düşüş gösterdi. 
     
</TEXT>
</DOC>
