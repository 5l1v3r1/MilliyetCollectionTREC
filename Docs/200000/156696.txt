<DOC>
<DOCNO> 156696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur20.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak vergisini ödemek için hırsızlık yaptı... 
</HEADLINE>
<TEXT>

     İstanbul ve Mersin'de daireleri ve bir dükkanı olduğu bildirilen kişi, hırsızlık yapınca, yakalandı. Mehmet Yücel mahkemede, emlak vergisini ödemek için hırsızlık yaptığını söyledi. 
     Mehmet Yücel , Antalya'nın Alanya İlçesi'ne bağlı Kestel Beldesi'ndeki bir otelde, Abdullah Biçer'in odasında bulunan çantayı çalarak kaçtı. İçinden para çıkmayan çantayı geri götürmek isteyen Yücel, otel görevlileri tarafından yakalanarak, polise teslim edildi. 
     İlk sorgusu yapıldıktan sonra nöbetçi mahkemeye sevk edilen Mehmet Yücel, mahkemede, Almanya'da 12 yıl çalıştıktan sonra Mersin'e yerleştiğini, bu ülkede kazandığı parayla İstanbul ve Mersin'de 4 daire ve bir dükkan aldığını söyledi. 
     Alanya'ya 5 milyar liralık alacağını tahsil etmek için geldiğini kaydeden Yücel, ''Gayrimenkullerimin emlak vergisi 2 milyar 800 milyon lira. Bu borcu ödemek için evlerimden birini satmak istedim, alıcı çıkmadı. Alacağım olan 5 milyar lirayı da alamayınca, gururumu ayaklar altına alıp hırsızlık yaptım'' dedi. 
     Mehmet Yücel, nöbetçi mahkemece tutuklandı. 
     
</TEXT>
</DOC>
