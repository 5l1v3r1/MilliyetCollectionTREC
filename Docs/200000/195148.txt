<DOC>
<DOCNO> 195148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/gun03.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nuh' diyoruz, izin vermiyoruz 
</HEADLINE>
<TEXT>

   Türkiye'nin zirvesine çıkmak isteyen yabancı turist sayısının 2003 sonuna kadar 1002'ye ulaşacağı tahmin ediliyor. Turizm Bakanlığı, tırmanış izni prosedürünü azaltmaya çalışıyor 
      YILDIZ YAZICIOĞLU Ankara 
   
   Nuh'un Gemisi efsanesine ev sahipliği yapan Ağrı Dağı'na tırmanma izni almak için iki ay bekleyen yabancılar bürokrasiye rağmen tutkularından vazgeçmiyor. Kültür ve Turizm Bakanı Erkan Mumcu, Türkiye'nin en yüksek zirvesi olan Ağrı Dağı'na tırmanmak isteyen yabancı turist sayısının 2003 sonuna kadar 1002 kişiye ulaşacağını açıkladı. 
   Mumcu, TBMM Plan ve Bütçe Komisyonu'ndaki yazılı sunuşunda, dağın yabancı uyruklular için "Turistik ve Sportif Amaçlı Tırmanışlar İçin İzne Tabi Dağlar" statüsünde bulunduğunu hatırlattı. Buna rağmen dağa olan ilginin arttığını vurgulayan Mumcu, Türkiye'nin 5165 metre yüksekliği ile en yüksek zirvesine 2003'te bugüne kadar 313 yabancının tırmandığını bildirdi. Mumcu, 689 yabancı turist için tırmanış izni işlemlerinin yürütüldüğünü, böylece yıl sonuna kadar 1002 kişinin Ağrı'ya tırmanış izni almış olacağını vurguladı. 
   
   İzin bürokrasisi azaltılacak 
   Dağcılık sporuyla uğraşan yabancıları Türkiye'ye daha sık getirmek isteyen Mumcu, Ağrı'ya tırmanış izni prosedürünün azaltılması yönünde çalışma yapılması talimatı da verdi. Ağrı'ya çıkmak isteyen yabancılar, önce Kültür ve Turizm Bakanlığı'na yurtdışı ataşelikler veya seyahat acenteleri aracılığıyla başvuruyorlar. Başvurulardaki kimlik bilgileri, Dışişleri Bakanlığı'ndan kontrol ediliyor ve olumlu yazısı alındıktan sonra görüş alınmak üzere İçişleri Bakanlığı, Genelkurmay Başkanlığı, Milli İstihbarat Teşkilatı ile Başbakanlık Gençlik ve Spor Genel Müdürlüğü'ne gönderiliyor. Bu kurumlardan da olumlu yazı geldikten sonra başvuru sahiplerine izin veriliyor. 
   Ancak iki ayda tamamlanabilen bürokratik yazışmaları azaltmayı hedefleyen bakanlık bu kurumlardan sürenin azaltılması yönünde neler yapılabileceği hakkında görüş isteyecek. 
   
   
   Ağrı'dan pek çok yabancı geçti...    İncil üzerine yaptığı araştırmalar ve arkeolojik kazılarıyla tanınan ABD'li Edward Crawford, Ağrı Dağı'nın müdavim isimlerinden. Nuh'un Gemisi'ni arayan ABD'li Bill Fry da, Ağrı'ya tırmananlardan biri. 27 Ağustos 2001'de 2 Ermeni dağcı, Hayk Tonoyan ve Martin Tadevosyan Ağrı'ya tırmandı. Ağustos 2003'te 4. Zafer Tırmanışı'na da 7 ülkeden 132 kişi katıldı. Ay'a ilk ayak basan astronotlardan Edwin Aldrin de tırmanan yabancılardan biri. 
   
   
   
</TEXT>
</DOC>
