<DOC>
<DOCNO> 157769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/yazar/guclu.html </URL>
<DATE> 2003/05/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençleri sevmek lafla olmaz 
</HEADLINE>
<TEXT>

     Ülkeyi yönetenler, medya kuruluşları, anne babalar, sivil toplum örgütleri, alışveriş merkezleri ve daha niceleri, gençlerimizi ne kadar çok sevdiklerini bıkmadan usanmadan anlatmaya çalıştılar. Ama sadece bir gün. Ama sadece lafla. Bu sabah uyandığımızda yine eski tas, eski hamam oldu. Ta ki bir sonraki 19 Mayıs'a kadar... 
     
     Sözler tutulmadı 
     Önceki hafta Kocaeli'nde idik. Üniversite kampusu, 17 Ağustos'ta yerle bir olmuştu. Birçok öğrenci yaşamını yitirmişti. Depremden sonra kendilerine öylesine sözler verildi ki onda biri bile gerçekleşse razıyız demiştik. Gördük ki o bile olmamış. 36 bin öğrenci için sadece ve sadece 400 öğrenciye yurt yapılmış. Diğerleri ise boyası, badanası ikinci, üçüncü derecede hasarlı evlerde oturuyorlarmış. Bu mu gençleri sevmek 
     Oysa son beş yılda batık bankalara en az 50 milyar dolar pompalandığını aynı toplantıda Milli Eğitim Bakanı'nın kendisi söyledi. Bırakın bunun yarısını, üçte birini, 50'de biri bile gençlerin burs ve barınma sorunu için harcanmış olsaydı ortada ne aç ne de açıkta genç kalırdı... 
     Gençlerin istismarına yönelik ortada daha yüzlerce örnek var. Alın size üniversite sınavı. 1.5 milyonu aşkın genç geceli gündüzlü ÖSS'ye hazırlanıyor. Ne olacak 15 Haziran'dan sonra birkaç yüz bini gülecek diğerleri karalar bağlayacak. Üzüntüsünden günlerce sokağa çıkamayacak. 
     Kabahat öğrencilerde mi Kesinlikle hayır. Sınava girenlerin hepsi 100 üzerinden 100 puan alsa bile yine de yüzde 95'i hayalini kurduğu fakültelere giremeyecek. Demek ki ortada bir sistem ve kapasite sorunu var. Ama bu da dün gençleri ne kadar çok seviyoruz diye nutuk atanların umurunda değil. 
     
     Çivi bile çakmadılar 
     Anayasa'yı değiştirecek bir oy oranı ile iktidara gelen, bir gecede istediği yasayı Meclis'ten geçiren AKP bile gençleri unuttu. Çifter çifter duble yol temelleri atan iktidar, nedense bugüne kadar gençler için bir çivi bile çakmadı. Yurt temeli mi attı, üniversitelere daha fazla kaynak mı ayırdı ya da yıllardır tayin bekleyen öğretmen adaylarının atamalarını mı gerçekleştirdi Maalesef bu konuda üreteceğiniz hiçbir soruya evet cevabını almanız mümkün değil. 
     Baykal'lı CHP muhalefetini ise unutun gitsin. Sadece adları var. Eminim bir sonraki seçimde en büyük şoku onlar yaşayacaklar. 
     Dün sadece gençlik bayramı değil, aynı zamanda Atatürk'ü Anma ve Spor Bayramı'ydı. Hani Atatürk hep kalbimizdeydi Ne yaptık Onu anmayı bile bir güne indirdik. Onu da başarabilsek. Sporu ise hiç hatırlatmıyorum bile. Fikret Ünlü varken, böyle bir bakanlığın ve bakanın olduğunu şeklen de olsa görebiliyor, duyabiliyorduk. Şimdi o da sanki yok oldu gitti. Bileniniz var mı Gençlik ve Spor bakanımız kim Bugüne kadar gençlik ve spor adına neler yaptı .. 
     Özetin özeti Eğitim ve gençlikten sorumlu kişi ve kurumları yakından izleyin. Neredeler ve ne yapıyorlar, bugüne kadar ne yaptılar .. 
     
     

</TEXT>
</DOC>
