<DOC>
<DOCNO> 154477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur31.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yaptığımız atamaların yüzde 29'u Çankaya'dan dönüyor 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, gazetelerde yer alan ''kadrolaşma'' haberlerinin gerçeği yansıtmadığını belirterek, ''Bizden önceki hükümetlerin yaptığı atamaların Çankaya'dan dönme oranı yüzde 2-4 arasında, ama bizim dönemde bu oran yüzde 29'' dedi. 
     Erdoğan, partisinin Maltepe İlçe Teşkilatı'nın 1. Olağan Kongresi'nde yaptığı konuşmada, AK Parti'nin kurumsallaştığını ifade ederek, İstanbul'da gerçekleştirilecek il kongresi ve Ankara'da yapılacak büyük kongreden sonra bu kurumsallaşmanın tamamlanmış olacağını söyledi. 
     Seçimlerde aldıkları yüzde 34 oy oranına rağmen yüzde 66 temsil oranına sahip olduklarını ve bunun hiçbir zaman ayaklarının yerden kesilmesini gerektirmeyeceğini vurgulayan Erdoğan, bunun kendilerine büyük sorumluluk yüklediğini bildirdi. 
     Geçen hafta Denizli'ye yaptığı geziye ilişkin izlenimlerini de anlatan Erdoğan, Aydın-Denizli arasında temelini attıkları duble yolda incelemelerde bulunduklarını ve bunun Eylül ayında açılacağını kaydetti. 
     Buradaki tesisler hakkında da bilgi veren Erdoğan, milletin müteşebbislerinin önlerini kesenlerin çok büyük vebal taşıdıklarını belirtti. 
     Artık devletin kurum ve kuruluşlarının işyeri olmayacağını, ''Buralara adam sokacağım'' diyerek kapıların aşındırılmayacağını ifade eden Erdoğan, işsizliği, işadamlarının yatırım gücünü artırarak, onların yaptıkları yatırımlarla bu sorunu aşacaklarını söyledi. 
     Erdoğan, önümüzdeki Perşembe günü 81 ilin valisini Ankara'da toplayarak, ''her ilin o ile mahsus helvasını yapmalarını isteyeceklerini'' kaydederek, bir ilin sınırından diğer ilin sınırına kadar yollarını bitireceklerini bildirdi. 
     Hedeflerinin 4.5 yılda 15 bin kilometre duble yolun yapımını gerçekleştirmek olduğunu belirten Erdoğan, ''Bu hedefe varırız ya da varmayız. Biz bu yolda olacağız'' diye konuştu. 
     Erdoğan, Eskişehir'de duble yol temelini attıklarını, bu ay da Ankara-Eskişehir raylı sisteminin temelini atacaklarını anlattı. 
     İstanbul-Eskişehir arası raylı sistem temelinin hazırlığını da yaptıklarını kaydeden Erdoğan, İstanbul-Ankara arasını raylı sistemle 3.5 saatte almanın mümkün olacağını bildirdi. 
     Hükümetin iktidara geldiği günden bugüne kadar geçen sürece ilişkin değerlendirmelerde de bulunan Erdoğan, Ocak 2003'te Türkiye'nin ödemesi gereken borç miktarının 72.5 milyar dolar olduğunu, ama bunu anamuhalefet partisi lideri Deniz Baykal'ın bilmediğini savundu. 
     Erdoğan, buna rağmen işi döndürmeye başladıklarını, ardından Irak olayının patladığını, AB ve Kıbrıs süreciyle büyük bir yükün geldiğini söyledi. 
     Türkiye'nin, Irak savaşında hiçbir evladının yara almasına zemin hazırlamadan, en ufak darbe almadan bu işten çıktığını dile getiren Erdoğan, şöyle devam etti 
     ''Şimdi ise Irak'ın siyasi ve fiziki yapılanmasında yerimizi alacağız. Bunun için bütün çalışmalar yapılıyor. Şu anda Mersin'den her gün Irak'a giden gıda maddesi yaklaşık 100 bin tona çıkıyor. Şu anda gıda olarak oradayız. Kızılay ilaç yardımı götürdü. Şimdi oradaki yaralıları Türkiye'de tedavi ettirmek istiyoruz. Görüşmeler devam ediyor.'' 
     
     ''TURİZMDE ARTIŞ VAR'' 
     AK Parti Genel Başkanı ve Başbakan Recep Tayyip Erdoğan, bütün bu gelişmelerin yanında ''turizm bitti, çöktü'' denildiğini, oysa geçen yılın ilk 4 ayında Antalya'ya gelen turist sayısı ile bu yılın ilk 4 ayı karşılaştırıldığında 80 bin kişilik artış gerçekleştiğini ve bu oranın Türkiye genelinde de aynı olduğunu söyledi. 
     Bu yıl 14-15 milyon turist sayısına ulaşmayı hedeflediklerini, ancak bunun da yeterli olmadığını vurgulayan Erdoğan, sadece İstanbul'da 30 milyon turist hedefini yakalamak için altyapı çalışmalarına başladıklarını bildirdi. 
     
     ''VERGİ GELİRİ ARTTI'' 
     Erdoğan, geçen yıl ve bu yıla ilişkin vergi gelirleriyle ilgili şu bilgileri verdi 
     ''Geçen yıl ilk 3 ayda 7.7 katrilyon lira vergi geliri vardı. Bu yılın ilk 3 ayında 14 katrilyon liralık vergi geliri var. Buna vergi barışı dahil değil. Bu, vatandaşımızın devletine güven primidir. Vatandaş diyor ki 'Ben hükümetime güveniyorum. Benim vergimi hortumcuya, rantiyeciye, soyguncuya peşkeş çekmez'. Buna inanıyor.'' Erdoğan'ın bu sözleri üzerine salonda bulunan bir grup Türkbank çalışanı, ''Türkbank kapatılmasın. Peşkeş çekilmesin. Bizi mağdur etmeyin'', AK Partililer de ''Türkiye seninle gurur duyuyor'' diye slogan attı. 
     IMF'nin ''Vergi barışından 750 trilyon liradan fazla alamazsınız'' dediğini hatırlatan Erdoğan, ancak 6.6 katrilyon lira tahakkuk ettiğini bildirdi. 
     
     ''TÜCCAR SİYASET YAPACAĞIZ'' 
     Erdoğan, sözlerini şöyle sürdürdü 
     ''Ben 'sürpriz kaynak' dediğim zaman, bazı köşe yazarları ve siyasiler 'ekonomide sürpriz kaynak olmaz' dediler. Ben 'tüccar siyaset' dediğim zaman, 'ekonomide böyle bir kavram yok' dediler. Öğren o zaman böyle bir kavramı. Çünkü biz siyasette statükoculuğu aşarak geliyoruz. Bugüne kadar olmayabilir, ama bundan sonra olacak. Bunu öğreneceksin. Tüccar siyaset yapacağız. Yani özel sektörün yönetim mantığı neyse, kar-zarar dengesini nasıl hesaplıyorsa, devleti yönetenler de böyle hesaplayacak. Her şey parayla olmuyor, parasız da iş yaptırılabilir. Bunu öğreneceksiniz...'' Recep Tayyip Erdoğan, Türkiye'nin içinde bulunduğu borç sarmalına karşı büyük bir arazi zenginliği bulunduğunu ve orman vasfını yitirmiş 5 milyar metrekarelik bu arazilerin üzerinde 400 bin yapı olduğunu söyledi. 
     Bu arazileri satarak 25 milyar dolar gelir elde etmeyi planladıklarını anlatan Erdoğan, TBMM Genel Kurulu'nda buna imkan tanıyan anayasal değişikliğin 366 oyla geçtiğini, ikinci oylamada bu sayının 367'ye ulaşması halinde 25 milyar doları da bulacaklarını kaydetti. 
     Bu konuda vatansever milletvekillerinin hassasiyet göstermesini isteyen Erdoğan, CHP'yi de bu konudaki tutumunu yeniden gözden geçirmeye davet etti. 
     Erdoğan, bu yıl sonuna kadar özelleştirmeyi büyük ölçüde bitirmiş olacaklarını belirtti. 
     
     ''BELEDİYELERİN BÜYÜK ÇOĞUNLUĞUNU ALMALIYIZ'' 
     Türkiye'de 11 ay sonra yerel seçimlerin yapılacağına da işaret eden Erdoğan, bu seçimlere AK Parti'nin çok farklı girmesi gerektiğini söyledi. 
     Erdoğan, ''Biz, Türkiye'deki belediyelerin büyük çoğunluğunu almalıyız. Buna inancımız var mı Bu bizim için çok önemli. Bunu başarmamız lazım'' dedi. 
     Tuzla-Harem arasındaki raylı sistemin bu dönem biteceğini, tüp geçit projesinin de hazır olduğunu belirten Erdoğan, raylı sistemle Tuzla'dan Halkalı'ya kadar gidilebileceğini kaydetti. Erdoğan, ''Artık çuf çuf dönemini nostaljik olarak yaşayacağız'' diye konuştu. 
     Bu süreçte AK Parti üzerinde ve içinde virüs gibi çalışanların da olacağını ifade eden Erdoğan, şunları kaydetti 
     ''Ben sizden şunu istiyorum Bu, hizmet yarışı. Ehliyet-liyakat çok önemli. Gazeteler yazıyor ya kadrolaşma, kadrolaşma, kadrolaşma... Bunların hiçbirinin aslı-astarı yoktur. 'üncü, 54'üncü, 55'inci, 56'ıncı ve 57'inci, bütün bu hükümetlerin ilk 5 ay 10 günde yaptıkları ortalama atamalar ve Çankaya'dan dönenler oran itibariyle yüzde 2-4 arasında, ama bizim dönemimizde yüzde 29. Bizim sayımız onların dönemine göre daha az. Cuma günü Ulusa Sesleniş programında, atamalarla ilgili tablo olarak tek tek rakamlar vereceğim. Bir siyaset, üst yönetime geldiği zaman ekibiyle gelmeli ve gitmelidir.'' Erdoğan, kamu bankalarının yönetimini değiştirdikleri için eleştirildiklerine de değinerek, ''Bunların yönetiminde bu bankalar iflas etmedi mi Krediler batık çıkmadı mı Bunları nasıl savunuyorsunuz '' dedi. 
     Bu sözler üzerine salonda bulunan bir grup, ''Bunların hesabını sorun'' diye bağırdı. 
     Erdoğan da, medyanın bunu iyi tespit etmesi gerektiğini, vatandaşın ne dediğini ve kendilerinin de bu adımları niçin attıklarını iyi görmesi gerektiğini bildirdi. 
     
     ''ADAM ADAMA MARKAJ ANLAYIŞIYLA ÇALIŞACAKSINIZ'' 
     AK Parti'nin muhafazakar demokrat bir parti olduğuna, ne dini ne de dinci bir parti olmadığına dikkat çeken Erdoğan, kimsenin bu yakıştırmayı yapmamasını istedi. 
     Belediye başkanlığı için aday olacakların partinin il, ilçe ve belde teşkilat başkanlığına aday olmamasını da isteyen Erdoğan, teşkilatlara seçileceklerin bugünden itibaren 11 ay sonra yapılacak yerel seçimlerin hazırlıklarına başlayacaklarını kaydetti. 
     Erdoğan, ''Adam adama markaj anlayışıyla çalışacaksınız. Ulaşılmayacak ev kalmayacak'' dedi. 
     Kongreye, Ulaştırma Bakanı Binali Yıldırım, bazı AK Parti milletvekilleri ve çok sayıda partili katıldı. 
     
</TEXT>
</DOC>
