<DOC>
<DOCNO> 168884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy11.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da ilk imam hatip lisesi 
</HEADLINE>
<TEXT>

     MİNE G. KIRIKKANAT Paris 

     4.8 milyon Arap kökenli Müslümanın yaşadığı Fransa'da, Milli Eğitim Bakanlığı ilk kez bir "İmam Hatip Lisesi"nin açılmasına onay verdi. Lille kentinde 2003 - 2004 ders yılı için kayıtlara başlayan ve eylül ayında öğrencilerine kapılarını açacak olan okulun adı, "İbn Rüşt Lisesi". Tümüyle Lille Camii'nin topladığı bağışlarla kurulan özel imam hatip lisesi, devlet yardımı almamasına karşın Milli Eğitim Bakanlığı'nın denetiminde eğitim verecek ve devlet liselerinde verilen derslerin dışında seçmeli dört saatlik Arapça ve "Müslüman Arap Uygarlığı" adı altında İslam kültürü dersi alınabilecek. Statüsünde "Müslüman okulu" diye tanımlanan İbn Rüşt Lisesi'ne türbanlı ve çarşaflı kız öğrencilerle, Arap Müslüman giyimli erkek öğrenciler girebilecek. Ancak kız ve erkek öğrencilerin ayrı sınıflarda okuyup okumayacakları, şimdilik kaydı yapılan tüm öğrenci adayları kız olduğundan, henüz kesinlik kazanmadı. 
     Lille kentinde bir "imam hatip lisesi" kurmak fikri, Lille camii yetkilileri tarafından aynı kentteki devlet lisesi Faidherbe'de 1997 yılında yaşanan ve öğretmenlerin greve giderek okula girişlerine engel oldukları türbanlı kız öğrenci sorunundan doğdu. 
     

</TEXT>
</DOC>
