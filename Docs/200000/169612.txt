<DOC>
<DOCNO> 169612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur26.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Gemimizi fırtınalı günlerden selamete çıkardık" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AK Parti'nin siyaset kurumuna yeniden hayat verdiğini ifade ederek, ''Gemimizi, fırtınalı günlerden selamete çıkardık'' dedi. 
     Gül, partisinin TBMM Grup toplantısında yaptığı konuşmada, Türkiye için çıktıkları uzun yolda hep birlikte koştuklarını ifade ederek, Türkiye'ye güvenlik, barış, istikrar, adalet ve kalkınma vaadederek çıktıkları yolun ne kadar emek gerektirdiğini çok iyi bildiklerini söyledi. 
     İddialarının altında kalmadıklarını ve icraatlarıyla partilileri milletin karşısında mahcup etmediklerini kaydeden Gül, şunları söyledi 
     ''Türkiye içerisinde ve dışarıda ağır bir itibar kaybına uğramış, siyaset kurumu ağır yaralar almışken AK Parti siyaset kurumuna yeniden hayat vermiştir. Bozulan dengeler, toplum ile devlet arasında sarsılan güven ortamı istikrarla tanışmıştır. Umutsuzluk yerini umuda, güvensizlik yerini güven ve istikrara bırakmıştır. AK Parti'nin siyaset kurumuna getirdiği yenilik ve dinamizm kısa zamanda bütün hayat alanlarında sonuç vermeye başlamıştır.'' Gül, partilerini 14 Ağustos 2001 yılında kurduktan sonra hızla 81 ilde örgütlendiklerini, sonra bir genel seçime gidildiğini ve seçimde büyük bir başarı elde ettiklerini anlatarak, ''İktidar olduktan sonra adeta dünyanın bütün olayları durmuş ve o dönemde oluşmuşçasına iktidarımız, çetin sorunlarla karşı karşıya kaldı. Ama çok şükür ki, bu sıkıntıları büyük bir azim ve tecrübeyle atlattık. Fırtınalı günlerden gemimizi, selameti çıkardık'' diye konuştu. 
     ''Yaşanan bütün fırtınalı günlerde geçmiş hükümetler olsaydı Türkiye'nin hali ne olurdu '' diye soran Gül, sıkıntılı günlerin geride kaldığını ve Türkiye'nin önünün aydınlık olduğunu söyledi. 
     Türkiye'nin önündeki ağır sorunları da ''çok büyük ustalıkla'' gidereceklerine emin olduğunu ifade eden Gül, Türkiye'nin geçen yıla göre bugün çok farklı bir noktada olduğunu belirtti. 
     Gül, Türkiye'nin geçen seneye göre ekonomi, demokratikleşme ve insan hakları alanında büyük ilerlemeler sağladığını kaydederek, açıklanan son ekonomik verileri anlattı. 
     
</TEXT>
</DOC>
