<DOC>
<DOCNO> 162961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko41.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker, İstanbul Büyükşehir Belediye Başkalığına aday 
</HEADLINE>
<TEXT>

     Eski Devlet Bakanı Masum Türker, İstanbul Büyükşehir Belediye Başkanlığı'na aday olacağını açıkladı. 
     İstanbul Serbest Muhasebeci Mali Müşavirler Odası İSMMMO ve İstanbul Ticaret Üniversitesi'nin ortaklaşa düzenlediği ''Kuruluş Yıldönümünde Türk Profesyonel Muhasebe Mesleği Dünü, Bugünü ve Geleceği'' konulu panelde konuşan Masum Türker, belediye başkanlığı adaylığı için çalıştığını söyledi. 
     Türker, muhasebe mesleğinin sorunlarına değinirken de, birinci sorunu hizmetleri fiyatlandırmayı bilmemek, ikinci sorunu ise kendilerine ait olan hizmetlere sahip çıkmamak olarak niteledi. 
     İstanbul Ticaret Odası İTO Yönetim Kurulu Başkanı Mehmet Yıldırım da, muhasebecileri ve mali müşavirleri sadece defter tutan eleman olarak değil, ekonomiye yön veren, işletmelerin danışmanı olarak görmeyi arzuladıklarını belirtti. 
     Ekonomideki sorunlara işaret ederek, ''Bu ekonomi düzelir mi '' diye soran Yıldırım, eski Devlet Bakanı Masum Türker'e hitaben ''Siz bunu düzeltemediğiniz için parlamentoda değilsiniz. Bu kafayla onların da çıkışı bulacağına ben inanmıyorum. Gördük ki hazırlıksız bir hükümet geldi, meseleye yanlış başladılar. İlk başta kadro değiştirmeye başlandı mı iyi niyetli değiliz. Sadece İstanbul'da 280 bin kamu personeli var, hangisini değiştireceğiz. Bu anlayışla bir yere varamayız'' diye konuştu. 
     İSMMMO Başkanı Yahya Arıkan ise, meslek yasasının yürürlüğe girişinin 14. yılının kutlandığını hatırlatarak, ''Mesleğimizin geleceği denetimdir. Ekonominin denetimini bizler yapacağız. Kendimizi yenilemek zorundayız'' dedi. 
     
</TEXT>
</DOC>
