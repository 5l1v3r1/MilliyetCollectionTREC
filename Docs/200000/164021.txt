<DOC>
<DOCNO> 164021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun08.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın haklarında AB'ye uyacağız' 
</HEADLINE>
<TEXT>

     ANKARA Milliyet 

     Devlet Bakanı Güldal Akşit, Meclis tatile girmeden Avrupa Birliği'ne AB uyum paketi çerçevesinde kadın haklarıyla ile ilgili yasal düzenlemeleri de tamamlayacaklarını söyledi. 
     Akşit, dün makamında TÜSİAD Sosyal İşler Komisyonu Başkanı Arzuhan Yalçındağ ve beraberindeki heyeti kabul etti. TÜSİAD bünyesinde geçen yıl "Kadın - Erkek Eşitliğine Yürüyüş" adlı raporu hazırladıklarını hatırlatan Yalçındağ, Türkiye'nin kalkınması açısından kadın istihdamına ve kadınların eğitimine büyük önem verdiklerini anlattı. Bu nedenle hükümetteki tek kadın bakan olan Akşit'den destek istediklerini belirten Yalçındağ, Akşit'e AB'nin uyum taleplerini Türkiye'nin yerine getirip getiremeyeceğini sordu. Bunun üzerine Akşit, şunları söyledi 
     "Hükümetimiz AB'ye uyum paketinin çıkartılması için çok ciddi çalışıyor ve kesin kararlı hareket ediyor. Başta Kadının Statüsü ve Sorunları Genel Müdürlüğü olmak üzere bana bağlı birimleri AB'ye uyumlu hale getirecek bütün yasal düzenlemeleri Meclis tatile girmeden çıkaracağız." 
     Milli Eğitim Bakanı Hüseyin Çelik ise, Yalçındağ'ın kendisine sunduğu "Mesleki ve Teknik Eğitimin Yeniden Yapılandırılması Projesi"ni kesinlikle değerlendireceklerini belirterek, "Mesleki eğitim adeta can çekişiyor. TÜSİAD'ın böyle ciddi katkısını ve projesini değerlendireceğiz" dedi. 
     

</TEXT>
</DOC>
