<DOC>
<DOCNO> 160696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/spor/ydemirkol.html </URL>
<DATE> 2003/06/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bir büyük futbol ulusu gibi 
</HEADLINE>
<TEXT>

     Diğer taraftan bu iki maç, puan hesaplarının ötesinde Türkiye için başka bir öneme sahip. Bir büyük futbol ulusu olma yolunda önemli bir sınav. Son 4 büyük turnuvadan üçüne katılmayı başarmış, son ikisinde önce çeyrek, sonra yarı final oynamış bir ülkenin devamlığının ispatı için önemli. Bir ekol kurmaya çalışırken yara almamak, istikrarı sürdürmek açısından hayati. 
     Slovakya, özellikle deplasmanda, önemli bir rakip olarak karşımızda dursa da, bir Dünya Kupası üçüncüsü için ortalamanın altında bir rakiptir. Gruptaki sıralama ne olursa olsun, dünya klasmanında Türkiye ile Slovakya arasında dağlar var. Biz 8, onlar 53.'cü... Zaten ilk maçta ortaya çıkan futbol ve 3 - 0'lık sonuçtan belli değil mi Çek Cumhuriyeti ve İngiltere karşısında deplasmanda beceremediklerimiz, Slovakya maçı için bir ölçek değil. Çünkü Slovakya, Çekoslavakya'nın yarısı değil, SSCB'nin Gürcistan'ı gibidir. Bunu unutmamalı. 
     Beşiktaş'ta beğenilmeyen Miroslav Karhan ve Middlesborough'ta çok da bekleneni veremeyen, iki sezonda 10 gol atabilen, sakatlıkların da etkisiyle bu sezon 17 kez sahaya çıkabilen Szilard Nemeth'e bağımlı bir ekip. Liechtenstein maçında 50. dakikaya kadar 1 - 0 önde gidip sıkıntı yaşarken, dinlendirdikleri Nemeth'i oyuna alıp 4 - 0'a ulaşabilmişlerdi ancak. Bu tabloda Slovakya ve Makedonya'dan 3 puan almak zor hedefler değildir ve puan hesaplarının dışında bir moral motivasyon yaratacaktır. Dediğimiz gibi kaybetmek son değildir, ama kazanmak çok şeydir. Hem bir ekolün oluşumunda yolu düzleyecek, hem kısmen yenilenmiş takımın vitesini yükseltecek, hem de 11 Ekim'de Türkiye'ye gelecek İngiltere'nin dizlerinin yeniden titremesine neden olacaktır. Burada, bizle oynadıktan 4 gün sonra deplasmanda İngiltere'yle karşılaşacak Slovak oyuncuların, kendi kariyerleri açısından o maçı çok daha fazla önemsediklerinin de altını çizmek gerekiyor. İngiltere bizim maçtaki olaylar nedeniyle ceza almayınca buna en çok sevinenlerin, kendilerini göstermek isteyen Slovak oyuncular olduğunu hatırlamalı. 
     Yani yine son zamanlarda hep olduğu gibi her şey bizim yanımızda. Bundan yararlanmalı. Bir büyük futbol ulusu gibi, kontrolü elden bırakmamalı, soğukkanlı olmalı. Her ne olursa olsun, kaos yaratmamalı. 
     
     

</TEXT>
</DOC>
