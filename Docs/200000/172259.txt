<DOC>
<DOCNO> 172259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam bir şölen 
</HEADLINE>
<TEXT>

   Milliyet Fransa Bisiklet Turu'nun finalindeydi 
      MEHMET DEMİRKOL 

   
   2000 yılının Temmuz ayında Amerika'daydım. Teksas Austin'e bir haftasonu, bir arkadaş ziyaretine gitmiştim. Şehirde hemen dikkati çeken, her tarafta görülen sarı pankartlardı "Vive La La Lance" Yaşa Lance . Arkadaşım iki hafta önce Fransa Bisiklet Turu'nu kazanan Lance Armstrong'un memleketi Austin'de bir hafta kadar önce yapılan karşılaşmayı ballandıra ballandıra anlatıyordu. On binler, sarı mayolarıyla yollarda çılgınca bir tezahüratla bağırlarına basmışlardı, bu kanseri yenip iki yıl üst üste Le Tour'u kazanan kahramanlarını. Lance o günden sonra hep kazandı. 
   
   Savaşçı oldu 
   Le Tour'un 100. yılında Dünya gözlerini ona ve Fransa yollarına çevirmişken, ben Almanya'da Fenerbahçe kampını takip ederken, Lance etabında düştü. Herkes şaşkınlıkla bakarken, o kendi deyimiyle "inanılmaz bir adrenalin" hissetti ve önündeki diğer favori Alman Jan Ullrich acılar içinde yokuş yukarı pedal basmaya çalışırken, yanından sokakta dolaşan bir adamın rahatlığıyla geçip, etabı 40 saniye önde kapadı. Gerçi tur, onunda sonradan söylediği gibi çok zor geçti ilk kez... Onun yeni katıldığı 5'liler kulübünün eski üyelerinden Bernard Hinault'nun dediği gibi "O iyi bir yarışçıydı. Bu sene çok iyi bir savaşçı olduğunu da gösterdi." Kanseri yendiği gibi bu turda yaşadığı şanssızlıkları da alt etti. Tur 1996'dan bu yana en yakın farkla 1 dakika 10 saniyeyle bitti. 
   
   Doğru hareket 
   Cumartesi günü Fenerbahçe - Bielefeld maçı öncesinde Alman gazetecilerle birlikte Jan Ullrich'in Armstrong'a karşı verdiği son mücadeleyi izlerken, Alman sporcunun düşüşünün verdiği şoku yaşadıktan sonra artık Paris'e, 100. yılın finaline gitmemin farz olduğunu anladım. 100. yıldı. Armstrong ilk kez beşinci ve üst üste 5 kez kazanan oluyordu. Champs Elysee'de 10 tur atacaklar ve seyretmesi kolay ve şenlikli bir etap olacaktı. Ama öyle değilmiş. Bu spor yerinde seyredilebilir bir spor değilmiş. 
   Aklımda hiç unutamadığım bir görüntü var. Yolun kenarında bir masa üzerinde bir TV. 5 yaşlı adam sırtlarını yola dönmüş TV'den turu seyrediyor. Ve arkalarından mermi gibi geçiyor yarışçılar. Eurosport'un jeneriğine giren bu görüntüleri seyrederken, gülüp dalga geçmiştim onlarla. Meğer doğru hareket buymuş. Bu spor TV ya da radyodan izlenebilen bir olaymış ve evet, orada olmak büyük, kocaman bir tatminmiş. Bütün Fransa'nın iki hafta boyunca yollara dökülmesi bundanmış. 
   Champs - Elysee'nin etrafı 10 binlerce, her milletten, ama her milletten insanla dolu. Kazak'ından Hollandalısı'na, Avustralyalısı'ndan Brezilyalısı'na, onlarca portatif merdivene tırmanmış yüzlerce insan. Cafelerde oturan insanlar gürültüden yarışçıların geldiğini anlayınca sandalyelere çıkıyor, bisikletçiler mermi gibi geçip gidiyor. Garsonlar uyarıyor "sandalyeden inin" diye. "Tamam, geçtiler bile". Yarışın bu etabını 96'dan bu yana ilk kez bir Fransız, Jean Patrick Nazon kazanıyor. Ödül töreninde Amerikan milli marşı çalınırken, sadece Amerikalılar bir milli marş çalınır gibi davranıyor. Arogant Fransızlar bu marştan pek memnun değiller. Ama sanırım Armstrong fena olmayan bir Fransızcayla konuşunca onların da emperyalist hücreleri tatmin oluyor. 
   
   Kulübe girdi 
   Armstrong artık Jacques Anquetil, Eddy Marckx, Berdaris Hinault ve Miguel Indurain gibi beş kez kazananlar kulübünde. Ama beş kez üst üste kazanan ilk. Hem de bunu Le Tour'un 100. yılında yapıyor. "Çok zor oldu" diyor. İspanya'da, Girona'da yaşayan, bir erkek ve ikiz kız babası, Fransızca konuşabilen Teksaslı. Bu yıl ekibi US Postal ilk kez bir saate karşı etap da kazanmış ama o, artık Jordan, Schumacher, Pele gibi bir modern çağ efsanesi olmuş bu adam "Çok endişelendim, seneye böyle olmamalı, çok hata yaptık" diyor. 
   Sonra gösteriler başlıyor. Le Tour'un yüzyılını anlatan bir resmi geçit. Kendi zamanlarının üstü açık otomobillerinde büyük büyük şampiyonlar geçiyor. Hinault, Merckx, Indurain, Fignon. Her milletten insan efsanelerini alkışlıyor. Harika görüntüler. Ve ben ne mutlu ki ordayım. Teşekkürler ve umarım yakında bir Türk de burada pedal çevirir ve biz sadece böyle izlenimler yazmakla kalmaz daha derin işlere girişiriz. 
   
   
</TEXT>
</DOC>
