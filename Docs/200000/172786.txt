<DOC>
<DOCNO> 172786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko20.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık yeniden ne zaman açılacak Kargaşa sürüyor 
</HEADLINE>
<TEXT>

     ABD'nin Irak'a savaş başlatmasıyla petrol akımı duran Kerkük-Yumurtalık petrol boru hattının ne zaman yeniden faaliyete geçeceğine ilişkin tam bir kargaşa sürüyor. 
     Irak Petrol Bakanlığı kaynakları ile ABD askeri yetkilileri hattın yeniden faaliyete geçmesine ilişkin birbirinden farklı tarihler verirken, Türk tarafında BOTAŞ yetkilileri yeniden petrol akışının hattın teknik uygunluğu kadar depolama tesislerinin kapasite durumuna da bağlı olduğunun altını çiziyor. 
     AP ajansının Dow Jones Newswires ajansına dayandırdığı haberine göre, Irak kaynaklarının boru hattında petrol akışının Ağustos başında yeniden başlayacağını bildirdi. 
     Söz konusu kaynaklar gelecek ay başlarından itibaren hattan günde 200 bin varil petrol ihraç edileceğini söylüyor. 
     AFP ajansının bilgisine baş vurduğu ABD işgal güçlerinden bir yetkili ise geçen ayki saldırılarda zarar gören Kerkük-Yumurtalık boru hattının en erken Ekim ayının ortasından önce açılamayacağını belirtti. 
     Adının açıklanmasını istemeyen yetkili, zarar gören ana boru hattının şu an kullanılmadığını belirterek, hattı, Ekim ayının ortası-Kasım ayının başına kadar eski durumuna getirmeyi umduklarını kaydetti. 
     BOTAŞ yetkilileri ise henüz Yumurtalık'taki depolama tesislerindeki petrolün satılamadığına işaret ederek hattın yeniden faaliyete geçmesinden önce depolarda yer açılması gerektiğine dikkat çekiyorlar. 
     
</TEXT>
</DOC>
