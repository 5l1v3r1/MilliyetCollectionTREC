<DOC>
<DOCNO> 182721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur07.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sığırların "duş" keyfi... Sperm kaliteleri yükseliyor... 
</HEADLINE>
<TEXT>

     Yaz aylarında, hayvanlarda strese neden olan sıcak ve nemli havalarda, duş yapan ve fanla serinletilen sığırların süt verimi ve besi tutumunun, boğaların ise sprem miktarı ve kalitesinin yükseldiği belirlendi. 
     Çukurova Üniversitesi Ç.Ü Ziraat Fakültesi Araştırma ve Uygulama Çiftliği'ndeki ithal ırk ağırlıklı olan sığırların yaz aylarında süt verimlerinin yüzde 15 kadar düşmesi, besi tutumunun yavaşlaması ve boğalarda sprem miktarı ve kalitesinin azalması üzerine yapılan araştırma olumlu sonuçlar vermeye başladı. 
     Zootekni Bölümü Öğretim Üyesi Yrd. Doç. Dr. Serap Göncü, araştırma çiftliğinde genelde ithal ırkların bulunduğunu ve bu tür hayvanların yerli ırklara oranla sıcaktan daha fazla etkilendiklerini, bunun neden olduğu verim kaybının ise kendilerini ''duş ve fan yöntemi'' araştırmasına yönlendirdiğini söyledi. 
     Sıcak ve nemin yoğun olduğu bölgelerdeki hayvanlarda sıcağın süt, et ve döl verimi kayıplarının yanı sıra hastalıkların görülme sıklığında da artış olduğunu belirten Yrd. Doç. Dr.Göncü, şöyle konuştu 
     ''Yaptığımız araştırmada, gün içinde özellikle sıcağın yoğun olduğu saatlerde hayvanları bir kaç kez duşa aldık. Bu hayvanları yaklaşık 9 dakikalık sürelerle duşta bıraktıktan sonra yine sundurmaya yerleştirdiğimiz fanlarla serinlettik. Duşta kalma özellikle 10.00 ile 16.00 saatleri arasında yoğunlaştı.'' Çiftlikteki ithal ırk sığırların bir bölümünü duş ve fanla serinlettiklerini, bir bölümünü ise aradaki verim farkını görmek için bu uygulamaya tabi tutmadıklarını anlatan Yrd. Doç. Dr.Göncü, şöyle devam etti 
     ''Duş ve fanla serinletilen hayvanlarda süt verimi, besi tutumu ve sperm kalitesinde yüzde 12-15'lere ulaşan artış sağladık. Sıcağa karşı hiçbir korunma işlemi yapmadığımız aynı ırk hayvanlarda ise verimin yaz aylarına oranla yüzde 15 kadar düştüğünü belirledik.'' Yrd. Doç. Dr.Göncü, bir kez verim kaybına uğrayan hayvanların, kış mevsimine rağmen eski kapasitelerine ulaşamadıklarını da gördüklerini, bu açıdan yaptıkları araştırmanın büyük önem taşıdığını vurguladı. 
     Türkiye'de hayvancılığın gelişiminin Tarım ve Köyişleri Bakanlığı'nın öncelikli konuları arasında yer aldığını, ithal ırklarla yetiştiriciliğin yaygınlaştığını ifade eden Yrd. Doç. Dr.Göncü, canlı hayvan ve et açığı dikkate alındığında, yaptıkları araştırmanın ülke ekonomisine büyük katkı sağlayacağına inandığını kaydetti. 
     
</TEXT>
</DOC>
