<DOC>
<DOCNO> 155285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun02.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft'tan internetli tuvalet... 
</HEADLINE>
<TEXT>

     Microsoft, hızla artan talebi göz önüne alarak sonunda içinde internet bağlantısı bulunan seyyar tuvaletler üretti. 
     Seattle Post-İntelligencer gazetesinin haberine göre, Microsoft'un internet kolu olan MSN tarafından üretilen ve ''iLoo'' adı verilen internet bağlantılı-bilgisayarlı tuvaletler, ilk kez İngiltere'de hizmete sunulacak. 
     Seyyar tuvalette oturanlar, karşılarında, hızlı internet bağlantısı bulunan, su geçirmez klavyeli ve ayarlanabilir plasma ekranlı bir bilgisayar bulacaklar. Bilgisayarın ayrıca stereo hoparlör sistemi de bulunuyor. Tuvalet bilgisayarlarının, Microsoft'un hotmail e-posta sistemine bağlı olacağı kaydedildi. 
     
     ÖZEL TUVALET KAĞIDI KULLANILACAK 
     MSN yetkilileri, söz konusu tuvaletlerde, üzerinde internet sitelerinin web adresleri bulunan özel tuvalet kağıdı kullanılması için çalışma yaptıklarını da açıkladılar. 
     ''İnternetin günlük hayata çok fazla girdiğine'' dikkati çeken MSN pazarlama müdiresi Tracy Blacher, ''kişilerin tuvalette gazete ya da kitap okuma alışkanlıkları bulunduğunu'' hatırlattı, ''şimdi, gazete okuyacaklarına internete girebilecekler'' diye konuştu. 
     
</TEXT>
</DOC>
