<DOC>
<DOCNO> 183139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko09.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF böyle istedi... Teşviklere tırpan hazırlığı... 
</HEADLINE>
<TEXT>

     Geri kalmış yörelere yapılacak yatırımların teşviki, Türkiye ile IMF arasında sorun yaratırken, Maliye Bakanlığı da teşvik alacak illerin sayısını azaltacak tedbirler üzerinde çalışıyor. 
     2. vergi paketi nedeniyle Türkiye'de temaslarda bulunan IMF heyeti, kişi başına gayrı safi yurt içi hasılatı bin 500 doların altında olan illere verilecek yatırım teşviklerine karşı çıktı. Heyet üyeleri, bu yönde bir düzenlemenin vergi kaybına yolaçacağını, diğer bölgelerden bu bölgelere yönelik matrah kayması ile de ek vergi kaçağı yaratacağı görüşünü savundu. 
     IMF heyeti, 10 ve daha üzerindeki yeni istihdama getirilecek vergi ve sigorta primi indirimine de itiraz etti. IMF heyeti, sosyal güvenlik kuruluşlarının açıklarının giderek büyüdüğü bir ortamda, işverenlere yönelik böyle bir bir sigorta indiriminin açıkları daha da büyüteceğini dile getirdi. 
     Yatırım teşvikleri konusunda iş dünyası ile de temaslarda bulunan IMF heyetinin hafta sonuna kadar konuyla ilgili hazırlayacağı raporu, ekonomi yönetimine sunacağı bildirildi. 
     
     MALİYE DE SINIRLAMA İSTİYOR 

     Bu arada geri kalmış yörelere yapılacak yatırımlara daha önce uygulanan 4325 sayılı Kanun'da olduğu gibi, vergi indirimi ve bedelsiz arsa teşviği üzerinde çalışan Maliye Bakanlığı da, sağlanacak teşviklerin sınırlanması görüşünü taşıyor. 
     Maliye bürokratları, teşvik sağlanacak il sayısının çeşitli istismarlarla birlikte vergi kaybını arttıracağını, bu nedenle yatırım teşviği alacak yöre adedinin en fazla 22 olması gerektiğini belirtiyor. Yetkililer, bu çerçevede bin 500 dolarlık kişi başına gayri safi yurt içi hasılatı şartına Devlet Planlama Teşkilatı'nın gelişmişlik düzeyi araştırmasında yeralan katsayıların da eklenmesini düşünüyor. 
     Bu şekilde teşviklerden yararlanacak il sayısının 36'dan 21-22 düzeyine çekilebileceği vurgulanıyor. 
     
     SERBEST BÖLGELER DE SORUN OLDU 

     Öte yandan yatırım ve istihdam teşviklerine karşı çıkan IMF, bu düzenlemelere yer verilmesi planlanan 2. vergi paketinde serbest bölgelerdeki vergi muafiyet ve istisnalarını sınırlandıran düzenlemelerin de bulunmasında ısrar ediyor. 
     Çeşitli serbest bölgelerde de incelemelerde bulunan IMF heyeti, serbest bölgelerdeki istisna ve muafiyetlerin de büyük bir vergi kaybına yolaçtığı görüşünü savunuyor. Ancak Dış Ticaret Müsteşarlığı, bu bölgelere sağlanan teşviklerin daraltılmasına karşı çıkıyor. Maliye Bakanlığı ise sorunun teşviklerin ana hatlarıyla bir süre daha devam etmesi, ancak bu bölgelerde sıkı bir vergi denetimine gidilmesi şeklinde çözümlenmesine çalışıyor. 

     
</TEXT>
</DOC>
