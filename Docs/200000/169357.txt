<DOC>
<DOCNO> 169357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo30.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter toplandı, Emre ve Okan Perşembe kampa katılıyor... 
</HEADLINE>
<TEXT>

     İtalya 1. Futbol Ligi takımlarından FC İnter bugün toplanarak sezonu açarken, Türk futbolculardan Emre Belözoğlu ile Okan Buruk'un 17 Temmuz Perşembe günü başlayacak kampa katılacağı belirtildi. 
     Teknik direktör Hector Cuper'in kadrosunda bulunan 33 futbolcudan 26'sı bugün İnter'in antremanlarını yaptığı Milano kenti yakınlarındaki Appiano'da toplandı. 
     Kulüpten yapılan açıklamada, futbolculardan Emre, Okan, Toldo, C.Zanetti ve Cannavoro'nun 17 Temmuz'da ülkenin kuzeyindeki Bolzano kentindeki Riscone di Brunico'da başlayacak olan kampa gelecekleri, Cordoba ve Kallon'un ise ay sonunda takıma katılacağı bildirildi. 
     Yeni sezon için şimdiye kadar Luciano, Van Der Meyde, Lamoucchi, Fadiga, Helveg ve Karagounis'i transfer eden İnter'de, bu futbolcularının büyük çoğunluğunun orta saha oyuncusu olmasından dolayı, forma savaşının Emre için daha zorlu olacağı tahmin ediliyor. 
     Geçtiğimiz sezon çok iyi performans göstererek ilk 11'deki yerini garantileyen Emre'nin, bu sezon kendini daha çok göstererek en azından Lamoucchi, Fadiga, Recoba ve Dalmat'ın üzerinde bir grafik sergilemesi gerekiyor. İtalyan basınında önümüzdeki sezon için verilen olası kadrolarda Emre rakiplerine rağmen ilk 11'de gösterilirken, Okan yedekler arasında yer alıyor. 
     Bu arada son 14 yıldır lig şampiyonu olamayan İnter'de Kulüp Başkanı Massimo Moratti, ''Artık şampiyonluğu istiyorum'' dedi. 
     Corriere dello Sport gazetesinde yayınlanan demecinde Moratti, lacivert-siyahlılarda 3. sezonunu geçirecek olan ve şimdiye kadar hiçbir kupa kazanamayan teknik direktör Hector Cuper'e güveninin tam olduğunu söyledi. 
     Moratti, ''Geçen sezon sonunda herşeyi değiştirmeyi düşündüm ama sonra bundan vazgeçtim. Bu sezon güçlü bir takım oluşturduk. Bu projeye ve Cuper'e güveniyorum. Cuper'i savunuyorum ve savunmaya da devam edeceğim. Çünkü buna layık. Aşama aşama gelişen bir takımız ve artık şampiyonluğu bekliyorum'' dedi. 
     Öte yandan hazırlık çalışmaları kapsamında Hollanda'nın Amsterdam kentinde yapılacak üçlü turnuvaya katılacak olan İnter, 1 Ağustos'ta TSİ 20.00'da Galatasaray ile karşılaşacak. 
     
</TEXT>
</DOC>
