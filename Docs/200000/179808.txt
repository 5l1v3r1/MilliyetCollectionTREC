<DOC>
<DOCNO> 179808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo03.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
12 'Dev Adam' hazırlıkta sınıfta kaldı.. 
</HEADLINE>
<TEXT>

     İsveç'te 5-14 Eylül tarihleri arasında yapılacak 33. Avrupa Erkekler Basketbol Şampiyonası'nda mücadele edecek ''12 Dev Adam'', hazırlık maçlarında kötü sonuçlar aldı. 
     Şampiyona hazırlıklarına 24 Temmuz'da başlayan A Milli Takım, 43 günlük hazırlık döneminde yaptıkları 11 maçın sadece 3'ünde salondan galibiyetle ayrıldı. 
     Milliler, 11 hazırlık maçında rakip potalara 826 sayı atarken ort. 75.27 , kendi potasında 885 sayı ort. 80.45 gördü. 
     
     SON 2 YILIN EN KÖTÜ HAZIRLIK DÖNEMİ 
     Milli takım, İstanbul'da 2001'de yapılan 32. Avrupa Şampiyonası öncesinde yaz döneminde ve ABD'de geçen yıl yapılan 14. Dünya Şampiyonası öncesinde de yaptığı hazırlık maçlarında daha fazla galibiyet elde etmişti. 
     32. Avrupa Şampiyonası öncesinde temmuz-ağustos döneminde yaptığı 13 maçta 9 galibiyet alan ''12 Dev Adam'', 4 maçı yitirdi. Çek Cumhuriyeti ve Bosna-Hersek ile 2'şer kez, Ukrayna, İtalya, Rusya, İsveç, Yugoslavya, Almanya, Slovenya, İsrail ve Polonya ile de 1'er kez karşılaşan milliler, İtalya, Yugoslavya, Almanya ve Slovenya'ya yenildi. 
     Türkiye, 14.Dünya Şampiyonası öncesinde temmuz-ağustos döneminde 13 hazırlık maçının 7'sini kazanmış, 6'sını yitirmişti. İsveç, Brezilya, Yugoslavya ile 2'şer, Çin Halk Cumhuriyeti, Angola, Avustralya, Rusya, Arjantin, ABD-NBDL Karması ve Lübnan ile de 1'er kez karşılaşan milli takım, Brezilya'ya 2, Yugoslavya'ya 1 kez yenilirken, Avustralya, Rusya ve Arjantin ile yaptığı maçları da yitirdi. 
     
     GÜÇLÜ RAKİPLERLE OYNADI 
     A Milli Takım, hazırlık döneminde Avrupa'nın güçlü takımlarıyla daha fazla maç yaptı. 
     Son şampiyon Sırbistan-Karadağ ile 3 kez, İtalya ve Almanya ile 2'şer kez karşılaşan milliler, Litvanya, Rusya, Letonya ve İsveç ile de 1'er kez karşı karşıya geldi. 
     Türkiye, hazırlık döneminde en farklı skorlu yenilgisini İtalya'da 20 sayı farkla yenildiği Litvanya'dan aldı. 
     Milliler, hazırlık maçlarında İtalya'da İsveç'i, İstanbul'da Efes Pilsen World Cup 2'de de Letonya ve Sırbistan-Karadağ'ı yendi. 
     
</TEXT>
</DOC>
