<DOC>
<DOCNO> 164215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur16.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı gül "7. paket TBMM tatile girmeden bitecek" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB 7. uyum paketinin hazırlanmakta olduğunu belirterek, paketi TBMM tatile girmeden bitirmek istediklerini söyledi. 
     Gül, Milletlerarası Ticaret Odası Türkiye Milli Komitesi'nin TOBB'da yapılan 49. olağan genel kurulu toplantısına katıldıktan sonra, çıkışta gazetecilerin gündeme ilişkin sorularını yanıtladı. 
     Gül, ''7. pakette MGK'nın sivilleştirilmesine yönelik ne tür adımların atılacağına'' ilişkin soru üzerine, Avrupa Birliği Genel Sekreterliği'nin ABGS Kopenhag siyasi kriterlerinin karşılanması çerçevesinde yapılması gerekenler konusunda bir çalışma yürüttüğünü belirterek, ''7. paket hazırlanıyor'' diye konuştu. 
     Hazırlıkların tamamlanmasından sonra paketi değerlendirceklerini ve yapılması gerekenleri tespit edeceklerini belirten Gül, ''Onun içinde neler var, neler yok şu anda bizim önümüze gelmedi'' dedi. 
     Gül, ''Biz bunu bu yaz TBMM tatile girmeden bitirme niyetindeyiz'' diye konuştu. 
     Abdullah Gül, ''Genelkurmay'ın Milli Savunma Bakanlığı'na bağlanmasının söz konusu olup olmadığının'' sorulması üzerine, ''Söz konusu değil'' yanıtını verdi. 
     Dışişleri Bakanı Gül, bir soru üzerine de ABD'yi ziyaret edeceğini, ancak zamanının henüz belli olmadığını kaydetti. 
     
</TEXT>
</DOC>
