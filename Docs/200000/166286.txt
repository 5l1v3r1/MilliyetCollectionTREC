<DOC>
<DOCNO> 166286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/siy03.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami değil okul duvarı 
</HEADLINE>
<TEXT>

Çanakkale'deki ilköğretim okulunda özel izinle yapılan kına gecesinde duvara Arapça "Allah" ve "Muhammed" yazılı pankartlar asıldı 
     ERDEM SÜREK Çanakkale DHA 

     Çanakkale Cumhuriyet İlköğretim Okulu'nda din bilgisi öğretmeni Esat Kaçar'ın düzenlediği kına gecesinde Atatürk'ün "Egemenlik Kayıtsız Şartsız Milletindir" sözünün bulunduğu duvara Arapça "Allah" ve "Muhammed" yazılı kartonlar asıldı. 
     Altı ay önce Özlem Kayalı İlköğretim Okulu'na atanan Kaçar, hafta sonu evlendi ve kına gecesi Cumhuriyet İlköğretim Okulu'nda yapıldı. 
     
     Gazeteciler engellendi 
     Milli Eğitim Müdürlüğü'nden alınan izinle önceki akşam okulda düzenlenen gecede, erkekler bahçesinde beklerken, okulun girişindeki büyük koridor, sıralarla salon haline getirildi. Okula sokulmayınca pencereden fotoğraf çekmek isteyen gazetecilere saldırmak isteyen bir grup erkek davetliyi ise, devriye gezen polisler engelledi. 
     Çanakkale Vali Yardımcısı Hüseyin Avni Mutlu, "Araştırma başlattık. Emniyet Müdürlüğü'ne talimat verdim. İlgililer hakkında gereken yasal işlem hemen yapılacak" dedi. Çanakkale Milli Eğitim Müdürü Hüseyin Yıldız ise, Kaçar'ın öğretmen olduğu için okul salonundan yararlandığını söyledi. Kına gecesi için Milli Eğitim Müdürlüğü'nce verilen iznin valilik tarafından da onaylandığını belirten Yıldız, "Ancak salonda 'Muhammed' ve 'Allah' yazılarının bulunması mümkün değil. Bunlar nereden çıkıyor " diye konuştu. 
     
     Ünlülerin okulu 
     Cumhuriyet İlköğretim Okulu'nun mezunları arasında gazeteci - yazar Uğur Dündar, Kanada Balıkçılık Bakan Yardımcısı İrfan Yüksel, eski Türkiye Gazeteciler Sendikası Başkanı Sadullah Usumi, Ajda Pekkan gibi isimler yer alıyor. 
     

</TEXT>
</DOC>
