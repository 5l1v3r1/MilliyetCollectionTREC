<DOC>
<DOCNO> 180892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun gözü hükümette... 
</HEADLINE>
<TEXT>

     Hükümet ile Türkiye Kamu-Sen ve KESK yetkilileri, 11 Eylül Perşembe günü yeniden biraraya gelerek Uzlaştırma Kurulu raporunu değerlendirecek. 
     Devlet Bakanı ve Başbakan Yardımcısı Mehmet Ali Şahin'in başkanlığında gerçekleştirilen toplantıda, Uzlaştırma Kurulu raporu üzerinde değerlendirme yapılarak mutabakat metni imzalanmaya çalışılacak. 
     Taraflar, toplantıda kurul raporunda katıldıkları veya katılmadıkları hükümlere ilişkin görüşlerini açıklayacak. 
     Memur maaşlarına 2004 yılına ilişkin yapılacak zamma ilişkin son kararı, Bakanlar Kurulu verecek. 
     Toplu görüşmelere hükümet adına katılan Bakan Şahin, Uzlaştırma Kurulu'nun raporunu ''gerekçelerden yoksun'' bir rapor olarak nitelendirerek, 2004 yılı enflasyon hedefinin yüzde 12 olduğunu, bunun üzerinde olacak bir maaş zammının bütçe dengelerini sarsacağını bildirdi. 
     Türkiye Kamu-Sen Genel Başkanı Bircan Akyıldız, kurul raporuyla toplu görüşme masasındaki taleplerine cevap verildiğini, KESK Genel Başkanı Sami Evren ise kurul önerisinin hükümetin önerisinden yüksek olduğunu açıklamışlardı. 
     Uzlaştırma Kurulu, aldığı karar ile memur maaşlarına 2004 yılının birinci 6 ayı için yüzde 10, ikinci 6 ayı için yüzde 8 zam yapılmasını, kamu çalışanlarına 2003 yılı kayıpları için 2004 yılında 2 taksit halinde ödenmek koşuluyla 200 milyon lira verilmesini hükümete önermişti. 
     Hükümet ise memur sendikalarıyla 30 Ağustos'ta yapılan son görüşmede, memur maaşlarına 2004 yılının birinci 6 ayında yüzde 6, ikinci 6 ayında yüzde 6 zam yapılmasını, 2003 yılı kayıpları için ise taban aylıklara yansıtılmamak koşuluyla 160 milyon lira ödenmesini memur sendikalarına önermişti. 
     
</TEXT>
</DOC>
