<DOC>
<DOCNO> 156820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun25.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşının simgelerinden küçük Ali yürümeye başladı 
</HEADLINE>
<TEXT>

     ABD'nin Bağdat'ı bombardımanında, her iki kolunu kaybeden ve ciddi şekilde yanan Iraklı çocuk ayağa kalktı. 
     Kuveyt Sağlık Bakanlığı sözcüsü Ahmed Eşşatti, yanıkları için doku transferi yapılan Ali İsmail Abbas'ın iyileşmekte olduğunu belirterek, ''Yemek yiyor, şakalar yapıyor ve çok iyi yürümeye başladı'' dedi. 
     Bombardımanda aile üyelerini de kaybeden Ali, tedavi için Kuveyt'e gönderilmiş, burada yapılan 3 ameliyatla yanıklarına vücudunun başka yerlerinden alınan dokular nakledilmişti. 
     Doktorların ve çocuğun amcasının, Ali'ye kol takılması için çeşitli yerlerden gelen önerileri değerlendirdiğini söyleyen Eşşatti, Associated Press'e açıklamasında, Ali'nin, yazı yazıp yazamayacağını sorduğunu bildirdi. 
     Aralarında Kanada'nın da bulunduğu bazı ülkeler, Ali ile ailesinin hayatta kalan birkaç üyesine vatandaşlık vermeyi önermişti. 
     
</TEXT>
</DOC>
