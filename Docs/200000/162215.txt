<DOC>
<DOCNO> 162215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun17.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan kameraman, cinsiyet ayrımcılığı yüzünden BBC'yi dava etti 
</HEADLINE>
<TEXT>

     Bayan kameraman Liz Hillman, İngiliz BBC televizyonunu cinsiyet ayrımcılığı yaptığı gerekçesiyle mahkemeye verdi. 
     Kurum içinde erkek çalışanların kadınlara tepeden baktığını savunan Hillman, BBC'de yayın ekipleri arasında bir ''erkek dayanışmasının'' olduğunu belirtti. 
     ''Parkinson'' adlı programda görevlendirildiğini, ancak yönetmenin son anda fikir değiştirerek çok genç ve deneyimsiz bir erkek kameramanı tercih ettiğini söyleyen Hillman, durumdan şikayetçi olduğunda, kendisine iftira atıldığını kaydetti. 
     Bu arada, bağımsız işyeri müfettişi Dorothy May de, konuyu araştırdıklarını, önemli programların çoğunda hiç kadın kameramanın görevlendirilmediğini gördüklerini bildirdi. 
     BBC'nin eski kameraman ekibi şefi Gerald Tivers ise Hillman'ın iddialarını reddetti ve ''Benim için birinin kadın ya da erkek olması değil işe uygun olması önem taşır'' dedi. 
     BBC televizyonu da iddiaları yalanladı. 
     
</TEXT>
</DOC>
