<DOC>
<DOCNO> 177399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/uras.html </URL>
<DATE> 2003/08/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Pamuk üretmiyoruz ithal ediyoruz 
</HEADLINE>
<TEXT>

   
   Bir zamanlar üretilen pamuğu nerelere satacağımızı, hele hele GAP bölgesinde üretim başlayınca pamukları ne yapacağımızı dert edinirdik. 
   Şimdilerde ise pamuk açığını nasıl kapatacağımızı düşünüyoruz. Çünkü sanayiin yıllık pamuk talebi 1 milyon 300 bin ton. Buna karşılık üretim 850 bin ton. Her yıl 500 bin ton pamuk ithal ederek 600 milyon dolar para ödemeye mecburuz. 
   Çiftçiye ödenen fiyatlar yeterli olmadığından çiftçi pamuk üretmiyor. Çiftçimize ödenen fiyat yükseltilir ise, bu defa da sanayici bizim çiftçimizin pamuğunu kullanacak yerde pamuğu ithal ediyor. İthalatı sınırlamak için gümrük yükseltildiğinde ise sanayicinin maliyeti artıyor. Tekstil ve giyim sanayiin ihracat şansı engelleniyor. 
   
   Birlikler fiyat açıklayamıyor 
   Pamuk tarladan toplanmaya başlayacak. Ama en büyük pamuk alıcısı Tariş ile Çukobirlik pamuk fiyatını açıklayamıyor. 
   Tariş geçen yıl kütlü pamuk fiyatını 800 bin lira olarak açıkladı. O fiyattan alım yaptı. O günlerde ABD doları 1 milyon 600 bin lira idi. Üreticiye 50 centten ödeme yapılmıştı. Bu yıl ABD doları 1 milyon 400 bin lira. Geçen yılki fiyat korunsa çiftçiye 50 sent karşılığı 700 bin lira ödemek gerekecek. Bu da geçen yılın 800 bin liralık fiyatının altında bir fiyat belirlemek anlamına gelecek. 
   Tariş Genel Müdürü Ayhan Özer, fiyat konusundaki sorunlarını Ali Ekber Yıldırım'a şöyle açıklamış "Biz geçen yıl ABD doları 1 milyon 600 bin lira kuru ile aldığımız pamuğu 1 milyon 400 bin lira kuru ile satarak zarara uğradık. 
   Şimdilerde pamuk borsada 840 bin liradan işlem görüyor. Üretici ise bu yıl kütlü pamuğun kilosunda üretim maliyetinin 1 milyon 100 bin lira olduğunu beyan ediyor. Bu fiyattan alım yapılması demek, borsadaki işlem fiyatına göre kilo başına alıcının 300 bin lira zarar etmesi demektir. Bunu alıcı ödeyemeyeceğine göre hükümetin pamuk üreten çiftçiye kilo başına 300 bin lira destekleme primi ödemesi gerekir." 
   Ziraat Odaları Birliği Yönetim Kurulu Başkanı Şemsi Bayraktar ise diyor ki "ABD gibi ülkelerin pamuğunu satmak için açtığı düşük faizli krediler sanayiciyi ithal pamuk kullanmaya itmektedir. ABD hükümeti kendi pamuk üreticisine kilo başına 48.5 cent, İspanya hükümeti 246.7 cent, Yunanistan hükümeti 202.8 cent prim verirken bizim hükümet 5 cent ile üreticiyi destekliyor." Şemsi Bayraktar, "Döviz kurundaki gerilemenin de dikkate alınarak pamuk üreten çiftçiye kilo başına en az 28 cent destekleme primi verilmesi gerektiğini" söylüyor. 
   Ürün döneminde yağlı tohumlar, pamuk, fındık... derken tüm ürün fiyatları hükümetin başını ağrıtacak. 
   
   Pamukta durum    Üretim 850 bin tonTüketim 1 milyon 300 bin tonİthalat 500 bin tonİthalat için ödenen döviz 600 milyon dolarİthalatın en çok yapıldığı ülkeler ABD, Yunanistan ve Türk cumhuriyetleri 
      
   
</TEXT>
</DOC>
