<DOC>
<DOCNO> 178748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo24.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'e inşaat tabelası asıldı... 
</HEADLINE>
<TEXT>

     CSKA Sofya'yı eleyerek ''Devler Ligi''ne kalan Galatasaray'da gözler, Birinci Süper Futbol Ligi'nde hafta sonunda yapılacak Gençlerbirliği maçına çevrildi. 
     Sarı-kırmızılılar, Gençlerbirliği maçının hazırlıklarına, teknik direktör Fatih Terim yönetiminde, Florya Metin Oktay Tesisleri'nde yaptığı antrenmanla ara vermeden başladı. 
     CSKA Sofya karşılaşmasında 90 dakika forma giyen futbolcular, koşunun ardından açma-germe hareketleri yapıp çalışmayı bıraktı. Diğer futbolcular ise yan sahada çift kale maç yaptılar. İdmana, sakatlıkları bulunan Hakan Ünsal, Hasan ve Berkant katılmadı. 
     Galatasaray'da, Hakan Ünsal ve Orhan Ak'ın MR'ı, Berkant'ın da röntgeni Bakırköy Özel Acıbadem Hastanesi'nde çekildi. 
     Galatasaray, Gençlerbirliği ile yapacağı maçın hazırlıklarını yarın gerçekleştirileceği idmanla sürdürecek. 
     Bu arada Galatasaray'da, antrenör Müfit Erkasap, antrenmanda basın mensuplarını ilk 20 dakika sonraki bölüme çağırırken, teknik direktör Fatih Terim buna sinirlendi. Antrenmanın kapalı olduğunu yardımcısına bildiren Terim'in direktifiyle idman medyaya kapatıldı. 
     
     TABELA ASILDI 
     Ali Sami Yen Stadı'nın yıkılarak yeni projenin uygulanmaya geçilmesi süreci, stada inşaat tabelalarının asılmasıyla başladı. 
     Stad yapımı için finansman görüşmelerinin tamamlanmasının ardından Galatasaray Kulübü, prosedürün gerektirdiği tüm formalitelerin tamamlanmasıyla yıkıma başlanacağını daha önce bildirmişti. 
     Stad finansmanı için yurtdışından sağlanan krediye dayanak oluşturan hukuki süreç, geçen hafta sonunda yapılan Galatasaray Kulübü Olağanüstü Genel Kurulu'ndan alınan yetkiyle son aşamaya gelmişti. 
     Yeniden inşa edilecek olan Ali Sami Yen Stadı'nda çalışmaların sürdüğü ve koltukların sökülme işleminin sürdüğü bildirildi. 
     
</TEXT>
</DOC>
