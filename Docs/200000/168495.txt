<DOC>
<DOCNO> 168495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko15.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, vatandaşın nabzını "memnuniyet ölçme anketi" ile tutacak 
</HEADLINE>
<TEXT>

     Devlet, yeni bir anket uygulamasıyla vatandaşın nabzını tutacak. Bu kapsamda Devlet İstatistik Enstitüsü DİE , Vatandaş Memnuniyeti Ölçme Anketinin pilot uygulamasına önümüzdeki ay başlayacak. 
     DİE yetkililerinden edinilen bilgiye göre, Ağustos ayında başlayacak pilot çalışma 2-3 ilde gerçekleştirilecek. 
     Buradan çıkacak sonuçlarla soru kağıtlarına son şekli verilerek, aksaklıklar giderilecek ve Eylül ayında anket çalışmalarına başlanacak. 
     
     KAÇ HANEDE UYGULANACAK 
     Anketin kaç hane üzerinde uygulanacağı henüz kesinlik kazanmazken, bütçe durumuna göre bunun 7 bin hane ile 27 bin hane arasında değişebileceği belirtiliyor. 
     DİE tarafından DPT'den bunun için ek ödenek talep edilirken, 300 milyar liralık ek ödenek için onay gelmesi durumunda, anketin nuts 2 seviyende 26 ilde ve 25-27 bin hanede gerçekleştirilmesi öngörülüyor. Ek ödenek için vize çıkmaması durumunda ise anketin Türkiye genelinde 7 bin hanede gerçekleştirilebileceği belirtiliyor. 
     Hane halklarıyla gerçekleştirilecek ankete, Eylül'de start verilmesi, sonuçlarının ise önümüzdeki yılın Şubat ayında açıklanması hedefleniyor. 
     
     NELER SORULACAK 
     Ankette hangi soruların sorulacağı henüz tam olarak netleşmemekle birlikte, öncelikle yaşanılan mekana ilişkin, altyapı, ısınma, hanehalkı büyüklüğü gibi durumun tespit edilmesi amaçlanıyor. 
     Kişilerin sorunlarının çözümü için nereye başvurdukları, iş bulmak için hangi kanalları kullandıklarına ilişkin soruların bulunması planlanan ankette, vatandaşın sağlık, güvenlik ve eğitim gibi alanlarda memnuniyetini 1 ile 10 arasında değerlendirmesi de istenecek. 
     Ankette, vatandaşların kimlerden borç almayı tercih ettiği, hangi temel sorunları bulunduğu, tedavi masraflarını hangi yollarla karşıladığı gibi sorular da yer alacak. 
     
</TEXT>
</DOC>
