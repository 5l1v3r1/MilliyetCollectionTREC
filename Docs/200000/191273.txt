<DOC>
<DOCNO> 191273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/eko05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, liderlik merkezi kuruyor 
</HEADLINE>
<TEXT>

   Koç Topluluğu'ndan emekli olan yöneticilerinin kurduğu Koç - Yönder, Daimi Şeref Başkanı olarak seçtiği Rahmi Koç adına, Koç Üniversitesi'nde liderlik merkezi açacak 
      EKONOMİ SERVİSİ 
   
   Koç Topluluğu'nda Görev Yapmış Yöneticiler Derneği Koç - Yönder , Koç Holding Şeref Başkanı Rahmi Koç'u Daimi Şeref Başkanı olarak seçti. Dernek, Koç Üniversitesi'nde etkili, başarılı liderler yetiştirilmesi amacıyla da Rahmi Koç Liderlik Merkezi kuruyor. 
   
   'Tekaüt oldum' 
   Koç - Yönder'in sekizinci kuruluş yıldönümü nedeniyle düzenlenen toplantıda konuşan Rahmi Koç, derneğin Daimi Şeref Başkanlığı'na seçilmesiyle ilgili olarak, gülerek, "Artık gerçekten tekaüt olduğumu anladım" dedi. Rahmi Koç, bu yıl çok kıymetli arkadaşlarının bu derneğe katılacağını söyleyerek emekli olacaklara atıfta bulundu. 
   Koç - Yönder Başkanı Necati Arıkan da Rahmi Koç'un emeklilik döneminde bir yandan hobilerini gerçekleştirirken, diğer yandan Koç Topluluğu'nu kollamasını ve ülkeye hizmetlerini sürdürmesini dilediklerini söyledi. 
   Dernek olarak Rahmi Koç'un adına bir liderlik merkezi kurulması için proje hazırladıklarını anlatan Arıkan, Koç Üniversitesi Rektörü Prof. Attila Aşkar ile bu konuda mutabık kaldıklarını ve akademik kurulun olumlu görüşünün de alındığını bildirdi. 
   
   İlk merkez, Kara Harp Okulu'nda kurulmuştu    Rahmi Koç Liderlik Merkezi'nin hedefi, 'vizyoner, etkili, başarılı liderler yetiştirilmesi amacıyla liderlik potansiyeli olan gençleri ve yöneticileri doğru yönlendirmek, liderliğe teşvik etmek, eğitim, geliştirme ortamı hazırlamak, dünyaca ünlü liderlerin çalışmaları ile ünlü kişilerin bilgilerinin aktarılacağı konferanslar düzenlemek, iş yerlerinde, üniversitelerde, sivil toplum örgütlerinde liderlik eğitimleri verilmesini sağlamak' olarak belirtildi. 
   Türkiye'de liderlik merkezinin ilk kez Kara Harp Okulu bünyesinde Liderlik Araştırma ve Geliştirme Merkezi adıyla kurulduğu, bunun dışında henüz somut bir girişim bulunmadığı dile getirildi. 
   
   
</TEXT>
</DOC>
