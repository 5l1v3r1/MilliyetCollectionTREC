<DOC>
<DOCNO> 176216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/asiy.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SEZER TAVRI 
</HEADLINE>
<TEXT>

   Hükümetten Sezer'e Irak için muhalif bir tutumunuz muhtemel tezkerenin Meclis'ten geçişini zorlaştırır, sizin etkiniz büyük 

Sezer'den hükümete Söylediğiniz etkiyi, iade ettiğim yasalar Meclis'ten aynen geri gönderildiğinde pek göremiyorum 
      SERPİL ÇEVİKCAN Ankara 

   
   ABD'nin Irak'ta oluşturmaya çalıştığı uluslararası istikrar gücüne Türk askerinin katılıp katılmayacağı yolundaki kararın verilmesi açısından kritik önem taşıyan Çankaya Köşkü'ndeki Irak zirvesinin "her şeyin açık açık konuşulduğu" bir toplantı olduğu yavaş yavaş ortaya çıkıyor. 
   Cumhurbaşkanlığı Başdanışmanı Sermet Atacanlı'nın duyurduğu açıklamada uluslararası meşruiyet ya da Birleşmiş Milletler BM kararından söz edilmemesi nedeniyle Çankaya Köşkü'nün hükümet ve Genelkurmay'la aynı çizgiye geldiği yolunda yorumlara neden olan zirvede, her iki kanadın da Cumhurbaşkanı'nı ikna edebilmek için çabaladığı kesin. 
   
   Kritik diyalog 
   Dışişleri ve Genelkurmay tarafından raporlar sunulan, Türk askerinin Irak'a gönderilmesinin birçok açıdan Türkiye'nin menfaatine olduğu vurgulanan zirvede, kritik bir diyalog da yaşandığı belirtiliyor. 
   Başkent kulislerine yansıyan bilgilere göre, toplantıya katılan taraflar, kamuoyu nezdinde çok olumlu bir yere sahip olan ve bu nedenle de "çekinceli" olduğu konularda geniş kitleleri etkileyen Sezer'e asker gönderme konusundaki muhalefetinin önemini vurguluyor. 
   Hem hükümet hem de askeri kanat, Sezer'e "Bu konuda muhalif bir tutum sergilemeniz muhtemel tezkerenin Meclis'ten geçişini zorlaştırır, sizin etkiniz büyük" mesajını veriyor. 
   Cumhurbaşkanı'nın yanıtı ise, "Ben söylediğiniz etkiyi, iade ettiğim yasalar Meclis'ten aynen geri gönderildiğinde pek göremiyorum" oluyor. 
   
   İnatlaşmadan rahatsız 
   Son olarak orman niteliğini yitirmiş arazilerin satışına ilişkin anayasa değişikliğini veto eden Sezer'in, hükümetin Çankaya'ya gönderdiği kararname ve yasalardaki inatlaşmasından çok rahatsız olduğu biliniyor. 
   Siyasi kaynaklar, Cumhurbaşkanlığı görevini üstlendiği günden bu yana hukuka aykırı gördüğü hiçbir düzenlemeye geçit vermeyen ve başta MGK toplantıları olmak üzere hiçbir zeminde sözünü esirgemeyen Sezer'in, AKP hükümetinin "onay için" Çankaya üzerinde baskı oluşturma yolundaki girişimlerinden de rahatsız olduğunu kaydediyorlar. Sezer'in başta eğitim sistemine dönük düzenlemeler olmak üzere hükümetin attığı bazı adımlara duyduğu tepkinin arttığı kaydediliyor. 
   22 Ağustos'ta yapılacak MGK toplantısının da tezkerenin kaderi konusunda belirleyici olacağı belirtiliyor. Sezer'in bu toplantıda da görüşlerini yineleyeceği, ancak demokrasi gereği son sözü söyleyecek olan Meclis'in kararına saygı duyulması gerektiğini kaydedeceği vurgulanıyor. 
   
   
</TEXT>
</DOC>
