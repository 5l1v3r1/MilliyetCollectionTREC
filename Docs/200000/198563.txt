<DOC>
<DOCNO> 198563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo00.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeyle kalkmayız 
</HEADLINE>
<TEXT>

   Başbakan Recep Tayyip Erdoğan, kulüp yöneticileriyle bir araya geldi, durum değerlendirmesi yaptı, haklarını sonuna kadar arayacaklarını söyledi 
      
   'Peşini bırakmayız' 
   BAŞBAKAN Recep Tayyip Erdoğan, İçişleri Bakanı Abdülkadir Aksu, Devlet Bakanı Mehmet Ali Şahin, Vali Muammer Güler, Emniyet Müdürü Celalettin Cerrah, GSGM Müdürü Mehmet Atalay, Futbol Federasyonu Başkanı Haluk Ulusoy, iki kulüp Başkanı Özhan Canaydın ve Serdar Bilgili ile bir araya geldi. Erdoğan, toplantının ardından, konunun takipçisi olacaklarını tekrarladı. 
   
   'Siyasi bir karar' 
   UEFA'NIN bu kararla uluslararası teröre prim tanıdığını dile getiren Başbakan Erdoğan, "Terörle mücadelede, uluslararası dayanışmaya büyük darbe vuruldu. Beşiktaş, CAS Mahkemesi'ne başvurdu. Galatasaray'ın maalesef bu süreyi işletme imkanı yok. Hakkımızı Avrupa Tahkim Mahkemesi'nde arayacağız. Ancak öfkeyle kalkıp zararla oturmak istemiyoruz" diye konuştu. 
   
   'Özel madde var' 
   CAS'IN, Beşiktaş'ın itirazına iki gün içinde yanıt vereceği, olumsuz bir cevap durumunda ise yürütmeyi durdurma kararı için İsviçre İdari Mahkemesi'ne başvurulacağı öğrenildi. Canaydın, "UEFA ile yaptığımız anlaşmada, 'UEFA güvenlik gerekçesiyle maçları başka sahaya alabilir' maddesi var. Çekilmemiz durumunda yaptırımlar çok ağır olurdu" ifadesini kullandı. 
   
   
</TEXT>
</DOC>
