<DOC>
<DOCNO> 164244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko05.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksuluz diyenden 3.8 trilyon lira çıktı 
</HEADLINE>
<TEXT>

Defterdarlığın girişimiyle yoksuluk sınırı altında beyanda bulunan veya zarar gösterenlerden 3.8 trilyon liralık gelir beyanı geldi 
     EKONOMİ SERVİSİ 

     Gazetelerde çıkan 'yoksulluk sınırının altında' gelir beyan eden mükelleflere ilişkin haberler üzerine harekete geçen İstanbul Defterdarlığı 3.8 trilyon liralık beyan topladı. 
     İstanbul'da dün gazetecilere bir bilgilendirme toplantısı düzenleyen İstanbul Defterdarı Kadir Boy, 3 bin 700 kişinin bugüne kadar beyanda bulunmadığını ya da zarar gösterdiğini kaydetti. Boy, avukat ve doktorlara gönderdikleri mektuplar ve birebir görüşmeler sayesinde 3 trilyon 800 milyarlık beyan topladıklarını belirtti. 
     Ses sanatçısı, manken, yapımcı firmalar ve ajansları da düzenli olarak takip ettiklerini belirten Boy, 44 mükellef hakkında 90 rapor hazırlandığını, bunların altı tanesinin de suç raporu olduğunu dile getirdi. 
     
     'Bordo bereliler' 
     Sektörel denetimlerde önceliklerinin eğlence mekanları olduğunu ifade eden Boy, 350 - 400 civarındaki eğlence mekanının 70 - 80 kadarının her hafta denetlenerek hasılatlarının belirlendiğini söyledi. 
     Boy, vergi barışından yararlanmayıp matrah artışında bulunmayan eğlence merkezleri için görevlendirdikleri 100 kişilik denetim ekibini de kendi aralarında 'bordo bereliler' olarak nitelediklerini söyledi. 
     

</TEXT>
</DOC>
