<DOC>
<DOCNO> 163905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Bir daha IMF'den borç para almak istemiyoruz 
</HEADLINE>
<TEXT>

     Devlet Bakanı Ali Babacan, IMF ile 2004 sonrasını konuşmadıklarını belirterek, ''Bir daha IMF'den borç para almak istemiyoruz. Yeni bir stand-by anlaşması yapmak istemiyoruz'' dedi. 
     Babacan, Kanal 7'de yayınlanan ''Kırmızı Işık'' programında ekonomiye ilişkin soruları yanıtladı. 
     2004 sonrasında IMF ile yeni bir stand-by anlaşması yapılıp yapılmayacağına ilişkin soru üzerine Babacan, Türkiye'yi IMF'den borç almak zorunda kalan ülke durumundan kurtarmak istediklerini söyledi. 
     Babacan, 2004'te yeni bir stand-by olup olmayacağı konusunu tartışmak için erken olduğunu ifade ederek, ''şu andaki niyetlerinin yeni bir stand-by olmadığını'', ancak siyasi arenanın neler getireceğini, ileride karşılarına nelerin çıkacağını bilmediklerini ve bunu değerlendireceklerini kaydetti. Babacan, ''O zaman yaklaşsın, oturur tekrar bakarız'' diye konuştu. 
     
     ''IMF DE 2 AYDA BİR GELİP UĞRAŞMAYA MERAKLI DEĞİL'' 
     IMF'in de Türkiye'nin kendi ayakları üzerinde durmasını istediğini ifade eden Babacan, ''IMF de 2 ayda bir gelip bizimle uğraşmaya meraklı değil. Yeni bir stand-by olmaması, hem bizi hem de IMF'yi sevindirir. Uğraşılan ülke olmak istemiyoruz'' dedi. 
     Kriz beklentilerine ilişkin bir soruyu yanıtlarken de Babacan, ''Yeni bir kriz beklentisi içinde olacaklar buyursunlar döviz alsınlar'' diye konuştu. 
     Memurlara zam verilmesine ilişkin çalışmaların devam ettiğini anlatan Babacan, amaçlarının Türkiye'yi bir bütün olarak kalkındırmak olduğunu kaydetti. 
     Malezya ile ilgili bir soruyu da yanıtlayan Devlet Bakanı Babacan, Malezya ile Türkiye'nin farklı şartlara sahip bulunduğunu, ekonomik parametrelerinin farklı olduğunu belirterek, ''Biz, zaten önceden orayı inceledik, konuları biliyorduk. Ama, bu konuları ilk ağızdan duymak önemliydi'' dedi. 
     
</TEXT>
</DOC>
