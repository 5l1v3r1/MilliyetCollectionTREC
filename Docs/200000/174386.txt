<DOC>
<DOCNO> 174386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/asiy.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıcak bölgede' nabız tutulacak 
</HEADLINE>
<TEXT>

   Hükümet, Türk askerinin görev gerekçesini hem Irak halkına hem de bölge ülkelerine anlatmak için harekete geçti. Bu girişim, "Türk askerinin Irak'ta ABD askeri gibi karşılanmamasını" amaçlıyor 
      SERPİL ÇEVİKCAN ANKARA 

   
   Başbakanlık'ta Genelkurmay Başkanı Orgeneral Hilmi Özkök'ün de katılımıyla yapılan Irak zirvesinde asker göndermeye ilke olarak karar veren hükümet, Türk askerinin görev gerekçesini hem Irak halkına hem de bölge ülkelerine anlatmak için harekete geçti. Diplomasi kulislerinde "psikolojik harek t" olarak nitelendirilen çalışma "Türk askerinin Irak'ta ABD askeri gibi karşılanmamasını" amaçlıyor. Türkiye'nin asker gönderme kararının gerekçesinin iç ve dış kamuoyuna doğru anlatılması yönünde alınan karar da yakında yaşama geçiriliyor. Alınan bilgilere göre, asker ve sivillerden oluşan heyetler Türk askerinin olası görev yeri olan Felluce - Bağdat - Tikrit üçgeninde gelecek haftadan itibaren incelemelerde bulunacak. 
   Sünni Araplar ve Saddam muhaliflerinin çoğunlukta olduğu sıcak bölgede bir anlamda "nabız tutacak" olan heyetler, yerel liderlerle de görüşerek Türk askerlerine yaklaşımlarını öğrenecek. 
   
   ETKİLİ İSİMLER 
   Tamamen sivillerden oluşan bir heyetin de bölgeye gitmesi planlanırken, bu çerçevede sivil toplum kuruluşlarının temsilcilerinin Arap kamuoyunda etkili olabilecek isimler ve bölgeyle güçlü bağları bulunan Güneydoğulu etkin bazı kişilerin heyette yer alabileceği belirtiliyor. 
   Türkiye'nin Irak'a neden asker gönderdiğinin dış kamuoyuna anlatılması için de İran ve Suriye'ye büyük önem veren Ankara'nın "Arap medyasının doğru bilgilendirilmesi ve Türkiye'nin gerekçelerinin Arap kamuoyuna detaylı olarak anlatılmasına çalışacağı" öğrenildi. 
   
   DİREKTİFLER TAMAM 
   Hükümetin olası asker gönderme kararının "modalitesinin" içeriğinin nasıl tasarlandığının belirlenmesi için Genelkurmay ve Dışişleri Bakanlığı'na siyasi direktif verdiği belirtildi. Kaynaklar, bu direktiflerin gayri resmi kanallarla yürütülen görüşmelerin bir sonraki aşaması olduğunu vurguladı. 
   
   ABD'YE İKİ UYARI 
   Öte yandan Türkiye'nin asker gönderme kararını almasının en önemli şartı olan PKK - KADEK konusunda ABD'ye iki önemli uyarıda bulunduğu öğrenildi. ABD Büyükelçiliği Maslahatgüzarı Robert Deutch kanalıyla iletilen uyarılar şöyle 
   PKK - KADEK mensuplarının Kuzey Irak'tan hangi tarihte ve tamamen tasfiye edileceğine ilişkin takvimi verin. 
   Örgüt yöneticilerinin kamuoyuna yansıdığı şekilde Norveç veya başka bir ülkeye sürgüne gönderilmesi gibi bir formülü asla düşünmeyin. 
   
   
</TEXT>
</DOC>
