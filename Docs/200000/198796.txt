<DOC>
<DOCNO> 198796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev goril "King Kong" diriliyor... 
</HEADLINE>
<TEXT>

     Kocaman binaları pençesiyle yerle bir eden, ağaçları söken, insanları avucunun içine alacak kadar iri olan dev goril ''King Kong'' diriliyor. Film, ''Yüzüklerin Efendisi'' filminin yönetmeni Peter Jackson'ın projesiyle 27 yıl aradan sonra yeniden hayata dönecek. 
     Internetteki ''eonline'' sitesinin haberine göre, 50'li yıllardan başlayarak birçok kez beyazperdeye aktarılan ve son olarak 1976 yılında Jeff Bridges, Jessica Lange gibi ünlü oyuncuların rol aldığı versiyonuyla gişe rekorları kıran film, 27 yıl sonra bir kez daha izleyici karşısına çıkacak. 
     Yönetmenliğini Peter Jackson'ın üstlendiği filmde, ''Yüzüklerin Efendisi'' filminin iki oyuncusu Andy Serkis ve Sir Ian McKellen da rol alacak. 
     Başrolünü Naomi Watts'ın üstleneceği filmde, Watts, 1907 doğumlu ünlü oyuncu Fay Wray ile özdeşleşen rolde kamera karşısına geçecek. 
     Çekimleri gelecek yıl Yeni Zelanda'da gerçekleştirilmesi planlanan yapımın, 2005 yılında gösterime girmesi hedefleniyor. 
     ''King Kong'', son olarak 1976 yılında beyazperdeye aktarılmıştı. Yönetmenliğini John Guillermin'in üstlendiği filmde Jeff Bridges, Charles Grodin, Jessica Lange, John Randolph, Rene Auberjonois ve Julius Harris başlıca rolleri üstlenmişti. 
     
</TEXT>
</DOC>
