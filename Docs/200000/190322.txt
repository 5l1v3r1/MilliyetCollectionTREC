<DOC>
<DOCNO> 190322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/spor/ygokce.html </URL>
<DATE> 2003/10/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Prag-matik bir maç 
</HEADLINE>
<TEXT>

   
   Futbol basit bir oyun... Topa sahip olup, karşı kaleye sokacaksınız. Aynı işi rakibin yapmasına izin vermeyeceksiniz. Gerçi son yıllarda sevinçle gördüğümüz gibi futbolla ilgili derin felsefeler üretiliyor. Futbol sadece top ve ayak ilişkisini sergilemeyen, aksine toplumun gelişmişlik düzeyini, kültürünü, bireyin toplumla alışverişini, kısacası hayatın tümünün sahada örneklendiği bir oyun. 
   Ama dedik ya, yine de basit bir oyun. Oyunun fiziksel görünümü çok kolay ve anlaşılır... Ancak o kolaylığın ve anlaşılırlığın gerisinde yıllar süren emek, çaba, eğitim, özveri, dünya görüşü, arkadaşlık ve takımdaşlık felsefesi, yaratıcılık ve liderlik var. 
   Bu açıdan bakacak olursak, Beşiktaş, Şampiyonlar Ligi'nde Londra'da bulduğu hayatı, Prag'da Sparta karşısında renklendirebilir. O hayata, sevinç şarkıları ekleyebilir. 
   Elbette mutluluğun bir bedeli var. O bedeli Lucescu ile futbolcuları ödeyecek. Enerjilerini, becerilerini, zeka ve akıllarını sahaya yansıtıp, sonuç arayacaklar. 
   Tam anlamıyla pragmatik bir maç seyredeceğiz. Pragmatizm, doğruluğu ve gerçekliği tek yanlı olarak, yalnızca hareketlerin sonuçları ve başarıları ile değerlendiren bir öğreti... 
   
   Kaybedene hayat yok 
   Sparta Prag, Şampiyonlar Ligi'nde kötü bir başlangıç yaptı, Chelsea'ye kendi evinde yenildi. Sonra küçük bir sürpriz Roma'da Lazio beraberliği. Şimdi ellerinde topu topu bir puan var. Bugünkü maçı kazanamadıkları takdirde, o puanın hiçbir kıymeti harbiyesi olmayacak. Kazandıkları takdirde, Roma'da aldıkları sonuç, altın değeri kazanacak ve onlar da hayat bulacaklar. 
   Beşiktaş maça pragmatik açıdan yaklaşır ve Lucescu'nun kontrollü oyun anlayışıyla birlikte rakibi orta alanda bastırıp, savunmasını rahat ettirirse... İki kanadı, Okan ya da Kaan Dobra ve İbrahim etkin bir şekilde kontrol ederken, rakibe çullanacak enerjiyi de harcarsa, İlhan'ın yokluğuna rağmen maçtan güler yüzlü bir skorla ayrılabilir. Burada berabelik Sparta Prag'ın işine yaramaz. Ama hakçası, Lucescu ve futbolcularının yüzünü güldürebilir, umutlarını sürdürebilir. 
   
   Beşiktaş'ın yıldızı çok 
   1996 Avrupa Futbol Şampiyonası'nın genç yıldızı Karel Poborsky, artık 30'u gerilerde bırakmış, yorgun bir star. Manchester United, Benfica ve Lazio'dan sonra eve dönüş yapıp Sparta'nın kozu olmuş. Yine de yabana atılacak bir oyuncu değil. Tıpkı bizim sürekli yaşam biçimiyle ya da harcanmış yıllarıyla uğraştığımız Sergen gibi. Çek takımına baktığımızda, o makina düzeninin Poborsky dışında parlak bir parçası yok. Oysa Beşiktaş'ta Sergen, Tümer, A.Hassan daha baştan sayacağımız yıldızlar. Beşiktaş hem uyumlu bir takım, hem de seyredilecek yıldızları sunan bir kumpanya. Yeter ki maça iyi konsantre olsunlar ve bireysellik uğruna takım ruhunu unutmasınlar. 
   Bu maçta Giunti ve Tayfur orta alanın göbeğinde kilit sistemini oluşturacak. Onlar başarırsa, hiç merak etmeyin, Beşiktaş da başarır. Sanıyorum Ahmed Hassan ilk onbirde sahaya çıkacak. Bu onun onur maçı... Arkadaşlarının da. Aralarındaki iletişim kopukluğunu aşıp, bekleneni yapmaları gerekir. 
   Prag, Avrupa'nın en güzel şehirlerinden biri. Dileyelim sonuç da en az Prag kadar güzel olur. 
   
   Yapma Tuncay    Bursa'da maç oynanıyor, futbolcular saha içinde birbirlerini kırıyor. Sebep, rakip ceza alanında pas alışverişinde yaşanan kopukluk. Ya da egoizm. 
   Tuncay Şanlı, kendisini eleştiren Van Hooijdonk'a devre arasında öfkelenip aynaları kırıyor. 
   Konya'da oyundan alınınca kulübede gösterdiği tepkileri anımsarsak, Tuncay'ın ruh halini daha iyi anlayabiliriz. 
   Bir yandan sözleşmeyi yenileme baskısı, öte yandan menajerinin hesapları, gelecek kaygısı. Bir yandan ille de gol atma hırsı, derken, kentin çeşitli merkezlerinde takıntı haline dönüşen maceralı yaşantısı. 
   Türk futbolunun ve Fenerbahçe'nin yıldız adayı Tuncay, hızla kendini tüketiyor. Gençliğini harcıyor. Şu yılları kaybederse, ne o bulabilir, ne de biz ona doyabiliriz. 
   Yapma Tuncay, akıllı ol. İyi bir futbolcusun biraz da sporcu ol. 
   
   Futbolun namusu    Geçen yıl ortaya atılan kirli şike iddialarıyla bir süre tutuklu kalan ve sonradan beraat eden hakem Sadık İlhan, bir televizyon programında, Merkez Hakem Kurulu Başkanı Bülent Yavuz'un kendisine baskı uyguladığını, en hafif deyimiyle Trabzonspor - Samsunspor maçına dönük telkinlerde bulunduğunu iddia etti. 
   Bu iddia ortada kalamaz. Futbolu bir yandan halkın sevgilisi haline getirip, ulusal gurur kaynağına dönüştürürken, bir yandan da inanılmaz biçimde kirletiyor, namusunu iki paralık ediyoruz. 
   Sadece Futbol Federasyonu değil, tüm kulüpler, medya, antrenörler, hakemler, futbolcular bu pisliği arıtmak, o sevgiliyi layık olduğu temizliğe yeniden kavuşturmak için elinden geleni yapmalı. Dahası parlamento ve hükümet de tıpkı banka hortumculuğundaki gibi olaya el koymalı. 
   Bu iddialar o kadar kolayından geçiştirilecek şeyler değil. Yavuz'un, İlhan'ı mahkemeye vererek tazminat talep etmesi, futbolu değil, olsa olsa Yavuz'u kurtarır. Oysa biz kişilerin değil, tümüyle futbolun temizlenmesini, arınmasını istiyoruz. 
   Yeter artık... Namuslu bir hamle bekliyoruz. 
   
      
   
   
</TEXT>
</DOC>
