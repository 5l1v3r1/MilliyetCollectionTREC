<DOC>
<DOCNO> 199857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur30.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de 5.5 ton uyuşturucu maddesi ele geçirildi 
</HEADLINE>
<TEXT>

     Rize'nin Çayeli İlçesi'nde gerçekleştirilen operasyonda 2.5 ton asetik anhidrit ve 3 ton sodyum karbonat ele geçirildi. Operasyonun, ''Son Tango Operasyonu''nun devamı olduğu bildirildi. 
     AA muhabirinin aldığı bilgiye göre, Rize İl Jandarma Komutanlığı timleri tarafından yapılan istihbarat çalışmaları sonucu, ilçeye bağlı Madenli Köyü Kazancılar mevkiinde, Mustafa Y'nin bağ evine operasyon düzenlendi. 
     Baskında, evin alt katına saklanmış, eroin imalatında kullanılan 80 bidon içersinde 2.5 ton asetik anhidrit ile 60 çuval içersinde 3 ton sodyum karbonat ele geçirildi. 
     Olayla ilgili olarak Mustafa Y'nin aralarında bulunduğu 4 kişi gözaltına alındığı bildirildi. 
     Operasyonun, ''Son Tango Operasyonu'' olarak adlandırılan, 6 Kasım'da Çayeli İlçesi Seslidere Köyü'nde Selahattin Şark isimli şahsın evinde ortaya çıkarılan eroin imalathanesinde ve aynı tarihlerde İstanbul'da yakalanan Ürfi Çetinkaya, Enver Sarı, Necdet Kaya, Hüseyin Ünsal, Orhan Tekin, Ömer Uysal, Şerafettin Dinçer isimli şahıslara ait 505 kilogram eroin olayıyla da bağlantılı olduğu bildirildi. 
     Gözaltına alınan zanlılar, geniş güvenlik önlemleri altında sağlık kontrolünden geçirilerek ilçe jandarma komutalığına getirildiler. 
     Mustafa Y. ile kimliği açıklanmayan 3 kişinin sorgularının sürdürüldüğü bildirildi. 
     
</TEXT>
</DOC>
