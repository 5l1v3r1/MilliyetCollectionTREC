<DOC>
<DOCNO> 161793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/spo02.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaprak dökümü 
</HEADLINE>
<TEXT>

Basın Sözcüsü Atilla Kıyat'ın ardından Sadettin Saran da istifa ettiğini açıkladı. Saran, gerekçe olarak Başkan Aziz Yıldırım ile arasındaki gerginliği gösterdi 
     FENERBAHÇE Yönetimi deprem üstüne deprem yaşıyor. Daum'un gelmesi nedeniyle istifa eden Asbaşkan ve Basın Sözcüsü Atilla Kıyat'ın ardından, Sadettin Saran da dün görevini bıraktığını açıkladı. Saran, futbol şubesi sorumluluğundan ayrılmasının ardından, Başkan Aziz Yıldırım ile aralarında başlayan gerginliğin bugüne kadar geçmediğini vurguladı, "Bu şartlarda faydalı olamayacağımı düşündüm. Fenerbahçe camiasının anlayışla karşılayacağını ümit ederim" dedi. 
     
Revivo'dan mesaj var      İSRAİLLİ oyuncu, Başkan Aziz Yıldırım'a "Geri dönmek istiyorum" diye haber gönderdi. Galatasaray'da mutlu olamadığını belirten Revivo'nun "Ayrılırken kötü birşey yapmadım. Uygun koşullarda, uygun rakamlarla Fenerbahçe'ye dönebilirim" dedi. Yıldırım, kendisine gelen habere, "Ret" yanıtı vermeyip, "Daum isterse olur" diye yeşil ışık yaktı. 
     
Fatih'e itiraz      BAŞKAN Aziz Yıldırım, Disiplin Kurulu'nun Fatih Akyel'e verdiği 4 maç cezaya itiraz edeceklerini söyledi. Yıldırım, kararı abartılı bulduklarını belirtirken, gelecek sezon için de taraftara umut dağıttı, "Güçlü bir kadro kuracağız. Fenerbahçeliler biraz beklesin, yakında görecekler" dedi. Bu arada Inter'in talip olduğu Tuncay'ın bonservisi 7.5 milyon euro olarak belirlendi. Hırvat kaleci Pletikosa için de Milan Rapajc devreye girdi. 
     

</TEXT>
</DOC>
