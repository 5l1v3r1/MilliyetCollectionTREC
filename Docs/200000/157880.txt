<DOC>
<DOCNO> 157880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK militanları Türkiye sınırına yöneldi... 
</HEADLINE>
<TEXT>

     Terör örgütü PKK-KADEK'in 90 kadar militanının Türkiye sınırına yakın bölgelere sızdığı, 300'ünün de hareket halinde olduğu bildirildi. 
     Edinilen bilgiye göre, Irak'ın kuzeyinde IKDP ve IKYB'nin ardından 3. güç olmayı arzulayan terör örgütü, bir yandan Türkiye'ye yönelik tehditlerini sürdürürken, diğer yandan da ABD ile pazarlık gücünü artırmaya çalışıyor. 
     Irak'ın kuzeyindeki Kandil Dağı'nda toplanan örgütün sözde Başkanlık Konseyi'nde görüş ayrılıkları su yüzüne çıkarken, konsey üyesi Mustafa Karasu'nun ardından, askeri kanat sorumlusu Murat Karayılan'ın da ABD'nin taleplerini kabul edilemez bularak, Dolakoga bölgesindeki 90 kişilik militan grubunu Türkiye sınırına yönelttiği, 300'ünün de Gara ve Gabar bölgelerine doğru harekete geçtiği öğrenildi. 
     Kısa bir süre önce harekete geçen gruptan uygun bir zamanda Türkiye'ye geçmesini isteyen Karayılan'ın, ''Resmi bir güç olarak tanınmadığımız sürece silah bırakmamız söz konusu olamaz. Bunu isteyen güç ABD bile olsa bu kabul edilemez'' şeklinde görüş açıkladığı bildirildi. 
     
</TEXT>
</DOC>
