<DOC>
<DOCNO> 157375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/aeko.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'a şimdi de kara para davası 
</HEADLINE>
<TEXT>

Çağlar'ın, Bursa'daki 'dolandırıcılık' davasında beraat kararına Yargıtay Başsavcısı'nın itirazı, Şişli'de görülmekte olan 'kara para' davasını yeniden gündeme getirdi 
     NEDİM ŞENER 

     Cavit Çağlar hakkında, Şişli Cumhuriyet Savcılığı'nın açtığı, ancak Çağlar'ın Bursa'daki 'dolandırıcılık' davasında beraat etmesi üzerine dondurulan 'kara para' davası yeniden açılıyor. 
     İnterbank'ın içini boşalttığı için 'dolandırıcılık' iddiası ile yargılanan Cavit Çağlar ve oğlu Mustafa Çağlar ile birlikte toplam 37 sanık hakkında, Bursa 3. Ağır Ceza Mahkemesi'nin beraat kararına Yargıtay Cumhuriyet Başsavcısı'nın itiraz etmesi, bu karar gerekçesi ile dondurulmuş 'kara para' davasını yeniden başlamasının yolunu açıyor. 
     Şişli Cumhuriyet Savcılığı 15 Ekim 2002'de, Mali Suçları Araştırma Kurulu'nun MASAK raporu üzerine, Çavit Çağlar, Mustafa Çağlar, bankanın genel müdürü Esat Erkuş, yönetim kurulu üyeleri Memduh Yaşa, Erman Yerdelen hakkında kara para aklama, Hazine görevlisi Tezer Öcal ile paravan şirketlerin kurucusu olan Ahmet Bozan hakkında ise kara para aklama suçuna iştirak iddiası ile dava açmıştı. 
     Davada Cavit Çağlar ile diğer sanıklar nitelikli dolandırıcılık yoluyla 163 trilyon 640 milyar lira ve 106 milyon dolar kara para aklamakla suçlanıyordu. Bu dava, Bursa'daki davanın beraatle sonuçlanması üzerinde, dondurularak bekletiliyordu. 
     
     Pilotlarını ortak gösterdi 
     MASAK'ın raporuna göre Çağlar, İnterbank'ın içini boşaltmak için Nergis Holding Muhasebecisi Ahmet Bozan aracılığı ile aynı adreste 31 paravan şirket kurdu. Bu şirketlerin bütün ortakları, holdingin maaşlı personeli içinden seçildi. Çağlar'ın pilotları yönetim kurulu üyesi gösterildi. Bu şirketlere açılan krediler, sonradan Cavit Çağlar'ın şahsi hesaplarına aktarıldı. Firmaların ihracat taahhütlerinin kapatılması, naylon fatura sirkülasyonunun tamamlanması için kuruldukları saptandı. 
     Rapora göre, paravan şirketler aracılığı Çağlar'a, 174 trilyon lira, 469 milyon dolar, 177 milyon Alman Markı kredi açıldı. Şirketlerin, bankaya olan borçları TSMF'ye devir tarihi itibariyle 73 trilyon lira ve 112 milyon dolar düzeyinde. Şirketlerin bankadaki mevduatlarının düşülmesi sonucunda paravan şirketlerin Interbank'a kalan borçları 71 trilyon 640 milyar TL ve 106 milyon 436 bin dolar olarak kaldı. 
     

</TEXT>
</DOC>
