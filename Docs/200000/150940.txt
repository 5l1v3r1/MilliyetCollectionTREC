<DOC>
<DOCNO> 150940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yazar/dundar.html </URL>
<DATE> 2003/04/19/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Bağdat’ta bir Sabri Bey çıkmadı" 
</HEADLINE>
<TEXT>

     Ağlayan kadın, kılına zarar gelmesin diye bir ömür verdiği bu tarih abidesinin, vahşice yok edilmiş olduğuna inanmak istemez gibiydi. 
     Barbarlar, kendilerine böyle bir hayatı reva gören tarihten intikam almak istercesine gelmiş, yıkmış, gitmişti. 
     Bağdat, birkaç saat içinde hafızasını yitirmişti. 
     İnsanlıkla birlikte... 
     
     Bağdat yağmasını izlerken Sabri Bey’i hatırlayan olmuş mudur acaba 
     Sabri Bey, geçen yüzyılın başında Yıldız Sarayı’nın "Hafız - ı Kütüb"üydü. Kütüphanenin kollayıcısı yani... 
     Elyazmaları, minyatürler, haritalar gibi nadide eserlerden oluşan paha biçilmez bir hazine ona emanetti. 
     Hareket Ordusu, 1913’te, 31 Mart ayaklanmasını bastırmak üzere İstanbul’a yürüdüğünde yağma olayları baş göstermişti. Alınan önlemlere rağmen beyaz külahlı bazı askerlerin Saray’dan elbiseler, nişanlar çalması engellenememişti. 
     Sonunda korkulan oldu ve yağmacı askerler Yıldız Kütüphanesi’nin kapısına dayandı. 
     33 yıllık bir hükümdarın tüm koleksiyonu, birkaç adım mesafedeydi. 
     Kütüphanenin müdürü Sabri Bey işte tam o sırada ortaya çıktı. 
     Kapıya geldi askerlere içeri giremeyeceklerini söyledi. Sözünü dinletemeyince de "Beni çiğnemeden geçemezsiniz" diye kapı önünde boylu boyunca yere yattı. 
     Sabri Bey, Kalkandelenliydi. Şans eseri, yağmacıların çoğuyla hemşeriydi. Sözünü biraz da bu sayede dinletebildi ve kütüphane kurtuldu. 
     Bugün o muhteşem hazineye sahipsek Sabri Bey sayesindedir. 
     Sedat Kumbaracılar, "31 Mart Vak’ası ve Yıldız Sarayı Yağması", Hayat Tarih Mecmuası, 1 - 4, 1972 
     
     Sabri Bey’in öyküsünü bana hatırlatan Prof. Ekmelettin ihsanoğlu oldu. 
     İslam Konferansı Teşkilatı İslam Tarih, Sanat ve Kültür Araştırma Merkezi IRCICA Başkanı olan Prof. İhsanoğlu aynı zamanda Münih Üniversitesi İslam Araştırmaları Kürsüsü’nün başkanlığını da yapıyor. 
     Kendisiyle görüşürken şöyle dedi 
     "Dünyanın en büyük kütüphanelerini gezdim. İddia edebilirim ki Yıldız Kütüphanesi, dünyanın en değerli üniversitesi kütüphanesidir." 
     O kütüphane, Cumhuriyet’ten sonra Atatürk tarafından İstanbul Üniversitesi’ne devredilmiş, kütüphane müdürlüğüne de Sabri Bey’in oğlu Nurettin Kalkandereli getirilmişti. 
     Yağmadan kurtuldu, ancak 90 yıl sonra bu kez depremde vuruldu. 
     Zaten acıklı durumda olan bu eşsiz koleksiyon, hepten yok olacağı endişesiyle koruma altına alındı ve araştırmacılara kapatıldı. 
     Yine de İskenderiye Kütüphanesi gibi yakılmaktan ya da Bağdat Müzesi gibi yağmalanmadan korunduğu için şanslıyız. 
     O yüzden bugün Sabri Bey’leri minnetle anıyoruz. 
     
     Bağdat’ta bir Sabri Bey çıkmaması Irak’ın talihsizliğidir. 
     "Bağdat Hırsızı" kadar, "yağma serbest" diyerek buna yol açan ve seyirci kalan işgalcilerin de suçlu olduğu bu facianın telafisi mümkün değilse de, en azından çalınan eserlerin bulunup anavatanına iadesi için acilen önlem alınmalı, müze varlıklarının alım - satımı, işgalcilerin müzelerinde sergilenmesi yasaklanmalıdır. 
     Hafızasını kaybetmiş bir insan gibi, kültürel mirası yağmalanmış bir ülkenin de sağlıklı bir geleceği olamaz. 
     
     







</TEXT>
</DOC>
