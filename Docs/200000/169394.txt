<DOC>
<DOCNO> 169394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur33.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Papandreu ile çok faydalı bir görüşme yaptık" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Yunanistan Dışişleri Bakanı Yorgo Papandreu ile ''çok yararlı ve samimi bir görüşme'' yaptıklarını bildirdi. 
     Gül, Conrad Oteli'ndeki görüşmenin ardından Papandreu ile birlikte, basın mensuplarına açıklama yaptı. 
     Papandreu ile öğle yemeği yediklerini ve görüşmenin ''gayrıresmi bir buluşma'' olduğunu ifade eden Gül, Bilgi Üniversitesi'ndeki toplantı vesilesiyle Türkiye'de bulunan meslektaşıyla daha önceden planlandığı gibi biraraya gelerek, her şeyi gözden geçirdiklerini söyledi. Gül, ''Çok faydalı, samimi bir görüşme yaptık. Türkiye ve Yunanistan arasında olsun, diğer uluslararası meselelerle ilgili olsun karşılıklı gözden geçirdik. Ufuk turu yapma imkanımız oldu'' diye konuştu. 
     Bakan Gül, 2004 Olimpiyat Oyunları'nın Atina'da yapılacağını hatırlatarak, görüşmede bununla ilgili yapabilecekleri işbirliği imkanlarının da ele alındığını anlattı. 
     Basın mensuplarının sorularını da yanıtlayan Gül, ''kıta sahanlığı'' konusundaki soru üzerine, bu konuda gerek Yunanistan, gerekse Türk Dışişleri Bakanlığı'nda diplomatların çalışmalar yaptıklarını bildirdi. 
     Gül, ''Fener Rum Patriği Bartholomeos'un dile getirdiği sorunların görüşmede ele alınıp alınmadığı'' şeklindeki soru üzerine de ''Önümüzdeki günlerde Patrik Bartholomeos ile randevusu bulunduğunu ve kendisini kabul edeceğini'' söyledi. 
     ''İP Genel Başkanı Doğu Perinçek'in 'Türkiye'nin, ABD Dışişleri Bakanı Colin Powell ile bir anlaşma yaptığı' iddiasında bulunduğunu'' söyleyen bir gazeteciye, Dışişleri Bakanı ve Başbakan Yardımcısı Gül, ''Hayır, öyle bir şey yok'' karşılığını verdi. 
     
</TEXT>
</DOC>
