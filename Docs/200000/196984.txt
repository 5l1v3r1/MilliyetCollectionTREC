<DOC>
<DOCNO> 196984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/cemal.html </URL>
<DATE> 2003/11/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Dayanışma ve birlik zamanı... 
</HEADLINE>
<TEXT>

   
   Terör ve şiddet İstanbul'da rezil, iğrenç yüzünü göstermeye devam ediyor. İnsanlığı hiçe sayan barbarlığını, masum insanlara kıyan gaddarlığını sürdürüyor. 
   Lanet olsun 
   Acıları paylaşıyoruz. Kurbanların aile ve yakınlarıyla elbette dayanışma duyguları içindeyiz. 
   Hiç kimse umudunu kesmesin 
   Bu bela yenilecek. 
   Bu belanın şansı yok. 
   Türkiye de, insanlık da sonunda terör ve şiddetin üstesinden gelecek. Zafer, lütfen altını çizin, sonunda yine demokrasiyi, özgürlüğü, hukukun üstünlüğünü, insan hakları düzenini savunanların olacak. 
   Bir başka deyişle 
   Teröre boyun eğmek yok. 
   Karamsarlığa kapılmak yok. 
   Yılmak yok. 
   Paniğe yer yok. 
   Zaman, birlik ve dayanışma duygularının güçlendirilmesi zamanıdır. 
   Ama sakın unutmayın 
   Bu bir savaş 
   İnsanlığın barbarlığa karşı savaşı... Aydınlığın karanlığa karşı savaşı... Demokrasi ve özgürlüğü savunanların bu savaşta soğukkanlı olmaları, hedef şaşırtmak isteyenlere karşı dikkatli olmaları gerekiyor. 
   Bin Ladinci kafalar esas olarak 11 Eylül'de başlattılar bu savaşı. Bu kafalar, Batı'yı Batı yapan tüm değerlerden, demokrasiden, özgürlükten, hukuk devletinden, insan haklarından, kadın - erkek eşitliğinden nefret ediyorlar. 
   Bizi de bu yüzden sevmiyorlar. 
   Belki en çok Türkiye'den nefret ediyorlar. Müslüman bir ülke olarak demokrasiyi, laik cumhuriyeti benimsediği ve uyguladığı için... Müslüman bir ülke olarak modernleşebildiği, Avrupa yolunda yürüyebildiği için... Demokratik, laik cumhuriyet rejimine sahip Müslüman bir ülke olarak İslam dünyasına örnek, model gösterildiği için... 
   Bu yüzden nefret ediyorlar Türkiye'den. Bu nedenle bizi istikrarsızlaştırmanın, güçsüzleştirmenin peşindeler. Bu yüzden bizim Batı yolculuğumuzu, Avrupa yolumuzu kesmek için ülkemize karşı olmadık melaneti yapıyorlar. 
   Ama yılmayacağız. 
   Hedef şaşırmayacağız. 
   Çünkü Türkiye doğru yolda 
   Demokratik rejim işliyor. Seçim sandığında halkın oyuyla siyasal istikrarı yakalayabilen bir olgunluk düzeyindeyiz. 
   Ekonomide yapısal değişim gerçekleşiyor. Ekonomik istikrar yolundayız. 
   Avrupa Birliği'yle uyumu öngören reformcu adımlar atılıyor. Uygulama konusunda önemli gelişmeler var. 
   Bin Ladinci kafalar mutsuz. 
   Türkiye'de başarı filmi görmek istemiyorlar. Bu nedenle İstanbul'u savaş alanı haline getirmek istiyorlar. 
   Ama hedef yalnız Türkiye değil. 
   Onun için bu savaş yalnız Türkiye'de kazanılamaz. Evet, bu savaş Afganistan'da da, Irak'ta da kazanılmak zorunda. 
   Bin Ladinci kafaları besleyen kaynaklar kurutulmadan bu savaş kazanılamaz. 
   Ayrıca Filistin sorunu çözülmeden, yani kalıcı ve hakça bir Filistin - İsrail barışı yapılmadan da kazanılamaz bu savaş... 
   Bu 'küresel terör'e karşı savaşı kazanmak için uluslararası işbirliği mekanizmalarını da çalıştırmaktan başka çare yoktur. 
   Yineliyorum 
   Bu bir savaştır. 
   Bunun adını koymak savaş çığırtkanlığı değil, olayı gerçekçi biçimde tarif etmektir. 
   Unutmayın 
   İkinci Dünya Savaşı'yla Hitler Nazizmi ve Mussolini Faşizmi, yani kahverengi ve siyah totalitarizm yenilgiye uğratıldı. Soğuk Savaş, Komünizm'e, yani Kızıl Totalitarizm'e son verdi. 
   Bugünkü gündemin adına gelince 
   Yeşil Totalitarizm... 
   Bu da uzun vadeli bir savaş. Bu savaş Doğu ile Batı arasında değil din ile dinsizlik arasında değil Hıristiyanlık ile İslam arasında değil bu savaş uygarlıklar savaşı da değil. 
   Kafaları karıştırmayın 
   Bu savaş, demokrasi ve özgürlükle yeşil faşizm arasındaki, yani aydınlıkla karanlık arasındaki bir savaştır. 
   Ve kazanılacaktır 
   
   Dipnot Irak yorumlarına ara verdik, önümüzdeki günlerde devam edecek, HC. 
   
      
   
   
</TEXT>
</DOC>
