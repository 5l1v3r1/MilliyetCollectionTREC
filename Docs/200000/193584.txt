<DOC>
<DOCNO> 193584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur07.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserili doktorlar eyleme katılmıyor.. 
</HEADLINE>
<TEXT>

     Doktorların ve sağlık çalışanlarının Türkiye genelinde başlattığı tam gün iş bırakma eylemine Kayseri'de destek veren olmadı. 
     Türk Tabipleri Birliği'nin Türkiye genelinde yaptığı ''İnsanca yaşayabilecek maaş artışı, iş güvencesi, ücretsiz, eşit, ulaşılabilir sağlık hakkı'' için tam gün iş bırakma eylemine, Kayseri'deki sağlık çalışanları katılmadı. 
     Kayseri SSK Bölge Hastanesi'ndeki polikliniklerde önceden randevu alan hastalar, doktorlara muayene oldu, röntgen çektirip gerekli tahlillerini yaptırdılar. 
     Telefonla randevu sistemiyle çalışan SSK Hastanesi'nde yoğunluğun az olması dikkat çekti. Sırada bekleyen hastalar, ''Bugün ne kadar sakin. Telefonla randevu almamıza rağmen kuyruklar uzar, giderdi. Herhalde iş bırakma eyleminin etkisi oldu'' dediler. 
     SSK Hastanesi Başhekimi Dr. İbrahim Kahraman, AA muhabirine, hastanede iş bırakma eyleminin söz konusu olmadığı belirterek, şunları söyledi 
     ''Bütün polikliniklerde çalışanlar işlerinin başında. Her şey normal. Farklı olan tek şey, eylem çağrısı yapıldığı için hastanenin kapalı olacağını düşünenler nedeniyle hasta sayısının az olması. Normal zamanlarda günde 2 bin-2 bin 200 hasta randevu alıyordu. Bugün bu sayı bin 840'ta kaldı.'' Erciyes Üniversitesi EÜ Tıp Fakültesi ve Kayseri Devlet Hastanelerinde de sağlık hizmetlerinin aksatılmadan yürütüldüğü, herhangi bir eylemin söz konusu olmadığı belirtildi. 
     
     HASTANE SANTRALLERİNDE YOĞUNLUK 
     Eylem çağrısı, hastanelerin telefon santrallerinde çalışanları yordu. ''Eylem varsa boş yere gitmiş oluruz'' endişesiyle binlerce kişi hastane santrallerini arayınca, çalışanlar zor anlar yaşadı. 
     SSK Hastanesi santral görevlisi Mustafa Kahveci, ''Akşam televizyonlarda eylem yapılacağı haberini duyan vatandaşlar, telefonlara sarılarak, Yarın hastaneye gelecektim. Hizmet verilecek mi diye sormaya başladılar. Bu sabah saat 07.00'den itibaren telefon trafiği iyice arttı. Hastanenin normal hizmet verdiğini söylemekten, aynı şeyi sürekli tekrarlamaktan yoruldum'' dedi. 
     
</TEXT>
</DOC>
