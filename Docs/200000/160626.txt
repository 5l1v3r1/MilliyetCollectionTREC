<DOC>
<DOCNO> 160626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur21.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalaşnikoflu zorbalar... 
</HEADLINE>
<TEXT>

     Bursa'nın İnegöl İlçesi'nde, 3 kişi, silahlı olarak girmek istedikleri restorana alınmayınca, havaya ateş açtı. Olayın ardından bir zanlı kaçarken, gözaltına alınan diğer zanlı ise götürüldüğü hastaneden firar etti. 
     İlçeye bağlı Kalburt Mevkii'nde bulunan Burcan Restoran'a gelen Erdoğan C, Şahin Ö. ve kimliği belirlenemeyen bir kişi, içeri girmek istedi. 
     Aşırı alkollü bu kişilerin üzerinde silah bulunduğunu fark eden restoran görevlileri, zanlıların içeri girmesine izin vermedi. Bu duruma sinirlenen Erdoğan C, belindeki iki tabancayı çekerek havaya ateş açmaya başladı. 
     Kimliği henüz belirlenemeyen zanlı da, restorana geldikleri otomobilin bagajından bir kalaşnikof tüfek çıkararak, görevlilere tehditler yağdırdı. Durumun bildirilmesi üzerine olay yerine ulaşan İnegöl Jandarma Komutanlığı'na bağlı timler, Erdoğan C. ve Şahin Ö'yü yakalarken, diğer zanlı kaçmayı başardı. 
     Bu arada, gözaltına alındığı sırada kendine zarar veren Erdoğan C, tedavi için sevk edildiği Bursa Devlet Hastanesi'nden kaçtı. 
     Zanlıların yakalanması için çalışmaların sürdüğü bildirildi. 
     
</TEXT>
</DOC>
