<DOC>
<DOCNO> 186963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yazar/dundar.html </URL>
<DATE> 2003/10/07/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kabinenin intiharı 
</HEADLINE>
<TEXT>

   
   Ne ilginç bir gündü 
   Sabah İstanbul'un işgalden kurtuluşunu törenlerle kutladık, öğlen Bağdat'ı işgal etme kararı aldık. 
   Hangi süslü kılıfa, hangi stratejik bahaneye sokarsanız sokun meselenin özü bu... 
   Oysa yabancı kuvvetlerce işgalin anlamını bölgede en iyi bilmesi gereken ülke Türkiye değil miydi 
   
   Orta halli bir aileyle konuştum önceki gün... 
   Çocukları askere gidecek. Yoklamada komando seçilmiş. 
   "Nasıl olur, o renk körü" diye feryat ediyorlar. 
   Neden Çünkü ufukta Irak cephesi göründü. Ve "savaşçı milletimiz" için burada oğullarını gururla yollayacakları bir haklı sebep yok. 
   Bakanların bir kalem darbesiyle imzaladığı, piyasaların ve borsanın sevinçle karşıladığı kararın, asker aileleri için daha somut bir anlamı var 
   Çocukları, ekranda her gece cesetlerini gördükleri o Amerikalı askerlerden birinin yerini alabilir. 
   Ve bu, onlara 8.5 milyar dolardan daha fazla şey ifade ediyor. 
   
   Irak'ta işgal uzayıp her gün cepheden ölüm haberi geldikçe ABD Başkanı Bush da popülaritesini yitiriyor. Son kamuoyu yoklamaları Cumhuriyetçi yönetimin Demokratlarla başa baş geldiğini gösteriyor. Artık Amerikalıların yüzde 53'ü Irak savaşını "gereksiz" buluyor. 
   Gelecek yıl kasımda yapılacak seçimlerin riske girdiğini gören Bush, bu bataklıktan bir an önce kurtulmanın yolunu arıyor. 
   En kolayı, parayı bastırıp Amerikalıların yerine ölecek asker bulmak... 
   Türk hükümeti "Ben varım" diye öne fırlıyor. 
   
   Irak'taki ABD Kara Kuvvetleri Komutanı Ricardo Sanchez, cuma günkü basın toplantısında "Iraklıların direnişinin daha öldürücü, daha karmaşık ve daha dirençli hale geldiğini" söyledi ve "Asker gönderenler, kayıp vermeye hazır olsun" dedi. Tabii Türk askerini memnuniyetle karşılayacaklarını da ekledi. 
   Amerikalı komutanın memnuniyeti anlaşılabilir elbet... Ya bizim hükümetin hevesini nasıl açıklamalı 
   İyi kötü istikrar tutturmuş bir hükümet, böyle kanlı bir macerayla siyasi kaderini niye riske atar 
   Kamuoyunun ve tabanının "Hayır" dediği bir konuda niye bu kadar "Bushperest" davranır 
   Erdoğan'ı, kendi fikriyatıyla ve vaatleriyle çelişecek, Meclis'in reddettiği bir tezkereyi yeniden getirecek ve zar zor tesis edilmiş bir istikrarı ters yüz etmeyi göze alacak kadar körleştiren ne ola ki 
   Çılgınlık mı 
   "Ne yapalım işin ucunda para var" aczi mi 
   Bir bedel ödeme mecburiyeti ya da taahhüt mü yoksa 
   
   CIA, "Saddam'ın kitle imha silahı ürettiğine dair bir tek delil bulamadık" açıklaması yaptı. 
   ABD, Irak'ta istikrar sağlayamadı, çamura battı. 
   Bir süper gücün o kadar askerle yapamadığını, 10 bin Türk askerinin yapacağını söylemek gülünç. 
   Türklerin tek katkısı, bu haksız işgale Müslüman kılıfı giydirmek olacak. 
   Bakalım Meclis, kabinenin intiharına ortak olacak mı 
   Bakalım, İstanbul'un işgalden kurtuluşunun 81., Bağdat'ı işgalimizin 1. yıldönümü de bu kadar neşeyle kutlanacak mı 
   
      
   
</TEXT>
</DOC>
