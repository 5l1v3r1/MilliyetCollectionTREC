<DOC>
<DOCNO> 190772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo16.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Alman basınında... "Benim çılgın 50 yılım" 
</HEADLINE>
<TEXT>

     Alman Bild gazetesi, Fenerbahçe Teknik Direktörü Christoph Daum'un, yarın kutlayacağı 50. yaşgününden dolayı yaşamını anlattığı yeni bir yazı dizisi başlattı. 
     ''Daum-Benim çılgın 50 yılım'' başlığıyla verilen yazı dizisinin bugünkü bölümünde, Christoph Daum'un büyük çöküntüler yaşadığı, ancak her zaman yeniden ayağa kalkmasını bildiği belirtildi. 
     Haberde, Daum'un antrenörlük yaşantısı, kokain davası ve Türkiye'de sevgilisi Angelika ile 2 yaşındaki oğlu Jean Paul ile birlikte yaşadığı hayatı hakkında yapılan bir röpörtaja yer verildi. 
     FC Köln takımının teknik direktörlüğünü yaptığı dönemde, FC Bayern Münh Menajeri Uli Hoeness ile sık sık kavga ettiğini hatırlatan Daum, o dönemde FC Bayern Münih karşısında başarısız olduğunu, ancak 1992 yılında VFB Stuttgart'ın teknik direktörü olarak lig şampiyonluğunu kazanmasını hiçbir zaman unutamayacağını söyledi. 
     AFC Leeds United'a karşı Avrupa Şampiyonlar Ligi'nde yaptığı hatayı da hiç unutamadığını ifade eden Daum, ''İlk maçı 3-0 kazanmıştık. Deplasmanda 4-1 yitirdik, ancak attığımız tek golle turu geçmiştik. Almanya'ya dönerken uçakta, maçın 83. dakikasında bir fazla yabancı oyuncuyu oyuna soktuğumuzu öğrendim. Bu nedenle maçı 3-0 hükmen yitirmiş sayıldık. Yinelenen rövanş maçını da 2-1 yitirdik. Herşey ters gitmeye başlamıştı. Ben de istifamı sundum'' diye konuştu. 
     
     NEDEN TÜRK VATANDAŞI OLMAK İSTİYOR 
     Daum, Die Welt Gazetesi'ne verdiği röpörtajda da, Alman vatandaşlığını koruyacağını, ancak Türk vatandaşlığına geçme konusunda ciddi olduğunu belirterek, ''Türk vatandaşı olarak daha fazla hoşgörü için bir işaret vermek istiyorum'' dedi. 
     Türkiye'de kendisini çok iyi hissettiğini kaydeden Daum, bunun ilerde Alman liglerine dönmeyeceği anlamına gelmediğini, en büyük düşünün de Almanya Milli Takımı teknik direktörlüğü yapmak olduğunu anlattı. 
     ''50. doğum gününü neden büyük bir partiyle kutlamadığı'' sorusuna Daum, ''Birçok kişi böyle birşey yapmamı istedi, ancak bu yalnızca medya için ilginç olurdu. Böyle bir partiye vereceğim parayı, kimsesiz çocuklar yurduna ya da bir çocuk kanser kliniğine vermek isterim. Doğum günümü yalnızca çocuklarım, yaşam arkadaşım, kardeşim ve zor günlerimde yanımda bulunan avukatlarımla geçirmek istiyorum'' yanıtını verdi. 
     Yaşamda iniş çıkışların olduğunu her zaman bildiğini, ancak kokain davasının sürdürüldüğü sırada çok zor bir dönem geçirdiğini ifade eden Daum, gelecekte kendisini daha iyi koruyacağını, tanımadığı insanlara karşı daha dikkatli davranacağını söyledi. 
     
     TÜRKİYE'DE ZOR GÜNLERİMDE BÜYÜK DOSTLUK GÖRDÜM 
     Daum, Kicker adlı futbol dergisine yaptığı açıklamada da, ''Türkiye için bugüne dek çok şey yaptığım söyleniyor. Burada kendimi çok iyi hissediyorum. Zor günlerimde büyük dostluk gördüm. Türk pasaportumu almadan önce Türkçe'yi iyi öğrenmek istiyorum. Yalnızca Türk milli marşını söyleyebilmek benim için yeterli değil. Bu adımı, Türkiye'nin Avrupa'ya ait olduğunu göstermek ve uluslararası hoşgörü için atıyorum'' dedi. 
     Yaşamdaki en büyük yenilgisinin Almanya Milli Takımı teknik direktörlüğü yapamamak olduğunu belirten Daum, Fenerbahçe'nin 2007 yılında 100. kuruluş yılını kutlayacağını da hatırlatarak, ''Fenerbahçe, 2007 yılında Avrupa Şampiyonlar Ligi ya da UEFA Kupası'nı kazansa bu harika birşey olur'' dedi. 
     Daum, spor alanındaki başarılarıyla ilgili olarak da, ''Her zaman yeni yolları denemeye hazırdım. Gittiğim her yere de çalışkanlık götürerek coşku yarattım'' diye konuştu. 
     
</TEXT>
</DOC>
