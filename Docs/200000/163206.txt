<DOC>
<DOCNO> 163206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur11.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gasp edilen taksici bagaja kilitlendi... 
</HEADLINE>
<TEXT>

     Bayrampaşa'da tabancayla etkisiz hale getirdiği taksiciyi, para ve cep telefonunu alarak aracın bagajına kilitleyen gaspçı, otomobili Fatih'te terk etti. 
     Bağcılar Camlıkahve mevkiinde, Metin Şimşek'in kullandığı 34 TBF 96 plakalı taksiye müşteri gibi binen bir kişi, Bayrampaşa Davutpaşa'ya gitmek istediğini söyledi. 
     Şimşek'e, 9 milyon 750 bin lira tutan taksi ücreti karşılığı 10 milyon lirayı veren bu kişi, ''Benim burada bir yakınım var. Onu görüp geleceğim'' diyerek beklemesini istedi. 
     Ardından bir ara sokağa girip kısa süre sonra geri dönerek taksinin arka koltuğuna oturan bu kişi, kafasına tabanca dayadığı Şimşek'i aynı semtteki ıssız bir alana götürdü. 
     Üzerindeki cep telefonu ve 55 milyon lirayı aldığı Şimşek'i aynı aracın bagajına kilitleyen gaspçı, bu otomobille Fatih'e kadar geldi. Şimşek'i bagajda kilitli halde bırakıp araçtan inen gaspçı, buradan uzaklaştı. 
     Yaklaşık 45 dakika boyunca kilitli kalan taksici, kendi çabasıyla bagaj kapısını açtıktan sonra Aksaray Polis Merkezi'ne giderek olayı anlattı. 
     Polis, gaspçının yakalanması için çalışma başlattı. 
     
</TEXT>
</DOC>
