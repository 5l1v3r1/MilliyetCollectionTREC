<DOC>
<DOCNO> 163980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur10.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da akrep avı... 
</HEADLINE>
<TEXT>

     Hava sıcaklıklarının artmasıyla birlikte akrep sokma olaylarının yoğun olarak yaşandığı Batman'da vatandaşlar, kendi yöntemleriyle önlem alıyor. 
     Batman'da, sıcakların başlamasıyla ortaya çıkan akrepler, özellikle geceleri vatandaşları tedirgin ediyor. Geçen yıl 2'si ölümlü toplam 82 akrep sokma vakasının yaşandığı Batman'da, akrep sokma olayları en çok İluh Mahallesi'nde görülüyor. 
     Vatandaşlar da sıkça görülen akrep sokmalarına karşı kendi yöntemlerini kullanmanın yanı sıra özel bir şirkette şoförlük yapan ve çevrede ''Akrep Hacı'' olarak tanınan Şirin Yavuz'un verdiği bilgilerden de yararlanıyor. 
     Yavuz, akrepten korunma yolları ve alınacak önlemlerle ilgili vatandaşlara uygulamalı dersler veriyor. 
     İş çıkışında mahalle sakinleriyle birlikte evlerde bulunan deliklerde, ellerinde çubuklarla akrep arayan Şirin Yavuz, İluh Mahallesi'ndeki evlerin toprak, damlarının da ahşap oluşu nedeniyle bu bölgenin akreplerin yaşamasına uygun ortam sağladığını belirterek, akreplerle ilgili bilgileri, kitaplardan ve büyüklerinin tecrübelerinden edindiğini söyledi. 
     Yaz aylarında mahallelerinde hemen her gün akrep sokması vakalarının yaşandığını, bunların büyük kısmına kendisinin ilk müdahaleyi yaptığını belirten Şirin, şunları anlattı 
     ''Tüm mahalleli de cep numaram var. Akrep gördüklerinde beni arıyorlar. Ben de gelip akrebi yakalıyorum. Akrebe karşı vatandaşları toplayarak, onları bilgilendiriyorum. Akrep bizim mahalle için büyük önem taşıyor. Çünkü, son bir ayda 18 akrep sokması vakası yaşandı. Sıcaklarla bunda da artış olacaktır. 
     Akrebin nasıl yakalanacağını ve sokma durumunda ilk müdahalenin nasıl yapılacağını öğretiyorum sokulan yer keskin bir aletle kesilerek zehir alınmalı ve üzerine buz veya domates konulmalı. Eğer bunlar da yoksa öldürülen akrep, sokulan yere bastırılarak en yakın sağlık kuruluşuna hasta ulaştırılmalıdır. Akreplerin evde yuva yapmasını önlemek için sürekli olarak deliklere çubuk sokularak, yuva yapması önlenmelidir.'' Bazı vatandaşların akreplerden korunmak için ilginç yöntemleri de bulunuyor. Vatandaşlardan bazıları evlerinin etrafındaki toprağı eşeliyor. Böylece, akrebin eşelenen toprağı aşmayarak evlere girmeyeceği düşünülüyor. 
     
     SAĞLIK MÜDÜRÜ 
     Batman Sağlık Müdürü Dr. Hasan Deniz, akrep sokma vakalarında vatandaşın en yakın sağlık merkezine başvurması gerektiğini söyledi. 
     İldeki bütün sağlık merkezlerinde akrep ve yılan serumları bulunduğunu belirten Deniz, ''Akrep veya yılanın soktuğu kişi, hemen en yakın sağlık kuruluşuna götürülmelidir. İlk müdahaleden sonra müşahede altına aldığımız hastayı, Batman'da intaniye uzmanı ile yoğum bakım ünitesi olmadığı için Diyarbakır'a sevk ediyoruz'' dedi. 
     
</TEXT>
</DOC>
