<DOC>
<DOCNO> 159491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko31.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Erener'in birinciliğinde Sony'nin Türkiye'de olması da etkili" 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, Eurovision şarkı yarışmasında Türkiye'nin birinciliği ile ilgili tartışmalara bir başka açıdan yaklaştı ''Eurovision şarkı yarışmasında Sertab Erener'in birinci olmasında çok rahatlıkla söyleyeyim, Sony'nin Türkiye'de olmasının etkisi vardır." Erdikler, düzenlediği ''Türkiye'nin Yabancı Yatırım Hamlesi ve Uluslararası Tanıtım'' konulu basın toplantısında, Türkiye'nin yabancı sermaye çekme performansının yetersiz kaldığına dikkat çekti. 
     Geçen yıl 500 milyon dolar seviyesinde yabancı sermaye geldiğini, son 50 yıldaki yabancı sermaye stokunun ise 17 milyar dolar olduğunu belirten Erdikler, Birleşmiş Milletler endeksine göre, Türkiye'nin çektiği yabancı sermaye miktarının dünyadaki ekonomik ağırlığının onda biri kadar olduğunu belirtti. 
     Şaban Erdikler, ''Türkiye'nin ekonomik ağırlığının üç katı kadar yabancı sermaye çekme imkanı vardır'' dedi. 
     
     KİŞİ BAŞINA 35 BİN DOLAR YATIRIM 
     Türkiye'nin her yıl işsizler ordusuna eklenen 1 milyon gencine istihdam yaratabilmesi için kişi başına 35 bin dolarlık yatırım yapması gerektiğini belirten Erdikler, şunları söyledi 
     ''Bu da 2023'e kadar 700 milyar dolarlık bir rakamın yatırımlara ayrılmasını zorunlu kılıyor. Türkiye'nin performansının onda biri ölçüsünde başarı göstererek her yıl 1 miyar dolar yatırım çekmeye devam etmesi halinde 2023 itibariyle geleceği yer 38 milyar, potansiyelinin gerektirdiği performansı gösterirse 235 milyar dolar. Azerbaycan, Bolivya, Hollanda, İsveç gibi ülkelerin yaptığını yaparak potansiyelinin 3 katı yabancı sermayeyi çekmeyi başarırsa 2023 yılı itibariyle ulaşılacak yabancı sermeye tutarı 675 milyar dolar olacaktır.'' 
     
     HÜKÜMETTEN BEKLENTİ 
     Kendilerini hükümetin çözüm ortağı olarak gördüklerini dile getiren Erdikler, YASED olarak görevlerinin tüm dünyaya ''Türkiye'de artık güvenli, istikrarlı bir yatırım ortamı oluşturulduğu'' mesajını vermek olduğunu söyledi. 
     Dünyada önemli finans merkezleri Paris, Londra, New York, Frankfurt'ta road show yaparak büyük yabancı yatırımcıları Türkiye'ye davet edeceklerini anlatan Erdikler, Dünya Bankası Başkanı'nın da katılımıyla sonbaharda Yatırımcı Konseyi toplantısını gerçekleştireceklerini bildirdi. 
     Hükümete düşen görevler bulunduğunu vurgulayan Erdikler, yatırım ortamının iyileştirilmesine dair yasaların Haziran ayının sonuna kadar hayata geçirilmesi gerektiğini belirterek, şöyle konuştu 
     ''Şimdiye kadar hükümetimizden çok çok iyi mesajlar aldık. Destekleri, ilgileri son derece fazla. Bu ilgi ve desteğin somut adımlara dönüşmesini Haziran sonuna kadar bekliyoruz. 
     Haziran sonu itibariyle Türkiye'nin yeni irade beyanının sayın başbakanın ağzından tüm dünyaya duyurulmasını istiyoruz. Türkiye de artık güvenli ve istikrarlı yatırım ortamının oluşturulmaya başlandığını tüm dünyaya duyurmalıdır.'' 
     
     ''ROMANTİK DUYGULARDAN VE PARANOYALARDAN VAZGEÇİLMELİ'' 
     Türkiye'nin önceliklerinin artık net ve açık olduğunu ifade eden Erdikler, ''Birtakım romantik duygulardan ve birtakım paranoyalardan vazgeçmemiz gerekiyor'' dedi ve şöyle devam etti "Uluslararası yatırımcıyı, sadece Türkiye'ye ekonomik destek olmak için gelen insanlar olarak kabul etmemek gerek. Yatırımcı, Türk yatırımcısı gibi elbete ve öncelikle kar için Türkiye'ye gelecektir. Paranoyalardan da kurtulmalıyız. Uluslararası yatırımcıların gittikleri ülkelerin sömürge haline geldiği anlayışını artık terk etmemiz gerekiyor. Uluslararası yatırımcılar yatırım gerçekleştirdikleri ülkelerin kaderini paylaşan, o ülkelerin kalkınması için özel çaba harcamak durumunda olan kuruluşlardır. Bunu kabul etmeli, kapitülasyon, sömürgeci zihniyet gibi artık çağımıza uygun olmayan zihniyetleri bir tarafa bırakmalıyız. Yabancı yatırımcı bu ülkenin işadamları gibi eli taşın altında olan kişidir.'' Erdikler, YASED'in, yabancı yatırımcı konusunda kamuoyunda olabilecek yanlış algılayışı gidermek üzere çaba sarf edeceğini, bu konuda kampanya çalışmalarının sürdüğünü kaydetti. 
     
     ''B PLANIMIZ YOK'' 
     Erdikler, ''İstedikleriniz yapılmazsa, kötü bir senaryonuz var mı '' şeklindeki soru üzerine, bir ''B'' planı hazırlamadıklarını söyledi. 
     Türkiye'nin geçen yıl 600 miyon dolardan az yabancı sermaye çektiğine işaret eden Erdikler, ''B planı zaten bugünkü durumdur. Bu performans sürdüğü takdirde 2023'e kadar toplam yabancı sermaye miktarı 38 milyar dolar...Kötüsü budur. Bundan daha kötü olamaz'' diye konuştu. 
     Erdikler, ''Yabancı sermayeyi halka sevdirmek için girişimleriniz olacak mı '' sorusuna da ''Yabancı yatırımcıların Türkiye'nin kaderini paylaşan, Türkiye'ye olumlu katkılar yapan kuruluşlar olduğunu Türk kamuoyuna paylaşma zorunluluğu var. YASED olarak hükümet ile paylaştık. Kamuoyunu bilgilendirme çalışmalarımız sürüyor'' yanıtını verdi. 
     
     'TÜRKİYE'DE ASFALT YOLLAR VAR' DENİLMELİ 
     İrlanda'nın 2000 yılında 24.1 milyar dolar yabancı sermaye çektiğine, bu modelin Türkiye'de uygulanıp uygulanmayacağını ilişkin bir soruya karşılık Erdikler, tüm yöntemlerin yabancı sermayeye güven ve istikrar sağlamak üzerine dayalı olduğunu vurgulayarak, şunları kaydetti 
     ''Böylece, yabancı yatırımcıya sen bu ülkeye geldiğinde senin hayatını kolaylaştıracak, senin için asfalt yol inşa edeceğim. Bu asfalt yolda arabanı benim koymuş olduğum hız limiti içerisinde sürmen için her türlü imkanı da vereceğim. Sonunda araban zarar görmez, varmak istediğin yere varacaksın taahhüdü verilir. 
     Türkiye'de yapılması gereken bu örnekte bahsetiğim gibi, öncelikle yatırım ortamı yerli ve yabancı ile elverişli hale getirilmeli. Bu liberal ortamın olduğu tüm dünyaya duyurulmalı, Türkiye'de asfalt yollar var. Bu yollarda artık büyük, çukurlar, engeller yok mesajı verilmelidir.'' 
     
     EUROVISION ŞARKI YARIŞMASI 
     Erdikler, büyük yatırımcılar ile birebir görüşmeler yapılarak, Türkiye'ye davet edilmesi gerektiğini anlatırken, şunları kaydetti 
     ''Eurovison şarkı yarışmasında Sertab Erener'in birinci olmasında çok rahatlıkla söyleyeyim, Sony'nin Türkiye'de olmasının etkisi vardır. Bu şarkının ortaya çıkarılması, tanıtılması, taraftar toplanması ciddi, uzun soluklu bir çalışmadır. Bu çalışma yapılmasaydı, geçmiş yıllardakine benzer bir sonuçla karşılaşılması muhtemeldi. Bunları söylerken Sertab Erener'in başarısını küçümsemiyorum, asıl başarı oradadır. Ama o başarıya imkan sağlanması lazım. Türkiye'de de büyük virtüözler, sanatkarlar çıkabilir eğer imkan tanınırsa. Bu imkanın tanınmasında da yabancı sermayenin rolü var.'' 
     
</TEXT>
</DOC>
