<DOC>
<DOCNO> 171030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık arttı, hedefler değişti 
</HEADLINE>
<TEXT>

   Ekonomi yönetimi, cari işlemler açığını 6.1 milyar dolardan 7.4 milyar dolara çıkarınca, ihracat hedefi 2.9 milyar dolar, ithalat hedefi 6.1 milyar dolar yükseldi 
   
   Ekonomiden sorumlu Devlet Bakanı Ali Babacan'ın gayrı safi milli hasılanın GSMH yüzde 3'ü olacağını söylediği cari açık tahmini 6.1 milyar dolardan 7.4 milyar dolara yükseltiliyor. Açık tahmini artınca ihracat hedefi 2.9 milyar dolar, ithalat hedefi de 6.1 milyar dolar yukarı çekildi. 
   Ekonomi yönetimi, cari işlemler açığıyla birlikte son gelişmeleri dikkate alarak yıl sonu için öngörülen ihracat, ithalat ve turizm gelirlerine ilişkin rakamları yeniden belirliyor. 
   Ekonomi yetkililerinden edinilen bilgiye göre, IMF ile ekonomik programın 5'inci gözden geçirme kapsamında söz konusu büyüklerinin revize edilmesi konusunda görüş birliğine varıldı. Buna göre, cari işlemler açığı tahmini 6.1 milyar dolardan 7.4 milyara yükseltiliyor. 
   Yıl sonu ihracat hedefi 40.6 milyar dolardan 43.5 milyar dolara, altın hariç ithalat hedefi ise 55.4 milyar dolardan 61.5 milyar dolara çıkarılıyor. 
   
   GSMH 34 milyar dolar arttı 
   Gayrı safi milli hasıla döviz kurundaki düşüş dikkate alınarak yeniden hesaplandı. Böylece GSMH 200.3 milyar dolardan 234 milyar dolara çıkarılacak. 
   Mayısta 8 milyar 575 milyon dolardan 7.9 milyar dolara düşürülen turizm gelirleri ise son dönemde gelen turist sayısındaki artışa paralel olarak yeniden 8.5 milyar dolara yükseltiliyor. 
   Cari işlemler açığı, ithalat, ihracat ve turizm gelirleri IMF ile mayıs ayında yapılan 5'inci gözden geçirme görüşmeleri sırasında da revize edilmişti. 
   
   Babacan rakam vermedi 
   Temmuz ayında tekrar başlayan 5. gözden geçirme görüşmeleri geçen hafta tamamlandı. Gözden geçirme sonuçlarıyla ilgili geçen hafta sonu bir açıklama yapan Devlet Bakanı Ali Babacan, cari hedefte değişiklik olacağını, değişiklikle açığın GSMH'nin yüzde 3'üne ulaşacağını söylemiş bir rakam vermekten kaçınmıştı. Bu gözden geçirme kapsamında IMF'ye verilecek niyet mektubunun IMF İcra Direktörleri Kurulu'nun yıllık tatilinden hemen önce veya sonra ele alınması ve 500 milyon dolarlık kredi diliminin serbest bırakılması bekleniyor. IMF İcra Direktörleri Kurulu 4 - 15 Ağustos tarihleri arasında tatil yapıyor. 
   
   Beklenti anketinde kur 1 milyon 700 bin lira    Ekonomi yönetimi, yıl sonu dolar kurunda revizyona giderken Merkez Bankası'nın beklenti anketine katılanlar doların yıl sonu fiyatını 1 milyon 700 bin lira tahmin etti. Temmuzun ikinci anketini dün açıklayan Merkez Bankası, temmuz sonu dolar tahminini de 1 milyon 411 olarak bildirdi. Katılımcılar, tüketici fiyatlarını TÜFE temmuzda binde 2, yıl sonunda yüzde 23.7 bekliyor. 
   
   Dolar düştükçe kişi başına gelir artıyor    Döviz kurlarındaki gerileme nedeniyle aşağıya çekilen ortalama dolar kuru tahmini, GSMH ve kişi başına geliri yukarı çekiyor. Ortalama dolar kuru tahmininin, ikinci revizyonla, 1 milyon 537 bin liraya çekilmesiyle birlikte yılbaşında 200.3 milyar dolar olarak öngörülen GSMH hedefi, 233.8 milyar dolara çıktı. 
   Yılbaşında 2 bin 826 dolar olarak öngörülen kişi başına gelir hedefi de 3 bin 299 dolar olarak belirlendi. Yılbaşında 1 milyon 770 bin lira olarak belirlenen ortalama dolar kuru tahmini, temmuz başında 1 milyon 685 bine, son olarak 1 milyon 537 bin liraya çekilmişti. Milli gelir deflatör tahmininin de bir puan artırılmasıyla GSMH tahmini 359.4 katrilyona yükselmişti. 
   Yapılan hesaplamaya göre, yılın ilk üç ayında 7.4'lük büyümenin yılın genelinde geçerli olacağı varsayımıyla GSMH'nin 239 milyar doları aşacak. Kişi başına gelir de 3 bin 374 dolara yükselecek. Öte yandan diğer veriler sabit tutulup ortalama dolar kuru 100 bin lira düşerse dolar 1 milyon 437 bine inerse Türkiye'nin GSMH'si 250.1 milyar dolara, kişi başına geliri de 3 bin 529 dolar olacak. 
   
   
</TEXT>
</DOC>
