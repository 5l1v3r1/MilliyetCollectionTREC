<DOC>
<DOCNO> 189746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/aeko.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Geçmiş beyanlarım bu kasete eklenmiş" 
</HEADLINE>
<TEXT>

      EKONOMİ SERVİSİ 
   
   Çukurova Grubu'na bağlı Akşam Gazetesi, Petrol Ofisi'nin POAŞ 271.3 trilyon liralık özelleştirme borcunu yeniden yapılandırmasıyla ilgili ürettiği haberlerin odağında dün de rekabet uzmanı Prof. Dr. Arif Esin vardı. 
   Gazete dün Prof. Dr. Arif Esin'ye yapılmış söyleşinin kaset deşifresini yayımladı. Ancak Prof. Esin Milliyet'e Akşam'daki kasette eski söyleşilerinden derlenip montajlanmış bölümler olduğunu anlattı. 
   Prof. Esin, kaset konusuna şöyle açıklık getirdi "Akşam gazetesi muhabiri benimle geçen hafta POAŞ'la ilgili bir röportaj yaptı. Bu röportaj özelleştirmenin Rekabet Kurumu tarafından ne şekilde algılandığı üzerineydi. Bana sorulan soruların hiçbiri POAŞ'ın borç ertelemesinin, Rekabet Kanunu ile ilgisi olup olmadığı üzerine değildi. 
   
   'Eski bir söyleşiydi' 
   Geçtiğimiz pazar günü Akşam gazetesinde yayımlanan ve benimle diyaloğun bulunduğu kasette, Rekabet Kurulu Başkanı'na atıfta bulunduğum yazılmakta. Oysa, son günlerde Rekabet Kurulu Başkanı'nın bu konuya ilişkin hiçbir yayın organında açıklaması olmamıştır. 
   Benim geçmişte yapmış olduğum ve POAŞ'ın Aytemiz Petrol tarafından satın alınması sonrasında kararın iptaline ilişkin söyleşinin bölümleri bu kasette yer almaktadır." 
   Prof. Esin, Akşam Gazetesi'nin kendisini hedef seçtiğini belirterek, bunun nedenlerini de şöyle anlattı 
   
   'Hedef seçildim' 
   "Bu tartışmada beni hedef seçmelerinin temel nedeni Mehmet Emin Karamehmet'le olan ve Turkcell'den kaynaklanan bir borç meselemizdir. Kendisi bana olan 56 bin dolar tutarındaki borcunu ödemediği için mahkememiz devam etmektedir. Bunun yanı sıra bir yabancı firmaya, Digitürk'ün kiraladığı uyduya olan borcunu ödeyememesi sonucu, yayının durması ihtimali üzerine tarafımdan yazılan rapor, bu grubu bana karşı husumete yöneltmiştir. Yine bundan bir ay önce Turkcell'in 22 trilyon lira cezaya çarptırılması üzerine Finansal Forum'da yazdığım yazı ve cezanın ödenmesine yönelik kurulda yapılan çalışmaları konu alan beyanlarım, bu grubu kızdırmıştır." 
   Prof. Esin, POAŞ'ın borçlarının yeniden yapılandırılmasıyla, 4054 sayılı Rekabet Kanunu arasında hiçbir ilişki olmadığını belirterek şöyle devam etti 
   
   'Uzmansam dava açsınlar' 
   "Eğer Çukurova Grubu benim rekabet hukuku konusunda uzman olduğumu kabul ediyorsa ve bu görüşü de verdiğimi iddia ediyorsa neden bunu kullanıp şimdiye kadar Rekabet Kurulu'na başvurmadı Bu borcun ertelenmesinin iptaline yönelik karar aldırabilirlerdi. Çok güvendikleri ve ismimi kullandıkları benim, bu demecimi kullanarak kurula başvursunlar ve kararı iptal ettirsinler." 
   NOT Milliyet, bu konuyu Doğan Yayın Konseyi'nin ilk toplantısına sunacak ve sonuç kamuoyuna açıklanacaktır... 
   
   
   'Dava açacağım'    Prof. Esin, Akşam gazetesinde yayımlanan, "kendisine Aydın Doğan ve Finansal Forum gazetesinin yönetimi tarafından baskı yapıldığı" iddiasının "son derece saçma" olduğunu belirterek, "Aydın Doğan'ın bazı davalarına baktığım, avukatı olduğum yönünde iddialar var. Öncelikle, ben Aydın Doğan'ın avukatı değilim. Kaldı ki kendim de avukat değilim. Doğan Grubu'nun davalarını mahkemelerde gördüğüm saçma bir yalandır" dedi. Tartışmanın hukuk platformundan saparak, Doğan Grubu'na, Milliyet gazetesine, Finansal Forum gazetesine ve kendisine karşı bir karalama kampanyasına dönüştüğünü belirten Prof. Esin, "Akşam gazetesini ve bu dezenformasyonu yapan kişileri dava edeceğim" diye konuştu. 
   
   
</TEXT>
</DOC>
