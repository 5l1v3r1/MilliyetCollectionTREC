<DOC>
<DOCNO> 196873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur04.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşti Çetesi davasında son söz Yargıtay'ın... 
</HEADLINE>
<TEXT>

     Adalet Bakanı Cemil Çiçek, kamuoyunda ''AŞTİ Çetesi'' olarak bilinen davada, Ankara DGM'nin yargılamanın yenilenmesi istemini reddeden kararının yazılı emir yoluyla bozulmasını istedi. Yargıtay, kararın bozulması istemini reddetti. 
     Ankara 1 No'lu DGM, Yargıtay'ın beraat kararını bozmasının ardından Mehmet Ali, Halil İbrahim, Ahmet Yaşar ve Hamza Tanrıverdi'nin de aralarında bulunduğu 11 kişiyi, 4422 sayılı Çıkar Amaçlı Suç Örgütleriyle Mücadele Yasası'na göre, 2 yıl 2 ay 20 gün ile 3 yıl 4 ay arasında değişen ağır hapis cezalarına çarptırmıştı. 
     Yargıtay 8. Ceza Dairesi'nin söz konusu mahkumiyet kararlarını onamasıyla birlikte hüküm kesinleşmişti. 
     Bu kararın ardından, sanık avukatları, Ankara 1 No'lu DGM'ye başvurarak, yargılamanın yenilenmesi isteminde bulundular. Ankara 1 No'lu DGM istemi reddedince, bu karara yapılan itirazı da Ankara 2 No'lu DGM reddetti. 
     Bu kez, Adalet Bakanı Cemil Çiçek, Ankara 2 No'lu DGM'nin kararının yazılı emir yoluyla bozulmasını istedi. 
     Yargıtay 8. Ceza Dairesi, istemi oybirliği ile reddetti. Dairenin ret gerekçesinde, davanın sürecine ilişkin bilgiler verildi. 
     Sanıklar vekillerinin yargılamanın yenilenmesi istemini içeren dilekçelerinde ileri sürdükleri bir kısım hususların temyiz aşamasında da öne sürüldüğü ve kabul edilmediği belirtilen kararda, bazı kişilerden daha sonra alınan yazılı beyanların ise sanıkların yeniden yargılanmalarını ve dolayısıyla eski hükmün iptalini gerektirecek nitelikte olmadığı belirtildi. 
     Ankara 2 No'lu DGM'nin kararında isabetsizlik bulunmadığı vurgulanan kararda, bu nedenle Ankara 2 No'lu DGM'nin kararının yazılı emir yoluyla bozulması isteminin yerinde görülmediği ifade edildi. 
     
     BERAAT KARARI BOZULMUŞTU 
     Kamuoyunda ''AŞTİ çetesi'' olarak bilinen davada 11 kişi ilk yargılamada beraat etmiş, ancak Yargıtay 8. Ceza Dairesi, kararı bozmuştu. Bozma üzerine, Ankara 1 No'lu DGM sanıkları mahkum etmişti. 
     8. Ceza Dairesi'nin bozma kararında, sanıkların devlet ihalelerinde nüfuz kullanarak kendilerine haksız çıkar sağlamak maksadıyla zor ve tehdit uyguladıkları, mensupları arasında açık ve gizli işbirliği yapmak suretiyle yıldırma, korkutma ve sindirme gücünü kullanarak sürekli suç işlemek için örgütlendikleri belirtilmişti. 
     Kararda, AŞTİ Başkent Ulaşım ve Doğal Gaz Hizmetleri Proje Taahhüt Sanayi ve Ticaret Anonim Şirketi BUGSAŞ işletme ihalesine, ihaleye girme iradesi olmayan üçüncü kişilerden vekalet alarak ve başka şahıslar da katılmışçasına kendi adamlarını sokarak fesat karıştırdıkları vurgulanmıştı. 
     
     SANAT GALERİSİ YERİNE ÇAY OCAĞI 
     BUGSAŞ'tan, AŞTİ'de bulunan yazıhane, büfe, lokanta, servis istasyonu gibi işyerlerinin ihalesini alıp tanık sıfatıyla dinlenen şahıslara kiraladıkları belirtilen kararda, vergi kaçırmak amacıyla aylık 47 milyon liralık sözleşmeler yapıldığı halde 200-300 milyon liralık kira bedelleri tahsil ettikleri kaydedilmişti. 
     AŞTİ projesinde sanat galerisi olan yere haksız olarak el koyup tadilat yaptıkları ve burayı lokanta, büfe ve çay ocağı olarak kullandıkları ifade edilen kararda, BUGSAŞ yönetimi tarafından noter vasıtasıyla gönderilen ihtarlara rağmen projeye aykırı olarak yapılan lokanta ve çay ocağını kullanmayı sürdürdükleri de belirtilmişti. 
     Sanıkların giriş-çıkış ve faaliyetlerinde BUGSAŞ yönetimi ve AŞTİ güvenliğince belirlenen kurallara uymadıkları da anlatılan kararda, sanıkların, gözdağı vermek amacıyla otomasyon müdürünü, güvenlik görevlilerini dövdüklerinin anlaşıldığı kaydedilmişti. 
     Kararda, sanıkların eylemleri bir bütün olarak ele alındığında, 4422 sayılı Çıkar Amaçlı Suç Örgütleriyle Mücadele Yasası'nda tanımlanan suçu oluşturduğu ifade edilerek, bu gözetilmeden beraat kararı kurulduğu bildirilmişti. 
     
</TEXT>
</DOC>
