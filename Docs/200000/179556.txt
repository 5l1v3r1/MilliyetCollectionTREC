<DOC>
<DOCNO> 179556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo06.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor 'dolu dizgin'... 
</HEADLINE>
<TEXT>

     Birinci Süper Futbol Ligi'nde sezonun ilk 4 maçını da kazanarak liderliğini sürdüren İstanbulspor'da, maddi açıdan yaşanan sıkıntılara karşın yola firesiz devam etmenin sevinci yaşanıyor. 
     Sarı-siyahlı takımın menajeri Sinan Dinler, Çaykur Rizespor maçının zor geçeceğini bildiklerini vurgulayarak, ''Çaykur Rizespor çok iyi bir takım. Böyle bir takıma karşı 3 gol atıp 3 puan aldığımız için çok mutluyuz'' dedi. 
     Maddi bakımdan sıkıntılı günler geçirdiklerini belirten Dinler, ''Her türlü zorluğa ve aşırı sıcağa rağmen futbolcularımızın iyi oynayıp, liderliğimizi sürdürmemiz bizi çok mutlu etti. Bütün futbolcular ve teknik heyeti kutluyorum'' diye konuştu. 
     
     TOLGA İMZA ATTI 
     İstanbulspor, ilk transfer döneminin son gününde, geçen sezon Beşiktaş'ta forma giyen savunma oyuncusu Tolga Doğantez ile 1 yıllık sözleşme imzaladı. 
     Petkov'u Fenerbahçe'ye veren sarı-siyahlı kulüp, Beşiktaş'ın, sözleşmesini yenilemediği Tolga'yı renklerine kattı. 
     İstanbulspor Menajeri Sinan Dinler, milli futbolcuyla bu sabah resmi sözleşme imzaladıklarını ve transferi noktaladıklarını açıkladı. 
     Gençlerbirliği'ndeki performansıyla dikkatleri üzerine çeken ve geçen sezon Beşiktaş'ta forma giyen Tolga, 28 yaşında. 
     
</TEXT>
</DOC>
