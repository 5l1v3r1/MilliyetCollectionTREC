<DOC>
<DOCNO> 183775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul arasında saat başı tren... 
</HEADLINE>
<TEXT>

     Türkiye Cumhuriyeti Devlet Demiryolları TCDD Genel Müdürlüğü, Ankara-İstanbul arasında saat başı tren seferi koyacak. 
     Alınan bilgiye göre, sefer sayısının artmasını sağlayacak uygulama kapsamında, 3 yeni tren sefere başlayacak. 
     TCDD Genel Müdürlüğü yetkilileri, vagon teminine yönelik çalışmaların devam ettiğini, vagon alımının tamamlanmasıyla birlikte yeni seferlerin başlatılacağını belirttiler. 
     Halen, Ankara-İstanbul arasında Ankara, Cumhuriyet, Başkent, Fatih, Anadolu, Doğu, Boğaziçi ve Van Gölü-Güney dönüşümlü ekspresleri sefer yapıyor. 
     Öte yandan, TCDD Genel Müdürlüğü, Haydarpaşa-Gebze, İstanbul-Halkalı ve Kayaş-Sincan arasında çalışan banliyö trenlerine reklam alınmasına yönelik çalışmaları yürütmek amacıyla komisyon oluşturdu. 
     Projeyle ilgili teknik ve idari şartnamelerin hazırlandığını ve ihale aşamasına gelindiğini kaydeden yetkililer, reklam verecek firmalara, trenlerin iç dizaynında da düzenleme yaptırılacağını bildirdiler. 
     
</TEXT>
</DOC>
