<DOC>
<DOCNO> 182411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun17.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Kerkük temsilcisi "Türkmenler'in her hakkı tanınacak" 
</HEADLINE>
<TEXT>

     ABD'nin Kerkük Temsilcisi Albay William C. Mayville, yapılacak Irak Anayasası'nda Türkmenlerin sesinin duyurulmasının önemli olduğunu söyledi. 
     Kerkük Tiyatro Salonu'nda devam eden Türkmen Kurultayı'nın son günkü çalışmasına katılan Mayville, yaptığı konuşmada, Türkmen Kurultayı'nın bir demokrasi örneği olduğunu ve bu nedenle herkesi kutladığını belirtti. 
     Türkmenleri, Irak halkı olarak gördüklerini bildiren Mayville, şöyle dedi 
     ''Türkmenler, Irak'ta eşit haklara sahiptir. Türkmenlerin her hakkı tanınacak. Türkmen meselesi bir Irak meselesidir. Bu konuya önem vereceğiz. Amacımız, halklarının istikrarını sağlamaktır. Kurultaydan çıkan kararlar dikkate alınacak. Kararlar bizim için önem taşıyor. Irak'ın yeni yapısında Türkmen halkı temsil edilecek. Buradaki sesler tüm dünyaya duyurulacaktır.'' Daha sonra Divan Başkanı Cüneyt Mengü, Mayville'ye bir halı hediye etti. 
     Kurultayda, başkanlığa şu ana kadar Dr. Faruk Abdullah Abdurrahman, Dr. Saadettin Ergeç ve Irak Milli Türkmen Partisi Genel Başkanı Cemal Şan'ın adaylıkları kesinlik kazandı. 
     Öğlenden sonra yapılacak seçimler sonucunda, başkan ve meclis üyeleri belirlenecek. 
     
</TEXT>
</DOC>
