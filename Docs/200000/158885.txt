<DOC>
<DOCNO> 158885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur10.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta sakin geçecek... 
</HEADLINE>
<TEXT>

     TBMM, İş Kanunu için geceli gündüzlü mesainin ardından geçmiş haftalara göre daha sakin bir haftaya giriyor. Genel Kurul'un bu hafta ele alacağı yasal düzenlemeler arasında Sağlık Bakanlığı'na kadro tahsisi ve doğrudan yatırımları teşvik eden tasarılar bulunuyor. 
     Ergene Nehri'nde kirlenme ve çözüm önerileri konusunda oluşturulan Araştırma Komisyonu Raporu 27 Mayıs Salı günü TBMM Genel Kurulu'nda ele alınacak. Aynı gün, Türkiye Halk Bankası'nın 1997 yılı hesap ve işlemleri ile AOÇ'nin 1998-1999 yılı hesapları ve buna ilişkin KİT Komisyonu raporları da görüşülecek. Salı günü sözlü sorular görüşülmeyecek ve Genel Kurul bu üç konu bitinceye kadar çalışacak. 
     Sağlık Bakanlığı'na 11 bin 200 doktor kadrosu tahsis edilmesini öngören tasarı ile doğrudan yatırımları teşvik eden yasa tasarısı da Genel Kurul'un bu hafta ele alacağı konular arasında bulunuyor. 
     
     6. UYUM PAKETİ 
     Yarın toplanacak Bakanlar Kurulu'nda ele alınacak olan 6. Avrupa Birliği Uyum Paketi'nin hafta içinde Meclis'e sevkedilmesi bekleniyor. 
     AK Parti, paketin kısa sürede yasalaşması yerine kamuoyunda tartışılmasını amaçlıyor. Bu nedenle paketin bu hafta komisyonda görüşülmesi, gelecek hafta Genel Kurul'a indirilmesi düşünülüyor. 
     
     SİT ALANLARI 
     Hazine'ye ait malların satışı ve yönetiminin kolaylaştırılması, 1. derece SİT alanlarında kalan taşınmazlarda yüzde 6 oranında yapılaşmaya gidilmesi, 4. sınıftan yukarı tarım arazilerinin yatırımların teşviki kapsamında kullanıma açılması, yabancı gerçek kişilerle ticaret şirketlerinin karşılıklı olmak kaydıyla taşınmaz edinmelerini ve trafik cezalarının da kredi kartı ile ödenmesini öngören yasa tasarısı, tali komisyon olan İçişleri Komisyonu'nda 28 Mayıs Çarşamba günü ele alınacak. 
     Yürürlükteki çok sayıda yasada değişiklik yapan tasarı, sanayi bölgeleri ve sanayi siteleri ile üretim alanlarının ve toplu konut üretiminin teşvik edilmesini, köy ve beldelerdeki tarım arazilerinin kullanıcılara taksit imkanı da verilerek satışının kolaylaştırılmasını da içeriyor. TBMM Dışişleri Komisyonu, geçen hafta görüşmeye başladığı ''medeni ve siyasi haklar'' ile ''ekonomik, sosyal ve kültürel haklar''a ilişkin uluslararası sözleşmelerin onayını uygun bulan tasarıları 27 Mayıs Salı günü ele alacak. Meclis'teki araştırma komisyonları da çalışmalarını sürdürecek. 
     
</TEXT>
</DOC>
