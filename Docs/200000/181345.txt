<DOC>
<DOCNO> 181345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur22.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı aşiret reislerine mesaj "Irak'a polis gücü olarak gitmeyiz" 
</HEADLINE>
<TEXT>

     Irak Aşiretler Konfederasyonu heyetiyle Ankara'da yapılan görüşmelerde, Türkiye'nin Irak'a polis gücü olarak değil, istikrarı sağlamak üzere gidebileceği vurgulandı. 
     Irak'a asker gönderme konusunda bölge halkının nabzını tutmaya çalışan Türkiye, bu yöndeki temaslarını gerek Irak'ta, gerekse Ankara'ya gelen heyetlerle sürdürüyor. 
     Irak'taki yaklaşık 1000 kadar aşiretin oluşturduğu Aşiretler Konfederasyonu heyetiyle, kısa bir bölümüne Dışişleri Bakanı ve Başbakan Yardımcısı Abdullah Gül'ün de katıldığı bir toplantı yapıldı. 
     Edinilen bilgiye göre, aşiret heyetine, Türkiye'nin kararını vermesi durumunda, Irak'a polis gücü olarak değil, istikrarı sağlayacak bir unsur olarak gitmek istediği noktası vurgulandı. Bu görüşmenin, Türkiye'nin Irak'taki çeşitli grup ve unsurlarla devam ettirdiği danışma sürecinin bir parçası olduğunu söyleyen diplomatik kaynaklar, aşiret liderlerine, Türkiye'nin Irak'ta istikrar sağlanması ve ülkenin normale dönmesine yardımcı olmak istediğinin aktarıldığını belirttiler. 
     Aşiretler Konfederasyonu heyetinin, Ankara'daki temaslarının ardından İstanbul'a giderek, iş çevreleriyle bir araya gelmesi bekleniyor. 
     
</TEXT>
</DOC>
