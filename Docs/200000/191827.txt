<DOC>
<DOCNO> 191827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko18.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün Asgari ücret değil, bitkisel hayat ücreti 
</HEADLINE>
<TEXT>

     Ankara Ticaret Odası'nın ATO ''Türkiye'de Asgari Ücretli Olmak'' konulu araştırması, asgari ücret konusunda Türkiye'nin Avrupa'nın fersah fersah gerisinde olduğunu ortaya koydu. 
     ATO'dan yapılan yazılı açıklamada, söz konusu araştırmanın sonuçlarına yer verildi. Buna göre, Türkiye'de bir asgari ücretli 225 milyon lira kazanırken, aynı ücretli Portekiz'de 630 milyon, Slovenya'da 782 milyon, İspanya'da 798 milyon, Yunanistan'da 892 milyon, Malta'da 959 milyon, İrlanda'da 1 milyar 948 milyon, İngiltere'de 1 milyar 990 milyon, Fransa'da 2 milyar 151 milyon, Belçika'da 2 milyar 183 milyon, Hollanda'da 2 milyar 238 milyon, Lüksemburg'ta 2 milyar 422 milyon lira kazanıyor. 
     Bir başka deyişle asgari ücret bazında yaklaşık 3 Türk 1 Portekizli, 4 Türk 1 yunanlı, 9 Türk 1 İrlandalı, 10 Türk 1 Fransız ve 11 Türk 1 Lüksemburglu ediyor. 
     Dünya Bankası, günlük 1 doları 1 milyon 510 bin lira altındaki kazancı ''uluslararası yoksulluk sınırı'' olarak kabul ediyor. Türkiye'de asgari ücretli bir işçinin dört kişilik ailesinde kişi başına günlük 1 milyon 875 bin lira düşüyor. Buna göre, Türkiye'de 5.5 milyon kişi asgari ücretli aileleriyle birlikte 22 milyon kişi, yani Türkiye nüfusunun üçte biri uluslararası yoksulluk sırının dibinde yaşıyor. 
     Asgari ücret, dört kişilik bir ailenin bir ay boyunca sabah kahvaltısında, öğle ve akşam yemeklerinde ancak ikişer simit yemelerini olanaklı kılıyor. 
     
     ÇOK ÇALIŞIP AZ KAZANIYORUZ 
     Türkiye'de asgari ücretli, çalışma süresi bakımından da dezavantajlı durumda... Çalışma süresi yıllık bazda Fransa'da bin 561 saat, Almanya'da bin 666 saat, Norveç'te bin 703 saat, İtalya'da bin 718 saat, Belçika'da bin 722 saat, İspanya'da bin 743 saat, Yunanistan'da bin 744 saat, Avustralya'da bin 757 saat, İsveç'te bin 775 saat, İrlanda'da bin 779 saat iken Türkiye'de 2 bin 154 saat. Buna göre bir Türk, bir Fransız'dan 593 saat, Alman'dan 488 saat, Norveçliden 451 saat, İtalyan'dan 436 saat, Belçikalıdan 432 saat, İspanyol'dan 411 saat, Yunanistanlıdan 410 saat, Avustralyalıdan 397 saat, İsviçreliden 379 saat, İrlandalıdan 375 saat daha fazla çalışıyor. 
     
     ATO BAŞKANI AYGÜN 
     Araştırma sonuçlarını değerlendiren ATO Başkanı Sinan Aygün, Asgari Ücret Yönetmeliği'nde asgari ücretin ''işçinin gıda, konut, giyim, sağlık, ulaşım ve kültür gibi zorunlu ihtiyaçlarını günün fiyatları üzerinden asgari düzeyde karşılamaya yetecek ücret'' olarak tanımladığını belirterek, şunları söyledi 
     ''Asgari ücretli 225 milyon lirayla bunların hangisini karşılayabilir Çadırda yaşasa, işine yürüyerek gidip gelse, mum ışığında otursa, battaniye altında asınsa, su ve telefon kullanmasa, çocuklarını okula göndermese bile bu parayla karnını doyurması mümkün değil... Türkiye'de asgari ücretlilerden mucize gerçekleştirmeleri bekleniyor.'' Aygün, Asgari ücret belirlenirken sadece işçinin değil bakmakla yükümlü olduğu ailesinin de dikkate alınması gerektiğini bildirdi. 
     Asgari ücretin vergi dışı bırakılmasını isteyen Aygün, ''Bu yıldan başlayarak vergilerde kademeli bir indirime gedilebilir. 3 yıl içerisinde de vergiler tamamen kaldırılmalıdır. Bu hedef konulmazsa kimsenin bu konuya el atacağı yok. Vergilerin kaldırılmasının bütçeye yükü 4.5 katrilyon lira... Hükümet 22 milyon kişi için bu fedakarlığı yapmalı'' dedi. 
     
     BİR KİLO KIYMA İÇİN 11.5 SAATLİK ÇALIŞMA GEREKİYOR 
     Aygün, asgari ücretle çalışan bir işçinin 1 kilo kıyma almak için 11.5 saat, bir kilo peynir almak için 5.5 saat, bir kilo zeytin almak için 4.6 saat, 1 litre süt almak için 1 saat 9 dakika, 1 ekmek almak için 22 dakika çalışması gerektiğini kaydetti. 
     Türkiye'deki asgari ücret politikasının ILO sözleşmelerine de aykırı olduğunu savunan Aygün, 131 sayılı ILO sözleşmesinin asgari ücret belirlenirken ''işçinin ve ailesinin gereksinimlerinin dikkate alınmasını'' temel ilke olarak benimsediğini hatırlattı. 
     Avrupa Sosyal Şartı'nın da tüm çalışanların ''kendilerine ve ailelerine yeterli bir yaşam düzeyi sağlamak için adil bir ücret alma hakkına'' sahip olduklarını belirttiğini anımsatan Aygün, 4 Kasım'da toplanacak Asgari Ücret Tespit Komisyonu'nun Türkiye'nin de imzaladığı uluslararası sözleşmeleri ve Türkiye gerçeklerini dikkate almasını istedi. 
     
     İŞÇİ DE İŞVERENDE MEMNUN DEĞİL 
     Aygün, bir asgari ücretlinin işverene maliyetinin 427 milyon 275 bin 774 lira olduğunu belirterek, bu paranın sadece 225 milyon 999 bin lirasının çalışanın eline geçtiğini, geriye kalan 201 milyon 276 bin 774 lirasının da işçi ve işveren hissesi olarak vergi ve prime kesildiğini söyledi. 
     Kesintilerin asgari ücrete oranının yüzde 89'a ulaştığını vurgulayan Aygün, bu oranın Avrupa Birliği ülkelerinde yüzde 24.4, OECD ülkelerinde yüzde 18.3, Almanya'da yüzde 22.1, İngiltere'de yüzde 23.5, Japonya'da yüzde 9.6 Meksika'da ise yüzde 1.4 olduğunu kaydetti. 
     
</TEXT>
</DOC>
