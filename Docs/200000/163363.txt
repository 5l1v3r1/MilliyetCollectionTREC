<DOC>
<DOCNO> 163363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/dunya/adun.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran gözünü kararttı 
</HEADLINE>
<TEXT>

Gösterilerle çalkalanan İran, ABD ile gerginliği tırmandırıyor. Tahran'ın Saddam'ın işsiz kalan silahlanma uzmanlarını füze geliştirmek için işe aldığı ileri sürüldü 
     DIŞ HABERLER SERVİSİ 

     Üniversite öğrencilerinin beş günden beri devam eden rejim aleyhtarı gösterilerine çok sert karşılık veren İran, gizli silahlanma çalışmalarına da hız vererek bölge ülkeleri ve Batı dünyasındaki endişeleri artırdı. Tahran'ın sağduyudan yoksun adımlar atarak ABD ile gerginliği tırmandırdığı yorumları yapılıyor. 
     İngiliz "Sunday Telegraph" gazetesine göre Tahran, devrik Irak lideri Saddam Hüseyin'in füze geliştirme programının bir numaralı sorumlusu Şii General Mudher Sadık Sabea'yı himayesi altına aldı. Amerika tarafından aranan ancak bir türlü bulunamayan General Sabea, İran'da üslenen şeriatçı Bedr Tugayları adlı silahlı örgüt tarafından korunuyor. 
     Diyala'daki eviyle İran arasında mekik dokuyan Iraklı General Sabea'nın, Saddam rejiminin devrilmesinden sonra işsiz kalan Iraklı silahlanma uzmanlarını İran adına işe aldığı belirtildi. İran'ın özellikle füzeler için katı yakıt geliştirme teknolojisinde uzman olan bilim adamlarına talip olduğu, böylece elindeki Şahap füzelerinin menzilini Avrupa ülkelerini vurabilecek mesafelere çıkarmak istediği bildirildi. 
     
     Mollalara sert uyarı 
     Öte yandan beş gecedir süren gösterilere İranlı muhalif aydınlardan destek geldi. Aralarında Cumhurbaşkanı Muhammed Hatemi'nin yakın arkadaşları, gazeteciler, entelektüeller, öğrenci liderleri, reformcular hatta din adamlarının da bulunduğu 248 muhalif, yayınladıkları "sert" bildiride mollaların mutlak h kimiyetini eleştirdi. Muhalifler, İran halkının yöneticilerini eleştirme, hatta iktidardan düşürme haklarının bulunduğunu vurguladı. Bildiride ayrıca, "İlahi ya da mutlak güç konumunda bulunmak ya da insanları böyle bir konuma sokmak, Allah'a aykırılıktır ve insan onurunun ayaklar altına alınmasıdır" denildi. 
     Bu arada önceki gün güneydeki Şiraz ve İsfahan ile güneybatıdaki Ahvaz kentlerinde rejim karşıtı gösteriler düzenlendi. Çıkan olaylarda çok sayıda dükk nın camları kırıldı. Şiraz'da 109 kişi tutuklandı. 
     
Göstericilere Bush'tan destek      ABD Başkanı George Bush, İran'daki demokrasi yanlısı gösterileri olumlu bulduğunu söyledi. Rejim karşıtı gösterilerin özgürlük yolunda olumlu bir adım olduğunu savunan George Bush, "Bu, özgür İran yolunda, insanların kendilerini ifade etme sürecinin başlangıcı" dedi. Özgürlüğün, güçlü bir dürtü olduğunu ifade eden ABD Başkanı, "Bir gün özgürlüğün her yerde hüküm süreceğine inanıyorum" diye konuştu. 
     
     Uydu yayını susturuldu 
     Bush yönetimini İran'ın içişlerine karışmakla suçlayan Tahran ise, protesto gösterilerini halka duyuran tek kanal olan ve uydudan yayın yapan Ulusal İran Televizyonu'nu parazit yaparak susturdu. ABD'de son İran Şah'ının oğlu Rıza Pehlevi tarafından yönetilen televizyon sansürsüz Farsça yayınlarıyla özellikle İran'daki gençlerin yoğun ilgisini çekiyordu. 
     

</TEXT>
</DOC>
