<DOC>
<DOCNO> 157595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yazar/uras.html </URL>
<DATE> 2003/05/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kamu kuruluşlarının 'bölge müdürlükleri' 
</HEADLINE>
<TEXT>

     Basına yansıyan haberlere göre, AKP hükümeti mayıs ayı sonuna kadar kapatılması gereken 73 bölge müdürlüğüne personel atamaları yapmaya başladı. Bu atamaların yirmi kadarı Cumhurbaşkanı'nın imzasını gerektiren üst düzey kadrolara yapılan atamalardı. Cumhurbaşkanı, "bölge müdürlükleri ile başmüdürlüklerin kapatılacağı gerekçesiyle" atama kararlarını imzalamayarak hükümete iade etti. Bunun üzerine AKP hükümeti 5 Nisan 2002 tarihli Resmi Gazete'nin mükerrer sayısında yayımlanan 2002 3849 sayılı kapatma kararını iptal etti. Bugüne kadar kapatılmayanlar bundan sonra kapatılmayacak. 
     Sayın okuyucularım soracaklar "Ay sonuna kadar kapatılacak bölge müdürlüklerine ve başmüdürlüklere, kapatılacağı biline biline hükümetçe neden atama yapılmak istenir ki Şunun için istenir "Buralara tayin edilenler devlet kadrosunda hak sahibi haline geliyor. Bölge müdürlüklerinde veya başmüdürlüklerde çalışanlar, kapatmadan sonra aynı kurumun bir başka biriminde veya başka kamu kurum ve kuruluşlarında görevlendiriliyor. Bölge müdürlüklerinin ve başmüdürlüklerin kaldırılması kamu kuruluşlarında yeniden yapılanmaya ve tasarrufa dönük çalışmaların bir bölümünü teşkil ediyordu. Bu uygulama, IMF programının da bir parçasıydı. IMF'ye sunulan 5 Nisan 2003 tarihli niyet mektubunda uygulamanın tamamlanamadığı ve beklenen tasarrufun sağlanamadığı belirtilmişti. 
     Bölge müdürlükleri ve başmüdürlükleri, kamu hizmetlerinde bazı yetki ve sorumlulukların Ankara'dan, bölgelere kaydırılması amacıyla kuruldu. Ancak beklenen olmadı. Bürokratik kademeler arttı. Kadrolar arttı. Bürokrasi arttı. Masraf arttı. Etkinlik azaldı. Bölgelerde çok sayıda personel ve makine varken iş yapılamaz hale geldi. Bir bölgede Karayolları, Köy Hizmetleri, Orman, DSİ gibi kuruluşların araç ve makine parklarında çok sayıda benzer araç ve makine varken, çok sayıda elemanları varken, valiler, kaymakamlar en basit yerel hizmetler için bunlardan yararlanamaz hale geldi. Bölge müdürlükleri ve başmüdürlükler partililerin yemliği oldu. Çok sayıda insanla doldu. Buralarda insan ve araç bol iken, işler "partili müteahhitler" eliyle yürütülmeye başlandı. 
     Bölge müdürlükleri ve başmüdürlüklerinin kaldırılması ile ilçelerdeki, illerdeki kamu kurum ve kuruluşlarının yöneticileri doğrudan Ankara'ya muhatap hale geliyor. Valiler, kaymakamlar doğrudan kendi şehirlerindeki birimler ile ilişki içine giriyor. Bölge müdürlükleri ile başmüdürlüklerdeki yetki, araç ve gereç il ve ilçe birimlerine dağıtılıyor. 
     AKP milletvekillerinin baskısı ile kapatma kararını iptal eden AKP hükümetinden yapılan açıklamada ise, "hazırlanmakta olan Kamu Yönetimi Temel Yasa tasarısı ile Yerel Yönetimler Yasa tasarısında tüm bölge müdürlükleri ile başmüdürlüklerin kapatılması öngörüldüğünden, karışıklığı önlemek için, daha önce yürürlüğe giren kapatma kararının iptal edildiği" belirtiliyor. 
     
     

</TEXT>
</DOC>
