<DOC>
<DOCNO> 161057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo35.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman bu hafta karar veriyor.. 
</HEADLINE>
<TEXT>

     İtalya Birinci Basketbol Ligi play-off yarı finalinde, dün aksam evinde oynadığı maçta Benetton Treviso'ya 77-63 yenilip, seride 3-1 yenik duruma düşerek elenen Montepaschi Siena'nın Türk antrenörü Ergin Ataman, ''Bir hafta içinde geleceğime karar vereceğim'' dedi. 
     Dünkü maçta ilk yarının bitimine 1 saniye kala hakem tarafından dışarı atılan Ataman, gazetecilere yaptığı açıklamada, ''Play-off'a yarı finalde veda etmek üzücü ama yine de kötü bir sezon geçirdiğimizi düşünmüyorum'' diye konuştu. 
     Hakem Colucci'nin Ford'a teknik faul vermesine sinirlenmesi nedeniyle sahadan dışarı atılan Ataman, bu konuyla ilgili de ''Colucci'nin kararında suçum yok. Her türlü ihtimalde hakemler İtalyan antrenörleri tercih ediyorlar. Belki yabancı olarak çok iyi görmedim. Messina Benetton'un antrenörü gibi muamele görmeyi istiyorum. Kulüp bu olay üzerinde düşünmeli'' dedi. 
     Sezon içinde Siena takımı taraftarlarıyla arasında bazı sorunlar yaşayan ve takımı inişli çıkışlı bir grafik sergileyen Ataman, bir hafta kadar dinlenip, ondan sonra geleceğiyle ilgili kararı kesin olarak vereceğini söyledi. 
     Montepaschi Siena Kulübü ile halen 1 yıllık sözleşmesi bulunan Ataman, henüz hiçbir kulüple görüşmediğini, kısa bir süre dinlenip, geçen sezon yaşadıklarının bir değerlendirmesini yaptıktan sonra kararını vereceğini kaydetti. 
     Öte yandan, dün akşamki maçta 3 sayı, 10 ribauntla oynayan ve 37. dakikada 5 faulle dışarı çıkan Mirsad Türkcan'ın Siena takımı taraftarları tarafından ıslıklandığı bildirildi. 
     Montepaschi Siena'da ilk sezonunu tamamlayan Türkcan'ın da antrenörü Ataman gibi bu yıl taraftarlarla yıldızı barışmadı. 
     
</TEXT>
</DOC>
