<DOC>
<DOCNO> 157442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/sazak.html </URL>
<DATE> 2003/05/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beşiktaş Matrix gibi 
</HEADLINE>
<TEXT>

     Gençlerbirliği'ni dün Ankara'da 2-1 yenen Beşiktaş'ın şampiyon olabilmesi için kalan iki maçta tek puan alması yetiyor. Burdan sonra ancak bir mucize Kartal'ı 100. yılda şampiyonluktan edebilir 
     Beşiktaş, haftaya İnönü'de G.Saray'ı ağırlayacak. Ankaragücü galibiyetine karşın GS ile arasındaki 5 puanlık fark, büyük avantaj. 
     Yedi yıldır şampiyonluk yüzü göremeyen 'Havuç nesli'nin Çocuklar Duymasın'ın Emre'si aksine bizim çocukluğumuzun Ankara maçları Beşiktaş'ın zaferleriyle doluydu. 
     1965 - 66 ve 1967 sezonunda şampiyon olan kadroyu ezbere sayardık 
     Necmi Sabri , Erkan, Fehmi, Suat, Sami, Süreyya, Yusuf, Güven, Sanlı, K. Ahmet, Faruk. 
     1960'lı yıllarda Birinci Lig'de başkenti temsil eden takım sayısı çoktu. Ankaragücü ve Gençler dışında, Hacettepe, PTT, Şekerspor, Ankara Demirspor maçları nedeniyle 'üç büyükler' hemen her hafta deplasmana gelirlerdi. 
     Yabancı futbolcu olarak Beşiktaşlı Kuzman'ı anımsıyorum. 
     Şampiyon takımın antrenörü Spajiç'ti. 
     Çocukluğumun Beşiktaş albümünden kalan son resim 1966 - 1967 şampiyonluğuydu. 
     15 yıl Türkiye Birinci Ligi'nde şampiyonluk kupası göremedik. 
     1982 - 83 sezonunda yüzler güldü. 
     1990'larda ise Seba döneminde 'altın yıllar' başladı. Üç sezon üst üste şampiyon oldu, Beşiktaş. Hiç yenilgi almadan ligi tamamladı, Metin, Ali, Feyyaz fırtınası esti, rakip kaleler ve seyirci gole doydu. 
     Kartallar, 1995 - 96 sezonundan itibaren şampiyonluk yarışından koptu. 
     2003 son yedi yılın en parlak dönemi. 
     Ancak Beşiktaş tarihi, kaçan şampiyonluklarla dolu olduğu için temkini elden bırakmamak gerekiyor. 
     Gürel Yurttaş'ın yazdığı 'Beşiktaş Tarihi'nde çarpıcı sayfalar var. Bugünkü puan sıralamasına en yakın örnek 1992 - 93 sezonu. Beşiktaş, Galatasaray, Fenerbahçe ve Kocaelispor... Hepsi şampiyon adayı. Son haftaya girildiğinde Galatasaray ve Beşiktaş'ın puanları eşitleniyor. GS, 66 gol atıp 21 gol yemiş. BJK ise 65 gol atıp 22 gol yemiş. 
     Galatasaray deplasmanda Ankaragücü ile Beşiktaş da İnönü'de Gençlerbirliği ile oynayacak. 
     Bugünkü hakem spekülasyonlarının bile hafif kalacağı 'şike' iddiaları manşetlerde Galatasaray, Ankaragücü kalecisi Zalad ile anlaşmış Gençlerbirliği'ne 'teşvik primi' önerilmiş. 
     30 Mayıs 1993 günü maçlar başladı. 
     Galatasaray ilk yarıda 5 - 0 öne geçmişti. Beşiktaş ise Gençlerbirliği karşısında 2 - 1 galipti. Zalad sayesinde Galatasaray maçı 8 - 0 bitirince 3 - 1'lik Gençlerbirliği galibiyeti Beşiktaş'a yetmedi. Kartal şampiyonluğu averajla kaybetti. 
     Beşiktaş'ın tarihinde dramatik yol kazaları az değil. 1984 - 85 sezonunda garanti diye bakılan şampiyonluk, son maçta İnönü'de Fenerbahçe karşısında 2 - 1 öndeyken Teknik Direktör Stankoviç'in son dakikalarda yaptığı oyuncu değişikliğinin ardından yenilen golle Beşiktaş'ın elinden kaçtı. 
     Şampiyonluk bu defa Beşiktaş'a daha yakın. Kartal kupaya uçuyor. 
     
     

</TEXT>
</DOC>
