<DOC>
<DOCNO> 182904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko09.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Frederic Sicre Türkiye'nin Ortadoğu'da büyük sorumlulukları var 
</HEADLINE>
<TEXT>

     Davos toplantılarını düzenleyen Dünya Ekonomik Forumu'nun WEF Başkan Yardımcısı Frederic Sicre, Türkiye'nin, bulunduğu bölgede, özellikle Irak üzerindeki etkisinin çok büyük olduğunu bildirerek, ''stratejik bir ülke olarak bölgede büyük sorumlulukları da bulunuyor'' dedi. 
     Frederic Sicre, Hükümet yetkilileri ve iş dünyası temsilcileriyle görüşmek üzere geldiği Ankara'da, forumun, Türkiye'ye büyük önem verdiğini bildirdi. 
     Sicre, Türkiye'nin, Ortadoğu bölgesindeki barış ve istikrar açısından anahtar bir ülke olduğunu vurguladı. 
     
     TÜRKİYE'NİN DAVOS'TAKİ ÖNEMİ... 
     Frederic Sicre, Türkiye'nin, bulunduğu bölgede, özellikle Irak üzerindeki etkisinin çok büyük olduğunu belirterek, stratejik bir ülke olarak bölgede büyük sorumluluklarının da bulunduğunu ifade etti. 
     Ortadoğu bölgesindeki barışın ve istikrarın, dünya istikrarı açısından önemli olduğunu vurgulayan Sicre, Türkiye'ye geliş sebeplerinden birisi olarak, Davos toplantıları çerçevesinde, Türkiye'nin, bölgedeki barış için nasıl katkıda bulunabileceğini görmek olarak gösterdi. 
     Davos'un gelecek yılki temasının, ''Refah ve Güvenlik İçin İşbirliği'' çerçevesinde olacağını vurgulayan Sicre, Türkiye'nin, bu toplantıda, güçlü bir şekilde temsil edilerek, bölge barışı ve bölgenin ekonomik refahı konusundaki önerilerini öğrenmek istediklerini, ayrıca Türkiye'nin demokratik yapısıyla bölgede bir model oluşturabileceğini söyledi. 
     Forum olarak, İstanbul'da bir zirve düzenlemek istediklerini, bu konuda uluslararası toplumun da ilgisi bulunduğunu vurgulayan Sicre, Ankara ve İstanbul'daki bu ziyaretleri sırasında, böyle bir zirvenin ön görüşmelerini de yapacaklarını ifade etti. 
     
     MAKRO EKONOMİK HEDEFLER... 
     Ekonomide ve yapısal önlemlerde olumlu bir gidişin olduğunu vurgulayan Sicre, Avrupa Birliği AB yolunda da gerekli reformların gerçekleştirildiğini kaydetti. 
     Enflasyonda, yüzde 20'lik yılsonu hedefinin yakalanabileceğini, şuandaki trendin de bunu gösterdiğini belirten Sicre, ekonomik büyümeyi ise yüzde 6 olarak tahmin ettiklerini ifade etti. 
     
     AVRUPA BİRLİĞİ MÜZAKERELERİ... 
     AB'ye ilişkin gerekli reformların gerçekleştirildiğini ve bu yolda, ekonomik ve siyasi kriterlerin yerine getirilmekte olduğunun altını çizen Sicre, bu trendin sürmesi halinde, 2004 yılı sonunda, AB'nin, Türkiye'ye bir müzakere tarihi verme olasılığının yüksek olduğunu ifade etti. 
     Sicre, bölgesinde etkin olan Türkiye'yi AB üyesi olarak görmek istediklerini de vurguladı. 
     
     TÜRKİYE'NİN DAVOS'A İLGİSİ... 
     Frederic Sicre, Türkiye'nin eski cumhurbaşkanlarından Turgut Özal zamanında Davos'un Türkiye için çok önemli olduğunu, fakat Özal ile AK Parti hükümeti arasındaki dönemin Türkiye'nin Davos'u unuttuğu bir dönem olarak hatırlanacağını vurguladı. 
     Sicre, bu boşluk döneminin, işadamlarının, siyasi liderlerin katılımına bağlı olarak Davos'a ilgi göstermelerinden kaynaklandığını belirterek, Davos'u, vizyon sahibi iş dünyası ve hükümet yetkilisinin yer aldığı, bölgesel ve küresel sorunlara çözüm aradığı bir platform olarak tanımladı. 
     
</TEXT>
</DOC>
