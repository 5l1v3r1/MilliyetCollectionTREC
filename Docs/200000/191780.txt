<DOC>
<DOCNO> 191780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun03.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari "Bağdat'taki saldırılar El Kaide izi taşıyor" 
</HEADLINE>
<TEXT>

     Irak Dışişleri Bakanı Hoşyar Zebari, Bağdat'ta dün düzenlenen, onlarca kişinin öldüğü intihar saldırılarının, terör örgütü El Kaide'nin izlerini taşıdığını bildirdi. 
     Zebari, ''saldırıların şeklinin Iraklıların doğasına ters olduğunu'' söyledi. 
     BM Genel Sekreteri Kofi Annan da Uluslararası Kızılhaç Komitesi merkezine düzenlenen saldırıyı ''insanlığa karşı suç'' olarak niteledi. 
     Öte yandan, ABD Dışişleri Bakanı Colin Powell, Kızılhaç, yardım kuruluşları ve BM'den, saldırılara rağmen Irak'ta kalmalarını istedi. 
     Bu kuruluşların çalışmalarına ihtiyaç olduğunu söyleyen Powell, ''Eğer Irak'tan çekilirlerse teröristler kazanmış olur'' dedi. 
     Bağdat'ta dün düzenlenen intihar saldırılarının hedeflerinden biri olan Uluslararası Kızılhaç Komitesi, Irak'taki yabancı çalışanlarının tahliye edilmesi yönünde henüz karar almadığını açıklamış, ancak Cenevre ve Bağdat'taki yetkililerin durumu incelediğini ve alınabilecek önlemleri görüştüğünü bildirmişti. 
     
</TEXT>
</DOC>
