<DOC>
<DOCNO> 194406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo12.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecrübe, tecrübe, tecrübe ... 
</HEADLINE>
<TEXT>

     A Bayan Voleybol Milli Takımı, Japonya'daki 9. Dünya Kupası'nda ABD'ye 3-2 yenilerek 5. yenilgisini alırken, antrenör Reşat Yazıcıoğulları, ''Tecrübe eksikliğinden kaybettik'' dedi. 
     ABD'yi galibiyetinden dolayı kutlayan Reşat Yazıcıoğulları, maçtan sonra yaptığı açıklamada, ''Bugün takımım çok iyi oynadı ancak tecrübe eksikliği yüzünden kazanmayı başaramadık'' diye konuştu. 
     ''Bugün sahada çok iyi 2 takım vardı'' diyen Yazıcıoğulları, hakemlerin verdikleri yanlış kararlara dikkati çekerek, hakemlerin yeteri kadar iyi olmadıklarını kaydetti. 
     Japonya yenilgisine dek kupada takımına en çok sayı kazandıran oyuncu unvanını kimseye kaptırmayan başarılı smaçör Neslihan Demir ise ABD maçıyla ilgili olarak, ''ABD çok iyi bir takım, onları galibiyetlerinden dolayı kutluyorum. Biz onlarla denk bir takımız ama onlar kazandı. Çünkü bizden çok daha fazla deneyimliler'' diye konuştu. 
     ABD'nin Japon antrenörü Toshiaki Yoshida da, Türkiye'nin çok zorlu bir rakip olduğunu belirterek, ''Çok zorlu bir maç olacağını düşünmüştüm, öyle de oldu. Türkiye ile daha önce de Rusya'da buna benzer bir maç yapmıştık. Çok iyi bir takım ve nasıl oynayacaklarını çok iyi biliyorlar. Bu maçta, takımımın servislerini başarısız buldum'' dedi. 
     
</TEXT>
</DOC>
