<DOC>
<DOCNO> 153129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/siyaset/siy02.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB 2005'ten önce olmaz... 
</HEADLINE>
<TEXT>

Türkiye, AB'ye tam üyelik tarihini öne çekmeye çalışırken Verheugen, "Ordu, siyasilerin kontrolünde olmalı, siyasiler ordunun değil" dedi 
     GÜVEN ÖZALP Brüksel 

     Ankara, Kopenhag kriterlerinden kaynaklanan sorumluluklarını yerine getirerek Avrupa Birliği'yle AB tam üyelik müzakerelerinin başlangıç tarihini öne çekmeyi hedeflerken, Brüksel'den "Müzakereler 2005'in ilk yarısından önce olmaz" mesajı geldi. Avrupa Parlamentosu Dışişleri Komitesi'nde AFET konuşan AB Komisyonu'nun Genişlemeden Sorumlu Üyesi Günter Verheugen, "Ordu siyasilerin kontrolünde olacak, siyasiler ordunun değil" dedi. AB Komisyonu'nun 2004'te rapor hazırlayacağını hatırlatan Verheugen, "Türkiye'nin reformlarını inceleyeceğiz, sonuçlar pozitif olur, siyasi koşullar yerine getirilirse müzakereler gecikmeden başlatılacak. Müzakereler ancak 2005 yılının ilk yarısında başlayabilir" diye konuştu. Verheugen, "2004'ün ikinci yarısı, reformların nasıl hayata geçirildiğinin görülmesi için kullanılacak" şeklinde konuştu. 
     
     Kontrol siyasilerde olmalı 
     Türkiye'de askerlerin rolüne de değinen Verheugen, konunun hassasiyetini bildiklerini, bu yüzden de bugüne kadar fazla üstüne gitmediklerini belirtirken, "Askerlerin rolü düzene sokulmalı" dedi. Verheugen, "Ordunun rolü bellidir. Ordu siyasilerin kontrolünde olacak, siyasiler ordunun değil" diye konuştu. Bazı kurumlarda askeri temsilcilerin bulunmalarının izahı olamayacağını savunan Verheugen, "Türkiye bu alanda da AB'ye uyum sağlamalı" dedi. 
     
     Üyelik cazip 
     Verheugen, Türkiye'nin AB'ye katılımının ekonomik ve jeostratejik açıdan cazip yanları bulunduğunu ancak bu katılımın sorunları da beraberinde getirebileceğini söyledi. Verheugen'in "sorunlara" ilişkin örnekleri ise, "kurumsal ve parasal alanlarda meydana gelecek çalkantılar" oldu. Türk hükümetinin AB sürecini çok ciddiye aldığını belirten Verheugen, "Türkiye'nin Avrupa'ya yaklaşması için cesaretlendirilmesi gerekiyor, bu amaçla dengeli önerilerde bulunmak yararlı olacaktır" dedi. Verheugen, "Türkiye'nin bugüne kadar yaptıklarını da görmek durumundayız" diye konuştu. Rumların AB'ye katılım antlaşmasını imzalamalarından sonra KKTC Cumhurbaşkanı Rauf Denktaş'ın karşılıklı geçişlere izin verilmesini memnuniyetle karşıladıklarını söyleyen Verheugen, Kıbrıs'ta çözüm şansını güçlü gördüğünü ifade etti. 
     


SİYASET 


















</TEXT>
</DOC>
