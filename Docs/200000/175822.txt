<DOC>
<DOCNO> 175822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/siy05.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'ye 114 kişiden adaylık başvurusu 
</HEADLINE>
<TEXT>

   ANKARA Milliyet 

   
   TRT Genel Müdürlüğü'ne adaylık için 114 kişi başvuruda bulundu. BBP üyeliği tartışma yaratan ve geçen adaylık seçimlerinin iptal edilmesine neden olan Mehmet Nuri Şahin de başvuru yapan isimler arasında yer aldı. Hükümetin adayı olarak gösterilen İstanbul Büyükşehir Belediyesi Kültür ve Sosyal İşler Daire Başkanı Şenol Demiröz ile Kanal 7 Washington Temsilcisi Zahit Akman'ın koltuğa en yakın isimler olduğu ifade ediliyor. RTÜK Başkanı Fatih Karaca'nın da Üst Kurul üyeleri tarafından aday isim olarak belirlenebileceği belirtiliyor. 
   Şahin ile Türk İslamcı olduğuna yönelik iddialar ortaya atılan Mustafa Ruhi Şirin'e şans tanınmazken, Demiröz isminin aday listesinde yer almasına kesin gözüyle bakılıyor. Demiröz dışında gazeteci Zahit Akman'ın da listede yer alacağı belirtiliyor. RTÜK gelecek hafta üç aday belirleyerek Bakanlar Kurulu'na bildirecek. Bakanlar Kurulu da atanmak üzere bir ismi Cumhurbaşkanı Sezer'in onayına sunacak. 
   
   
   
</TEXT>
</DOC>
