<DOC>
<DOCNO> 196195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur37.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagogda bulunan tabancalardan birinin sahibi saptanamıyor 
</HEADLINE>
<TEXT>

     Şişli ve Beyoğlu'nda 2 sinagoga yönelik bombalı saldırıdan sonra cesetler arasında bulunan 5 tabancadan 4'ünün, kimlere ait olduğu belirlendi. 
     Şişli'deki olay yerinde bulunduktan sonra Kriminal Polis Laboratuvarı'na gönderilerek incelenen tabancanın, Beth İsrael Sinagogu'nda görev yaparken şehit düşen polis memuru Bülent Bostanoğlu'na ait olduğu anlaşıldı. 
     Beyoğlu'ndaki olay yerinde bulunan 4 tabancadan 3'ünün de, Neve Şalom Sinagogu'nda görevli olan ve saldırı sırasında yaralanan 1 polis, 1 bekçi ve 1 güvenlik görevlisine ait olduğu belirlendi. Burada bulunan 1 tabancanın sahibinin ise henüz tespit edilemediği öğrenildi. 
     Bu arada, Şişli'deki saldırıda kullanılan 34 UHK 68 plakalı kamyonetin ruhsat sahibi olarak görünen ve olayla ilgili bilgisine başvurulmak üzere Bingöl'de gözaltına alınan Metin Ekinci, İstanbul'a getirilerek Terörle Mücadele Şube Müdürlüğü'nde sorguya alındı. 
     
</TEXT>
</DOC>
