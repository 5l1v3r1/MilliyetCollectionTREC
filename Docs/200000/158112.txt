<DOC>
<DOCNO> 158112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/dunya/dun04.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Albaya soruşturma 
</HEADLINE>
<TEXT>

     LONDRA Milliyet 

     Esir alınan Irak askerleri ile sivil halka karşı sözlü ve fiziksel şiddet uyguladığı iddia edilen İngiliz Albay Tim Collins hakkında soruşturma açıldı. 
     Irak'a Yarbay olarak giden ancak savaşın başında emrindeki 600 İngiliz askerini cesaretlendirici çok güçlü bir konuşma yaptığı için albay rütbesine terfi ettirilen Tim Collins'in bu uygulamalarıyla Cenevre Konvansiyonu'na aykırı hareket ettiği ve uluslararası yasaları çiğnediği ileri sürüldü. 
     İddialara göre, Albay Collins esir düşen Irak askerlerini tekme tokat dövdü. Iraklı sivillerin kafasına tabanca kabzasıyla vurdu, hatta bazı sivil liderlerin ayak diplerine ateş etti. 
     Times gazetesine göre, savaş sırasında siyah güneş gözlükleri ve ağzında purosuyla "karizmatik bir komutan" profili çizen albayın askerlerine yaptığı konuşma ABD yönetimini öylesine etkiledi ki, konuşma metni Oval Ofis'te ilan tahtasına asıldı. Ayrıca Prens Charles da albayı tebrik eden bir mesaj gönderdi. 
     Albay Collins, suçlamalarla ilgili olarak, "Ben yanlış bir şey yapmadım" dedi. 
     

</TEXT>
</DOC>
