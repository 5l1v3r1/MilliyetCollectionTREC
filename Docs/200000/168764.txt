<DOC>
<DOCNO> 168764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ilk sınavında 2-0 galip 
</HEADLINE>
<TEXT>

     Avusturya'nın Seefeld kasabasında yeni sezon hazırlıklarını sürdüren Galatasaray, burada yaptığı ilk hazırlık maçında Avusturya Birinci Lig takımlarından FC Wacker Tirol takımını 2-0 yendi. 
     Innsbruck kentinin olimpiyat stadı olarak bilinen Tivoli Stadı'nda yapılan ve 3 bin kadar Türk seyircinin de izlediği karşılaşmaya Galatasaray, Mehmet Bölükbaşı, Xavier, Hakan Ünsal, Orhan Ak, Batista, Pratez, Murat, Sabri, Revivo, Hasan Şaş ve Arif'ten oluşan 11'iyle başladı. 
     Karşılaşmanın ilk yarısında oldukça etkili bir oyun ortaya koyan sarı-kırmızılılar, 13. dakikada Arif ve 28. dakikada Sabri'nin golleriyle 2-0 üstünlük sağladı. Karşılaşmanın ilk yarısı da bu skorla tamamlandı. 
     Galatasaray ikinci yarıya, Orhan Ak ve Pratez dışında kalan 9 oyuncusunu da değiştirerek başladı. Bu devrede sarı-kırmızılı takımda kaleci Aykut, Suat Usta, İlker, Ömer, Ayhan, Cihan, Pinto, Berkant ve Ümit Karan görev alırken, 60. dakikada Pratez'in yerine Sedat, 70. dakikada da Orhan Ak'ın yerine Volkan Glatt oyuna girdi. 
     Galatasaray maçın ikinci yarısında da başarılı bir futbol ortaya koymasına rağmen, özellikle Ümit Karan'ın geliştirdiği ataklarda FC Wacker Tirol kalecisi gole izin vermedi ve karşılaşma Galatasaray'ın 2-0 üstünlüğüyle sonuçlandı. 
     Maç boyunca tribünlerde Türk bayrakları ve sarı-kırmızılı flamalarla tezahürat yapan Türk seyirciler, maçın bitiş düdüğüyle birlikte, polisin ve görevlilerin uyarılarına rağmen sahaya indiler. 
     Sarı-kırmızılı futbolcular büyük sevgi gösterilerinde bulunan seyirciler, görevlilerin uğraşları sonunda sahadan çıkarılabildi. 
     Avusturya'daki kamp çalışmaları 8 gün daha sürecek Galatasaray, 14-15 Temmuz'da yine İnnsbruck'ta yapılacak olan Alpencup-2003 Alpler Kupası 2003 Turnuvası'na katılacak. Sarı-kırmızılı takım bu turnuvadaki ilk maçını 14 Temmuz Pazartesi günü Almanya'nın Nürnberg takımıyla yapacak. 
     
     TERİM MÜCADELEDEN MEMNUN 
     FC Wacker Tirol karşılaşması sonrası açıklama yapan Galatasaray Teknik Direktörü Fatih Terim, henüz 10 günlük bir çalışma dönemi geçirmelerine ve fizik olarak hazır durumda olmamalarına rağmen çok iyi bir mücadele ortaya koyduklarını söyledi. 
     Terim, karşılaşmada tüm oyuncularının başarılı olduğunu belirtirken, özellikle genç futbolcu Sabri'nin kendisini memnun ettiğini ifade etti. 
     Terim, Frank de Boer'in transferiyle ilgili olarak, ''Dünya futbolunun önemli isimlerinden biri. Ayrıca saha içinde lider bir oyuncu. Bizim için önemli bir kazanç'' ifadelerini kullandı. 
     
</TEXT>
</DOC>
