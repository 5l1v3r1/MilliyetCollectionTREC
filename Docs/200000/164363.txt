<DOC>
<DOCNO> 164363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun37.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan Powell'a cevap Siyonistlerin kölesi... 
</HEADLINE>
<TEXT>

     Hamas örgütünün liderlerinden Abdülaziz Rantisi, ABD Dışişleri Bakanı Colin Powell'ın, ''Siyonistlerin gerçek kölesi olduğunu kanıtladığını'' söyledi. 
     İsrail'in geçen hafta düzenlediği bir füze saldırısında yaralanan Rantisi, Powell'ın ''aşırı dinci grup Hamas'ın barışın düşmanı olduğu ve icabına bakılması gerektiği'' yolundaki sözlerinin ardından, ''Colin Powell, Siyonistlerin gerçek kölesi, yalancı ve ikiyüzlü olduğunu kanıtladı'' dedi. 
     Rantisi, İsrail Başbakanı Ariel Şaron'un açıklamalarına ise ''bu tür sözlerin kendilerini yıldıramayacağı ve işgale karşı direnişi sona erdirmeye zorlayamayacağı'' karşılığını verdi. 
     Şaron, Filistin ile İsrail arasında kalıcı barış sağlanmasını öngören yol haritasında ilerleme sağlanmasının, ancak Filistin yönetiminin militanlara karşı sıkı tedbirler almasıyla mümkün olacağını belirterek, ''Terör sürdükçe, şiddet sürdükçe, bu kötü tahrikler sürdükçe ilerleme olmayacak, terörle barış olmayacak'' demişti. 
     
</TEXT>
</DOC>
