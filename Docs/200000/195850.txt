<DOC>
<DOCNO> 195850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/spo07.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez evi ısıttı 2-0 
</HEADLINE>
<TEXT>

   Sahasında maç kaybetmeyen Kocaelispor, lider Vestel Manisaspor'u ikinci yarıda yıktı, farklı Türk Telekomspor yenilgisiyle üzülen taraftarının gönlünü aldı 
      
   İKİNCİ Lig A Kategorisi'nin önemli randevusunda Kocaelispor, lider Vestel Manisaspor'a şans tanımadı ve altın değerinde üç puan kazandı. İlk yarıda iki takım da girdiği iki net pozisyonu gole çeviremedi. 42'de ev sahibi taraftarın centilmenlik dışı tezahüratları nedeniyle Orhan Erdemir birinci anonsu yaptırdı. İkinci devrede Körfez bastırdı, 55'te Mehmet'in düşürülmesiyle kazanılan penaltıyı Engin ağlara yolladı. 71'de sol kanattan gelişen atakta Yüksel kaleciyle karşı karşıya kaldı, plasesiyle skoru noktaladı. 
   
   Maçın karnesi 
   HAKEMLER Orhan Erdemir, Bülent Gökçü, Bahattin Duran 
   KOCAELİSPOR Hakan 7 - Cihat 7 , Selim 6 , İlker 7 - Mert Meriç 7 , Engin 7 , Serhat 7 , Ercan 6 Dideva Dk.80 5 , Mehmet 7 Abdulkadir Dk.89 - İdris 4 Yaşar Dk.32 6 Yüksel 7 
   VESTEL MANİSASPOR Bülent 4 - Yunus 5 , Kenan 4 , Hakan 5 - Kerem 5 , Nezir 5 , Deniz Kibar 4 Deniz Kaçan Dk.65 4 , Önder 4 Sezer Dk.78 4 , Oktay 4 Murat Karakoç Dk.24 4 - Kamer 5 , Hakan 4 
   GOLLER Engin Dk.55 - Pen. , Yüksel Dk.71 
   SARI KARTLAR Selim Kocaeli , Murat Ceylan V.Manisa 
   
   Denizli şaşkın    VESTEL Manisaspor Teknik Direktörü Mustafa Denizli oyunu kontrol altına almaya çalıştıklarını, ancak bunda başarılı olamadıklarını söyledi. Tecrübeli hoca, "Daha iyi bir futbol bekliyordum. Üç haftadır iyi bir seri yakalamıştık. Kaybettiğimiz için üzgünüz. Bu tür kazalar yaşanabilir. Lideriz ve bunu sezon sonuna kadar sürdürmek istiyoruz" açıklamasını yaptı. 
   KOCAELİSPOR Teknik Direktörü Hüseyin Kalpar ise, geçen hafta Başkent'te Türk Telekom'a 3 - 0 yenildiklerini hatırlattı ve "Vestel maçı çok önemli bir dönemeçti. Çok sevinçliyiz, istediğimiz gibi bitti" dedi. Taraftarlara da teşekkür eden Kalpar, "Sahamızda elde ettiğimiz sonuçlarda onların payı büyük. Hedefe ulaşacağımıza inanıyorum" ifadelerini kullandı. 
   
   
</TEXT>
</DOC>
