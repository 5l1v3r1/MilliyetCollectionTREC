<DOC>
<DOCNO> 185329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko27.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Müdürü Ek taşıt vergisini ödeyip kafanızı rahatlatın 
</HEADLINE>
<TEXT>

     Gelirler Genel Müdürü Osman Arıoğlu, temel hedeflerinin, kayıtdışı ekonomi ile mücadele olduğunu belirterek, ''Vergi barışının bir son uygulama olduğunu tüm mükelleflerimizin bilmesi ve bu fırsatı çok iyi değerlendirmeleri gerekiyor'' dedi. 
     Arıoğlu, Bursa Defterdarlığı'nda düzenlediği basın toplantısında, verginin bir ülkede tartışmasız en öncelikli konu olduğunu, alternatifinin ise borçlanmaktan geçtiğini ifade ederek, vergi kayıp kaçağının, sonuçta vergi kayıp kaçağına yolaçanlara da zarar verdiğini vurguladı. 
     Çok ciddi bir ekonomik programın yürütüldüğünü ve Ağustos ayı gerçekleşmelerinin de son derece olumlu olduğunu anlatan Arıoğlu, ancak bunu yeterli kabul etmenin mümkün olmadığını, 2003 sonu itibariyle faiz dışı fazla hedefinin sağlanması gerektiğini belirtti. 
     Arıoğlu, ''Temel hedefimiz kayıtdışı ekonomi ile mücadele'' derken, bu durumun mükellefeler arasında haksız rekabete neden olduğunu, vergi idaresinin bu haksızlığı ortadan kaldırmak zorunluluğu bulunduğunu, ancak görevin sadece devlette değil, tüm vatandaşlarda olduğunu dile getirdi. 
     
     EK TAŞIT VERGİSİ 
     Arıoğlu, Ek Taşıt Vergisi ödemesinde yarın son gün olduğuna da dikkati çekerek, bu uygulamanın halen yürürlükte bulunduğunu vurguladı. 
     Yasanın, Anayasa Mahkemesi'nin daha önceki Ek Motorlu Taşıtlar Vergisi'ni iptalindeki gerekçeler de gözönünde bulundurularak düzenlendiğini anlatan Arıoğlu, şöyle devam etti 
     ''Kamuoyunun gündemine gelen sadece bir mükellefle ilgili verilmiş yürütmeyi durdurma kararıdır. Bu kararın ülke çapında meydana getirdiği kafa karışıklığının, doğurduğu zararın son derece önemli boyutlara ulaştığını da ifade etmek istiyorum. Çünkü, bu kararın bir esprisi vardır o da şayet bu uygulama durdurulmazsa, mükellefin önemli ölçüde önlenemez zararlara uğrayacağıdır. Oysa burada söz konusu olan, büyük bir tüccarımızın, sadece 200 milyon liralık vergi ödemesidir. Bu yürütmeyi durdurma kararı verilmeden önce de ödeme gerçekleştirilmiştir. Yani ortada yürütmeyi durdurma kararının, davanın muhatabı mükellefe sağlayacağı bir avantaj söz konusu değildir. Çünkü bir yasa ancak Anayasa Mahkemesi tarafından iptal edilebilir.'' Arıoğlu, her mükellefin teker teker yargıya müracaat edebileceği yolundaki yorumlara da değinerek, şöyle konuştu 
     ''Peki bunun maliyeti ne Bunun maliyeti 58 milyon lira. Yani ödeyeceğiniz vergi, genel ortalama itibariyle 100 milyon lira civarındadır. Üstelik bu verginin konulduğu şartları da biliyorsunuz. Bu vergiyi ödememek için 58 milyon masrafla yargıya müracaat edeceksiniz. Hem de mahkemeler meşgul olacak. Ben vatandaşlarımıza, Anayasa hükümleri gözönünde bulundurularak yürürlüğe konulan bir yasanın hükümlerinden mutlak surette yararlanmaları gerektiğini ve en geç yarın akşama kadar bu vergiyi ödeyip kafalarının rahat ve huzur içinde olmasını tavsiye ediyorum. Çünkü bu vergiyi ödediğiniz takdirde faiz dışı fazla hedefimiz gerçekleşecek. Bir puanlık faizin maliyeti bu ülkede iyi bilinir. Zaten bir siyasi iktidar için en zor şey vergi koymaktır.'' 
     
     ENFLASYON MUHASEBESİ 
     Kayıtdışı ekonominin bugüne kadarki en büyük ''mazeretinin'' enflasyon muhasebesinin olmaması olarak gösterildiğine dikkati çeken Arıoğlu, enflasyonun son derece ciddi bir düşüş trendine girmesine rağmen, enflasyon muhasebesine ilişkin düzenlemenin meclis gündemine geldiğini, yasanın 1 Ocak 2004 itibariyle yürürlüğe gireceğini bildirdi. 
     Arıoğlu, mükelleflerin, bu sayede vergisini ödeyerek sistem içerisinde yaşama imkanını yakalayacaklarını belirterek, dürüst, özsermayesiyle çalışan mükelleflerin lehine bir uygulama olacağını vurguladı. 
     Ağustos ayı başından itibaren uygulamaya konulan ''10 milyar liranın üzerindeki ödemelerin, bankacılık sisteminden geçirilmesinin'' de kayıtdışı ile mücadelenin yasal altyapısı açısından önem taşıdığını belirten Arıoğlu, kredi kartları sözleşmelerindeki damga vergisinin kaldırılmasının da bu çerçevede algılanabileceğini ifade etti. 
     
     İDARİ ORGANİZASYONDA YENİLEME 
     Arıoğlu, kayıtdışı ekonomi ile sadece yasal düzenlemelerle mücadele edilemeyeceğine de değinerek, otomasyon sisteminin hem vergi dairelerinde hem de denetimde yaygınlaştırılmasının son derece önemli olduğunu söyledi. 
     Vergi Dairesi Otomasyon Projesi VEDOP ihalesini Ekim ayı içinde gerçekleştirmeyi planladıklarını bildiren Arıoğlu, Bursa'da, vergi dairelerinin altyapısı ve eğitilmiş personeli hazır olduğu için yılbaşına kadar otomasyona geçilebileceğini belirtti. 
     ''81 ilde vergi daireleri, 2004 yılı sonuna kadar otomasyondan yararlanabilecek'' diyen Arıoğlu, otomasyon konusunda vergi dairelerinde bir mesafe alınmasına rağmen, denetim anlamında yetersizlik bulunduğunu, onun için ''Veri Ambarı'' adı verilen bir projeyi de hayata geçireceklerini anlattı. 
     Arıoğlu, projenin tamamlanması ile birlikte, vergi dairelerinin para tahsil eden bir yer olmaktan çıkarılarak, bu işlerin tamamen bankacılık sistemine devredilmesini, beyannamelerin de internet ortamından alımını gerçekleştirmeyi hedeflediklerini dile getirdi. Arıoğlu, vergi dairelerini, mükellefi takip eden ve vergisini ödemeyenin üzerine çok daha kısa ve etkin bir şekilde gidebilen bir konuma getirmeyi planlanladıklarını kaydetti. 
     
     DOKTOR VE AVUKATLARIN DURUMU İNCELENİYOR 
     Vergi Barışı'nın, katılım anlamında önemli bir başarı sağladığını, ancak, tekrar bir ''Vergi Barışı'' söylemiyle muhatap olmamak için mükellefleri yakın takibe aldıklarını anlatan Arıoğlu, bu çerçevede, ilk etapta 2002 beyanlarını dikkate alarak doktor ve avukatların durumunu incelediklerini anımsattı. 
     Arıoğlu, bu çalışmanın, İstanbul dışında tamamlandığına işaret ederek, 12 trilyon lira ilave matrah beyanı olduğunu, bunun 1 trilyonunun Bursa'dan geldiğini, İstanbul'dan alınacak sonuçların katılımıyla rakamın daha da artacağını belirtti. 
     Vergi Barışı kapsamında Ekim ayında 5. taksiti alacacaklarını, ilk 4 taksit sonucunda 1 katrilyon 819 trilyon lira tahsil edildiğini kaydeden Arıoğlu, şunları söyledi 
     ''Bu uygulamada erken ödeme indirimi de sağlandı. Ben mükelleflerimize hem 5. taksiti aksatmadan ödemelerini, hem de imkanı olan mükellefler için erken ödeme indiriminden yararlanarak bu borcu kapatmalarını tavsiye ediyorum. Şu ana kadar, 6.5 katrilyonluk beyanın, 1.8 katrilyonluk bölümünü tahsil ettik. Tahsilat toplam içinde yüzde 30 civarında. 
     Vergi Barışı'nın bir son uygulama olduğunu tüm mükelleflerimizin bilmesi ve bu fırsatı çok iyi değerlendirmeleri gerekiyor. Artık, Vergi Barışı mahiyetinde bir düzenleme bizim vergi idaresi olarak hiçbir zaman gündemimizde olmayacak. Öyle sanıyorum ki hükümetlerin de gündeminde olmayacak.'' 
     
</TEXT>
</DOC>
