<DOC>
<DOCNO> 181832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/spo04.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan protesto 
</HEADLINE>
<TEXT>

   Bordo-Mavili dernekler, federasyonun Levent'teki merkez binasına siyah çelenk bırakarak, tepkilerini ortaya koydu. Divan Kurulu'nun girişimiyle bugün tesislerde dev bir zirve yapılacak 
      
   Tansiyon artıyor 
   KARADENİZ ekibinde Tahkim Kurulu'nun, Fenerbahçe'nin bir maçlık cezasını iptal etmesi ve Başkan Özkan Sümer'in istifasıyla başlayan tepkiler çığ gibi büyüyor. İstanbul'daki Trabzon Dernekler Birliği ve 1967 Trabzonspor Taraftarlar Derneği, dün federasyonun Levent'teki merkez binasına siyah çelenk bıraktı. Yaklaşık 50 kişilik grup, Tahkim Kurulu'nun kararını alkış ve bir basın açıklamasıyla protesto etti. 
   
   Amatörler durdu 
   TRABZON Dernekler Birliği Başkanı Tahsin Usta, "Tahkim Kurulu'nun aldığı kararla tribünde bıçak çeken ve koltuk kıran arasında ne fark var Tarafsızlık istiyoruz" dedi. Öte yandan Divan Kurulu'nun çağrısıyla bugün tesislerde saat 14.30'da geniş kapsamlı bir zirve tertip edilecek. Bu arada Sümer'e destek için son olarak Trabzon ASKF ve Futbol İl Tertip Komitesi, amatör ligleri bir süreliğine durdurma kararı aldı. 
   
   Van de Paar şoku 
   HAFTA başında yapılan idmanda sağ dizinde şişme meydana gelen Kurt Van de Paar'ın menisküs olduğu ortaya çıktı. Dün MR'ı çekilen Belçikalı futbolcunun sağ dizinde dış menisküs yırtığı tespit edildi. Belçika'da ameliyat olacak olan Van de Paar'ın en az 45 gün sahalardan uzak kalacağı ifade edildi. 
   
   Aybaba öfkesi 
   TEKNİK Direktör Samet Aybaba'nın, Sümer'in istifasıyla ilgili "Başkan iyi düşüncelerle istifa etti. Geri dönerse, yanlış yapar" sözleri eleştiri topladı. Yöneticiler, taraftarlar ve Divan Kurulu üyeleri, "Bizler Sümer'in geri dönüşü için seferber olurken, nasıl böyle açıklama yapabiliyor" diyerek, tepkilerini dile getirdiler. 
   
   Kardeşlik türküsü 
   ÇAYKUR Rizespor - Trabzonspor maçı öncesi Rize Emniyet Müdürü Osman Öztürk havayı yumuşatmak amacıyla iki takımın teknik direktörlerini bir araya getirdi. Samet Aybaba ve Hikmet Karaman'a çiçek veren Öztürk, kritik sınavın centilmence geçmesi dileğinde bulundu. İkili ise, "Biz zaten kardeşiz" diyerek, dostluk mesajı verdi. 
   
   
</TEXT>
</DOC>
