<DOC>
<DOCNO> 152890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/aspo.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A EV HAPSİ 2-2 
</HEADLINE>
<TEXT>

Ligin ikinci yarısında deplasmanda fire vermeyen Galatasaray, Denizlispor yenilgisinden sonra sahasında Adanaspor engelini de aşamadı, Beşiktaş'ın ekmeğine yağ sürdü 
90 dakika      MEHMET DEMİRKOL 

     Bazen ne kadar bakmamaya çalışsanız da, hakem hatalarına takılıyorsunuz. Çünkü zaman zaman hakem, herşeyin önüne geçebiliyor. Dünkü hakem triosu da, böyle bir performans gösterdi. Oyunu nasıl etkilediklerine sık sık değineceğiz, ama önce oyunu bir anlatalım. 
     Durgun başlayan maçın hareketlendiği dakika 20... Galatasaray'ın, kötü işleyen sol kanat savunmasının verdiği açıklar, Ali Asım, Cafer, Necati ve Volkan'ın akınlarıyla Adana tarafından değerlendirilmeye başlandı. 22'de Cafer'in golüyle biten akında, Hakan Ünsal'ın hatasına Cihan'ın, Necati'yi karşılayamayışının da eklenmesiyle bu bölgeden geldi. Necati çaprazdan şutladı, Cafer de ters direk dibinde golü buldu. Golden sonra, maç başından bu yana tempoyu artıramayan Galatasaray kendisi geldi. Zaten gol de gecikmedi ev sahibinin birincil hücum planından... 24'te Baliç'in soldan ortası ve Lukunku'nun kafasıyla... Galatasaray durmadı ve baştan bu yana yapmadıkları hücum kademesini yaparak, akınları tek vuruşluk şanslar olmaktan çıkardılar. 26'da bir çift vuruşta, Volkan'ın şutunda Bülent Demirlek sahneye çıktı. Savunmadan seken top, Lukunku tarafından filelere gönderilmişti, ama nizami golü ofsayt gerekçesiyle saymadı. Bununla bitmedi... 2 dakika sonra, bu kez Bülent'in soldan gelen bir serbest vuruş sonrası bulduğu golü, faul gerekçesiyle geçersiz saydı. Bence bu faul değildi. 
     Bundan sonra Galatasaray sağbek olarak oyuna başlayan Hasan Şaş'ı hücuma yönlendirdi. Sağ kanadı işletmeye çalıştı. Ama yine hücum kademesi yapamama sıkıntısını yaşadı. Adana savunmada kaptığı her topla ileri çıkmaya başladı ve Hasan'ın ileri gidişiyle, bir de rakibine sağdan açıklar vermeye başlamıştı. Adana, bu bölgeyi de iyi kullandı. 43'te bu kanattan Cafer'in girişinde, Kerem bu oyuncuyu mutlak gol şansı varken yere indirdi, ama Bülent Demirlek bu bariz penaltıyı da es geçti. Uzatmanın ikinci dakikasında, bu bölgeyi kullanan oyuncu Volkan'dı. Gelen ortayı Xavier'in üzerinden aşırttı, nefis bir şutla 2 - 1'i buldu. İkinci yarıya Galatasaray, Hasan ve Xavier'in yerine, Ayhan ve Pinto'yu alarak başladı. Ama temel planları yine aynıydı. Baliç orta, Lukunku gol. 50'de bu plan ikinci kez işledi ve 2 - 2 geldi. 
     Sonra Ümit Karan ve Lukunku ile pozisyonlar ve 20'yi aşkın korner. Seyircinin de etkisiyle Galatasaray sayısız şans buldu. Saymakla bitmez... Ama bu güzel futbolun yanında yine ön plana Bülent Demirlek çıktı. 71. dakikada sağdan gelen kornerde, Ümit Karan topa elini uzattı. Değdi mi, değmedi mi bilinmez, ama kaleci Murat'ın eline çarpan top filelere gitti. Demirlek tüm itirazlara rağmen önce golü verdi, sonra uzaktaki yan hakemine uyarak, iptal etti. 
     Dün akşam başrolde Demirlek vardı... Ama Galatasaray da doğrusu ona yardım etti. Çok iyi bir oyun ve baskıya rağmen, bir Volkan çıkaramadılar. İki puanı Ali Sami Yen'de bıraktılar. 
     
'Üçlük gelmedi'Fatih Terim, 2 - 2'de sonra oyunun basket maçına döndüğünü ifade etti, "Hiç aklımızda olmayan iki puan kaybettik. Yarışı bırakmayacağız" dedi 
     GALATASARAY Teknik Direktörü Fatih Terim, Adanaspor maçında belki de tarihlerinin en fazla gol pozisyonlarını bulduklarını dile getirdi. Terim, "İlk yarının sonunda yenen gol hiç hoş değildi. İkinci yarıda golü zamanında bulduk. Ancak oyun basket maçına döndü. Bir türlü üçlüğü atamadık. O kadar kornerden sonra üçüncü golü bulmalıydık. Binde bir yaşanacak bir olay" diye konuştu. 
     TERİM, Lukunku'nun golünün, Adana'nın ise penaltısının verilmediğine dikkat çekti. Tecrübeli hoca, "Golün iptalinde 3 dakika duraklama oldu. Anonslar ve faulleri ile birlikte uzatma 4 dakika mı olmalıydı Ümit bana göre elle attı. İptal kararı doğru. Televizyonda kılı kırk yaran arkadaşlarımız gereken yorumu yapar. Ama biz hakem yüzünden kaybetmedik" dedi. 
     ADANA Teknik Direktörü Yılmaz Vural'ın "Galatasaray'ın bu anlayışla bizi yenmesi mümkün değildi" sözlerine Terim tepki gösterdi. Fatih Terim, "Yılmaz'ın ya dili sürçtü ya da başka maçtaydı. Saha içine girmekten, maçı izleyemedi. Kasetlerden oturup maçı seyretsin" dedi. Cim-Bom'un hocası, ikinci yarıya Pinto yerine Arif ile başlaması gerektiğini de itiraf etti. 
     
     Maçın hakemi 
     Hakem Bülent Demirlek'in hem Galatasaray, hem de Adanaspor aleyhine yaptığı yanlışlar, karşılaşmayı çığrından çıkardı. Gözlemcilerin olumsuz rapor verdiği Demirlek ile yardımcısı Koray Gencerler'in dinlendirileceği öğrenildi. 
     
     Göze çarpanlar 
     KEREM Mondragon'un cezası nedeniyle bu sezon ilk kez kaleye geçti. Oyuna iyi başladı. Ancak yediği şanssız golle morali bozuldu. İkinci golde de yapacağı fazla birşey yoktu. 
     XAVİER Portekizli yıldız, geldiği günden beri ilk kez bu kadar kötü göründü. İnanılması güç hatalar yaptı. Zaten Terim tarafından ikinci yarının başında oyundan alındı. 
     BALİÇ İlk yarıda biraz durgundu. İkinci yarıda ise açıldı. Sol kanattaki tek kişilik çabası yetersiz kaldı. Frikik atışlarınında neden onun atmadığı ise anlaşılmadı. 
     LUKUNKU Golcülüğünü son haftalarda konuşturmaya başladı. Attığı iki gol de çok şıktı. 
     ÜMİT KARAN İnanılmaz goller kaçırdı. Şanssız bir günündeydi. 
     CAFER Kaptan takımının her atağında başrol oyuncusuydu. Golünü attı. Sık sık da arkadaşlarını azarladı. 
     
     Maçtan rakamlar 
     Forma giydiği ilk 7 maçta tek gol atamayan Lukunku, oynadığı son 3 maça 4 gol sığdırdı. 
     Elvir Baliç, Lukunku'ya attırdığı iki golle, 5 asistli Ergün'ü yakaladı. 
     Önceki 3 maçta attığı 2 gol ve yaptığı 3 asistle takımın yıldızı olan Cafer, Fenerbahçe maçında 1 atmış bir de attırmıştı. Başarılı futbolcu, Cim Bom karşısında gol sayısını 5'e yükseltti. 
     Bu sezon Galatasaray formasını giyen 28. futbolcu olan Kerem, 442 gün sonra kaleye geçti. Sarı - Kırmızılı ağları en son 8 Şubat 2002'deki Malatya maçında koruyan genç file bekçisi, Modragon'un cezalı olmasıyla 40 lig maçı sonra eldivenleri tekrar kaptı. 
     Galatasaray 6 Kasım 2002'deki Fenerbahçe maçından bu yana rakip forvetlerden bir maçta ilk kez 2 gol yedi. Sarı - Kırmızılılar, Fenerbahçe maçından sonra ligde oynadıkları 17 maçın 11'inde rakibe gol sevinci yaşatmamış, 6'sında ise yalnızca birer gol yemişti. 
     
     Maçtan notlar 
     Pankart krizi 
     MAÇ öncesinde, kapalı tribüne asılan ve eski hakem Erman Toroğlu ile Beşiktaş Menajeri Sinan Engin'i hedef alan, bir pankart kriz yarattı. İstiklal Marşı sırasında kapalı tribündeki taraftar tarafından açık olarak bulunan dev pankarta, Fatih Terim hemen müdahale etti. Bu gelişmeler üzerine anons yaptırıldı ve pankart toplatıldı. 
     
     Terim kalkanı 
     GALATASARAY Teknik Direktörü Fatih Terim, maçın bitiş düdüğüyle birlikte hakem ve Adanasporlu futbolcuların yanına gitti, taraftarın yabancı cisim atmasına engel olmaya çalıştı. 
     
     Canaydın uğur denedi 
     ADANASPOR karşısında ilk yarıyı yenik kapayan Galatasaray, ikinci devre için uğur yaptı, çubuklu formasını çıkarıp, kırmızı formalarını giydi. Ayrıca Sarı - Kırmızılılar'ın Başkanı Özhan Canaydın da bitime 5 dakika kala uğur denedi ve oturduğu koltuğun üç sıra ötesine geçti ve kalan kısmı buradan izledi. 
     
     Sami Yen doldu, taştı 
     LİGİN bitimine 6 hafta kala şampiyonluk iddiasını sürdüren Galatasaray'ı Sarı-Kırmızılı taraftar yalnız bırakmadı. 21 bin kapasiteli stadının tribünleri tıklım tıklım doldu. Karşılaşma öncesinde taraftar, oyuncuları da tek tek çağırıp, tezahürat yaptı. 
     
     Cafer çıldırdı 
     ADANA Kaptanı Cafer, Galatasaraylı futbolcuların kendisine yaptığı faullere isyan etti. Hakem Bülent Demirlek'in bu pozisyonlarda sessiz kalması karşısında çıldıran Turuncu-Beyazlı oyuncu, özellikle Volkan'ın kart görmemesine isyan etti. 
     
     Galatasaray 6 eksik 
     CİM - BOM, Adanaspor karşısında eksik kadroyla mücadele verdi. Sarı - Kırmızılılar'da, İsrail Milli Takımı'nda bulunan Revivo, cezalı Mondragon ile Vedat ve sakat olan Ümit Davala, Batista ve Berkant görev yapamadı. Bu arada Terim'in kadroya almadığı Suat Kaya ile genç futbolcular İlker, Sedat, Volkan Glatt ve kaleci Aykut da karşımlaşmayı birlikte izledi. 
     
     Kartal'a gönderme 
     ŞAMPİYONLUKTAKİ rakibi Gençlerbirliği'nin Altay deplasmanında puan kaybetmesine sevinen Galatasaray taraftarı, karşılaşma öncesinde sürekli Beşiktaş aleyhine tezahüratta bulundu. Sarı - Kırmızılılar, sürekli Kartal'a gönderme yaptı. 
     
     PAF'lardan farklı tarife 
     ASLAN'IN PAF Takımı, Adanaspor'un gençlerini 6-1 yenerek şov yaptı. Florya Metin Oktay Tesisleri'nde yapılan karşılaşmada Sarı - Kırmızılılar'ın golleri Volkan 3 , Zait, Sabri ve Sedat'tan geldi. 
     
     DJ Selin 
     UZUN süren sakatlığının ardından dünkü karşılaşmada takımının başında yer alan Kaptan Bülent'in kızı Selin, saha kenarında DJ'lik yaptı. Futbolculara da moral veren Selin, karşılaşma öncesinde, "Babamların yeneceğinden eminim. Bu galibiyeti anneme hediye edeceğim" dedi. 
     
     "F9 Ümit Karan" 
     GALATASARAY Dergisi'nin Mayıs ayında çıkacak sayısında Ümit Karan, Formula pilotu kıyafetiyle kapak oldu. Bu futbolcunun röportajınının yanında dergiye yazan Teknik Direktör Fatih Terim lig sonlarında yaşanan bu tür gerilim ve heyecanının normal olduğunu, takım olarak buna alışkın olduklarını belirtti. 
     


SPOR 

































</TEXT>
</DOC>
