<DOC>
<DOCNO> 151870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma Özür diledim ama kabul edilmedi... 
</HEADLINE>
<TEXT>

     Fenerbahçe maçında yaptığı hareket nedeniyle sözleşmesi dün Yönetim Kurulu kararıyla feshedilen Beşiktaş'ın Fransız futbolcusu Pascal Nouma, çok üzgün olduğunu söyledi. 
     Nouma, kaldığı Hyatt Regency Otel'de gazetecilerin yoğun ısrarı üzerine, geç saatte yaptığı basın toplantısında, bu olayın kendisi ve kulübü için çok kötü bir olay olduğunu belirterek, ''Maçta bir şey yaptım. Ama burası Türkiye. Dün kulübüme özrümü bildirdim. Kabul etmediler ve bir karar verdiler. Hayat böyle'' dedi. 
     Sadece Beşiktaş taraftarından çok çok özür dilediğini vurgulayan Nouma, şunları söyledi 
     ''Beşiktaşlı taraftarları çok seviyorum. Onları unutmayacağım. Onlar benim ve takım için her şeyi yaptı. Tüm hayatım boyunca onlara saygı duyacağım. Siyah-beyaz benim kalbimde vallahi. Bu gece çok, ama çok üzgünüm. İki başkanıma, Yıldırım Demirören ve Kıvanç Oktay'a çok teşekkür ediyorum.'' Nouma'nın, basın toplantısı sırasında oldukça üzgün olduğu ve konuşmakta zorlandığı gözlenirken, Fransız futbolcu soru sorulmasını istemediğini, sadece kendisinin açıklama yapacağını söyledi. 
     Fransız futbolcunun, 24 Nisan Perşembe günü Türkiye'den ayrılacağı, 27 Nisan Pazar günü tekrar İstanbul'a dönerek sözleşmesini feshedeceği öğrenildi. 
     
     KARARI SESSİZCE DİNLEDİ 

     Beşiktaş Kulübü'nün, sözleşmesini tek taraflı feshettiği futbolcu Pascal Nouma'ya, yönetimin aldığı karar, asbaşkanlar Yıldırım Demirören ve Kıvanç Oktay tarafından bildirildi. 
     Nouma'nın kaldığı Hyatt Regency Oteli'ne gelen yöneticiler, Fransız futbolcunun kaldığı odaya çıkarak bir süre görüştü. Otelden ayrılırken açıklama yapan Asbaşkan Yıldırım Demirören, yönetimin aldığı fesih kararını Nouma'ya bildirdiklerini söyledi. 
     Asbaşkan Kıvanç Oktay da, Pascal Nouma'nın çok üzgün olduğunu belirterek, ''Böyle bir karar beklemiyordu. Çünkü Beşiktaş'ı, Türk halkını çok seviyordu. Çok temiz kalpli bir insan. Bir hata yaptı, ağır bir ceza aldı. Artık hayatını başka bir şekilde sürdürecek'' dedi. 
     Medyanın, olayın üzerine çok gittiğini ifade eden Oktay, ''Medya için iyi bir malzemeydi. Ancak, medya çok üzerine giderek, önemli bir malzemesini kaybetti. Nouma'nın daha önce de böyle davranışları olmuştu, ama haber bültenlerinde bugün olduğu gibi birinci konu olmamıştı'' diye konuştu. 
     Bir gazetecinin, ''Taraftarın tepkisinden çekiniyor musunuz '' sorusu üzerine Oktay, ''Olayın ardından gazetelerin telefonlarının kilitlendiği ve taraftarların, Nouma'nın gönderilmesini istedikleri söyleniyordu. Şimdi de taraftarın onu çok sevdiği mi söyleniyor Ben taraftarın tepki vereceğini sanmıyorum'' dedi. 
     





</TEXT>
</DOC>
