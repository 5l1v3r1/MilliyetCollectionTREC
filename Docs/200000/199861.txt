<DOC>
<DOCNO> 199861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur34.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilmi Tuğluoğlu tutuklandı 
</HEADLINE>
<TEXT>

     İstanbul'daki bombalı saldırılarla ilgisi olduğu gerekçesiyle Suriye'de yakalanan Hilmi Tuğluoğlu, Ankara DGM'ce tutuklandı. 
     Ankara Emniyet Müdürlüğü'ndeki sorgularının tamamlanmasının ardından DGM'ye sevk edilen Tuğluoğlu çiftinin ifadelerini, olayla ilgili soruşturmayı yürüten DGM Savcısı Ömer Suha Aldan aldı. 
     İlk önce Leyla Tuğluoğlu'nun ifadesini alan Savcı Aldan, daha sonra Hilmi Tuğluoğlu'nu sorguladı. Tuğluoğlu çifti, yaklaşık 7 saat süreyle savcıya ifade verdi. 
     Savcı Aldan, Hilmi Tuğluoğlu'nu tutuklama istemiyle yedek hakimliğe sevk etti. Aldan, Leyla Tuğluoğlu'nu ise serbest bıraktı. 
     Savcının tutuklama istemiyle sevk ettiği Hilmi Tuğluoğlu'nu Ankara 1 No'lu DGM'nin yedek hakimi Rüstem Çiloğlu sorguladı. Yargıç Çiloğlu, Hilmi Tuğluoğlu'nu, ''yasadışı örgüte yardım ve yataklık etme'' suçundan tutukladı. 
     Hilmi Tuğluoğlu, işlemlerinin tamamlanmasının ardından cezaevine götürülecek. 
     
     DGM'ye sevkedilmişlerdi 

     Tuğluoğlu çifti, bu sabah saat 05.15'te Keçiören'deki Adli Tıp Kurumu'nda sağlık kontrolünden geçirilmişti. Daha sonra tekrar Terörle Mücadele Şubesi'ne götürülen Tuğluoğlu çifti, saat 09.40'ta Ankara DGM'ye getirildi. 
     Ayrı araçlarda çevik kuvvet polisinin güvenlik önlemleri altında DGM'ye getirilen Tuğluoğlu çifti, basın mensuplarına görüntü vermemek için yüzlerini kapatmıştı. 
     
     25 KİŞİ TUTUKLANDI 

     İstanbul Emniyet Müdürlüğü, kentte 15 ve 20 Kasım 2003 tarihlerinde gerçekleştirilen 4 ayrı bombalı saldırıya ilişkin gözaltına alınan veya bilgisine başvurulan 163 kişiden 2'si kadın 25'inin tutuklandığını bildirdi. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, bombalı saldırılarla ilgili olarak 20'si kadın 143'ü de erkek olmak üzere toplam 163 kişi hakkında işlem yapıldığı belirtildi. 
     
</TEXT>
</DOC>
