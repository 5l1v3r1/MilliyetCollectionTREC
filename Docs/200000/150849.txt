<DOC>
<DOCNO> 150849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur27.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Saddam'ın nerede olduğuna dair bazı tahminler var" 
</HEADLINE>
<TEXT>

     Dışişleri Bakanı Abdullah Gül, Saddam Hüseyin'in nerede olduğuna dair bazı tahminler olduğunu söyledi. 
     Bölgesel istişare toplantısı için Riyad'da bulunan Gül, öğle yemeğinden sonra Devlet Konukevi'nde gazetecilerin sorularını yanıtladı. 
     Gül, Suriye Dışişleri Bakanı Faruk El Şara ile sohbet etme fırsatı bulduğunu belirterek, Şara ile Irak konusunu ele aldıklarını kaydetti. Şara'ya ''Iraklı eski liderlerin nereye gittiği konusunda haberin var mı'' sorusunu yönelttiğini belirten Gül, şunları söyledi 
     ''Gördüğümüz kadarıyla kimse de bilmiyor. Onların da pek fazla bilgisi yok. Ama gördüğüm kadarıyla herkes az çok bu konuyu konuştu. Ama burada mevcut dışişleri bakanlarının bilgisi yok.'' Bir gazetecinin Saddam Hüseyin'in nerede olduğuna ilişkin tahmin bulunup bulunmadığını sorması üzerine de Gül, ''Bazı tahminler var'' yanıtını verdi. 
     Gül, öğle yemeği sırasında Suudi Veliaht Prensi Abdullah ile savunma bakanı arasında oturduğunu ifade ederek, kendisine büyük ilgi gösterilmesinden memnun olduğunu kaydetti. 
     Prens Abdullah'la ikili ilişkileri konuştuklarını belirten Gül, ilişkilerin giderek daha iyileştirilmesi konusunda görüş birliğine vardıklarını bildirdi. 
     Dışişleri Bakanı Gül, yemekte Irak konusunu ele aldıklarını da söyleyerek, Prens Abdullah'ın Türkiye ve İran'ın bölgedeki önemini ve bölge ülkelerinin bu toplantıyla dayanışma ve işbirliği mesajı verdikleri noktalarını vurguladığını belirtti. 
     Bu arada, 16.30 olarak planlanan bölgesel istişare toplantısı, 1 saat gecikmeli olarak başladı. 
     





</TEXT>
</DOC>
