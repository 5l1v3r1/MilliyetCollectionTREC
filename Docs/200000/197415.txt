<DOC>
<DOCNO> 197415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/sazak.html </URL>
<DATE> 2003/11/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa mesajı aldı 
</HEADLINE>
<TEXT>

   
   Türkiye'nin 11 Eylül'ünde yalnız İstanbul değil Avrupa da vuruldu Adalet duygusu aşıldığında, şiddetin boyutları ne olursa olsun 'terör' ters teper. El Kaide türü eylemlerin etkisi de kan dökmenin, masum insanlar üzerinde 'korku salma'nın ötesinde siyaseten hedeflediği yankıyı bulmadı. Türkiye'yi terörize ederek, ne radikal İslam'a yönlendirmek mümkün, ne de laik demokratik rejimini kesintiye uğratarak AB yolundan çevirmek 
   Avrupa mesajı aldı. 
   İstanbul'da yaşanan küresel şiddetin aynı zamanda Avrupa'yı da vurduğunu itiraf ederek, 'Bana dokunmayan yılan bin yıl yaşasın' demedi. Geçen yüzyılı Batı'nın en sağlam müttefiki olarak kapayan Türkiye, ABD'nin 11 Eylül 2001'de uğradığı saldırının ardından 'hedef olmak' pahasına gerekli dayanışmayı sergilemişti. Irak savaşıyla ilgili tereddütlerini 1 Mart tezkeresine yansıtmakta haklıydı. Avrupa kararı alkışladı, çünkü o zamana kadar İngiltere ve Türkiye'yi ABD'nin 'Truva atı' olarak görenler Bush - Blair ikilisinin Irak'taki yanlışlarına karşı TBMM'nin gösterdiği demokratik iradeyi saygıyla karşılamışlardı. Ankara salt bu kararla bile, Batı tarafından her fırsatta örselenen 'demokrasi standardı'nı yeterince yükseltmişken tezkere süreci çabuk unutuldu ve Türkiye'ye AB yolunda engel çıkarılmaya devam edildi. 
   Batılı liderler şimdi bu haksızlığı düzelten bir retorikle Türkiye ile dayanışma içine girmiş gözüküyorlar. 
   Gazeteler, İstanbul'daki katliamlar üzerine 'Avrupa'nın acı günü' diye başlık atıyorlar. 
   Fransa Cumhurbaşkanı Jacques Chirac, ülkesinin ve AB'nin Türkiye'nin yanında olduğunu açıkladı. AB Komiseri, Günter Verheugen İstanbul'daki saldırıların Türkiye'yi AB'ye yaklaştırdığını söyledi. 
   Almanya İçişleri Bakanı Otto Schily ise en kararlı söylemin sahibiydi 
   'Bu terör saldırısına karşı en doğru cevap Türkiye'ye AB perspektifini gerçekten ve samimi sunmak. Şimdi Türkiye'nin Avrupa'ya daha sıkı bağlarla bağlanmasını sağlamalıyız. Böylece farklı dinlerin barış içinde bir arada yaşadığını kanıtlamış oluruz. Anayasa taslağına aynı zamanda Avrupa medeniyet tarihini İslamın da etkilediği yazılmalı. Bu teröre karşı etkili bir sinyal olacaktır.' 
   Batı'nın desteği yükselirken, Türkiye'nin de terörle mücadeleyi demokrasiyi zaafa uğratmayacak şekilde sürdürmesi gerekiyor. Sivil toplumun barış ve özgürlükleri sahiplenmesinin tam zamanı. 
   'İslamcı terör'ün, AKP ile CHP arasında polemik konusu yapılması yerine Meclis'teki iktidar ve muhalefet gruplarının Türkiye'nin 2004'teki AB hedefini gözden kaçırmayacak 'dayanışma' içine girmelerinde yarar var. 
   12 Eylül öncesi sağ sol kutuplaşmasının ülkeyi 1980 darbesine götürdüğü ve dönemin iki güçlü partisi AP ve CHP'ye yarar sağlamadığı unutulmasın 
   
      
   
</TEXT>
</DOC>
