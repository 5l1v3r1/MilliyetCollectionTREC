<DOC>
<DOCNO> 159698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun35.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'dan Türkiye yorumu Affet ama unutma 
</HEADLINE>
<TEXT>

     New York Times gazetesi yazarlarından William Safire, ''ABD'nin Türkiye ile arasında geçenleri affetmesi ama unutmaması gerektiği'' görüşünü savundu. 
     Safire, TÜSİAD heyetiyle yaptığı görüşmeye de değindiği bugünkü yazısında, Irak savaşı öncesinde Türkiye'nin yaptığı ''hataları'' sıraladı. 
     ''Türk generallerinin, Türkiye kuzey cephesinin açılmasına izin vermezse ABD'nin Saddam Hüseyin'e saldıramayacağını düşündüklerini, buna inanan yeni hükümetin de, Amerikan askerlerinin Türkiye üzerinden geçişi için yüksek bir bedel talep edebileceğini hesapladığını'' öne süren Safire, ''Türk kamuoyunun, kuzey Irak'ta ayrı bir Kürt devleti kurulacağı paranoyasına kapıldığını'' iddia etti. 
     Safire, ''ABD'nin hatasının ise komünizme karşı yanında yer alan eski bir müttefikin, tehlikeli bir despota karşı mücadelede aynı şekilde davranacağını varsaymak olduğunu'' belirtti. 
     Safire, ''Sonuçta, zafer kazanan koalisyon petrol zengini komşusunu yeniden imar ederken Türklerin elinin boş kaldığını'' öne sürdü. 
     ''ABD'yi ziyaret eden TÜSİAD heyetinin verdiği mesajın Biz özür dileyemeyecek kadar gururluyuz. Fakat ABD'nin çıkarı Irak'a örnek olabilecek, bölgenin tek laik Müslüman devleti olan Türkiye ile birlikte çalışmaktır olduğunu'' kaydeden Safire, kendisinin de heyet üyelerine, ''İsrailli dostlarının da aylardır Türkiye'ye destek vermesi için kendisine baskı yaptıklarını, ancak her eylemin bir sonucu olduğunu ve her şeyi bir anda unutup eskiye dönemeyeceklerini anlattığını'' kaydetti. 
     Safire, ''ABD'nin Türklere, kuzey Irak'taki askeri varlığını sürdüreceğini, demokratik Barzani-Talabani ekibiyle çalışacağını ve PKK teröristlerini hapse atacağını bildirmesi gerektiğini'' ifade ederek, ''Kürt ve Türkmenlerin toprak taleplerinin incelenmesi için derhal mahkemeler kurmalıyız'' ifadesini kullandı. 
     ''Türkiye'nin, Polonya komutasında güney Irak'ta polis görevi yapacak tugaya 4000 asker vermesi gerektiğini'' öne süren Safire, ''koalisyonun Türkiye'den gelecek böyle bir talebi kabul etmesi ve birliğin masraflarını Irak petrolüyle ödemesi gerektiğini'' yazdı. 
     Safire ayrıca, ''Son olarak ekonominin kendi doğasını izlemesine fırsat verilmelidir. Demokratik ve piyasa ekonomisinin egemen olduğu bir Irak, Türkiye açısından ekonomik olarak büyük avantajlar sağlayacaktır'' görüşünü dile getirdi. 
     
</TEXT>
</DOC>
