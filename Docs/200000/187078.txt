<DOC>
<DOCNO> 187078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo25.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson Ferdinand'a üzüldüm, Owen yüzde 50 oynayabilir 
</HEADLINE>
<TEXT>

     İngiltere Milli Takım Teknik Direktörü İsveçli Sven-Goran Eriksson, takımının Türkiye ile 11 Ekim Cumartesi günü oynanacak maçı kazanmaya ihtiyacı bulunduğunu ve bundan sonra bütün dikkatlerini bu maça vereceklerini bildirdi. 
     Rio Ferdinand'ın kadro dışı kalması kararının kendisi dışında alındığını, kendisinin de karara saygı gösterip kabullenmek durumunda kaldığını belirten Eriksson, yaşananlardan dolayı üzgün olduğunu vurguladı. 
     Kendisinin bir teknik adam olarak en ideal kadroyla sahaya çıkmayı tercih edeceğini, ancak bu noktada kendisine tercih hakkı tanınmadığını tekrar tekrar açıklayan Eriksson, Ferdinand ile ilgili olarak yaşananların sadece takımı için değil, İngiltere için büyük kayıp olduğunu ifade etti. 
     Bir gazetecinin İngiliz futbolunda skandalların üst üste geldiğini hatırlatması ve ''Saygın olmayan bir noktaya mı sürükleniyoruz '' diye sorması üzerine, ''Umarım dediğiniz gibi olmaz'' diyen Eriksson, olması gerekenle yaşananların örtüşmemesinin herkesi rahatsız ettiğini hatırlattı. Olayların büyük bölümünü gazete haberlerinden izlediğini de belirten Eriksson, bu konularda daha fazla yorum yapamayacağını bildirdi. 
     Eriksson, Türkiye maçı öncesinde gelinen noktanın kendisi için ''İyi bir atmosfer oluşturmadığını'' da belirtirken, ''Ferdinand olayının zamanlaması çok kötü oldu. Ama bununla da başa çıkmak ve bütün dikkatimizi Türkiye maçına çevirmek zorundayız. Kendimi bu kararı alan kişilerin yerine koyamıyorum. Bu nedenle de elimden bir şey gelmiyor'' diye konuştu. Eriksson ayrıca, bir medya mensubunun sorusu üzerine, Ferdinand olayı üzerine Manchester United'ın diğer oyuncularını milli takıma gönderip göndermeyeceği konusunda kendisine bir bilginin ulaşmadığını söyledi. 
     Takımının moralinin nasıl olduğu sorusu üzerine, futbolcularının tümüyle henüz görüşmediğini, ancak gördüğü kadarıyla moralin yüksek olduğunu belirten Eriksson, futbol adamları olarak şiddet, ırkçılık ve her türlü olumsuzluğu aşmak konusunda sorumlulukları bulunduğunu vurguladı. 
     Türkiye'deki maçı kazanmak zorunda olduklarını da belirten Eriksson, Michael Owen'ın durumuyla ilgili bir soruyu yanıtlarken de, ünlü futbolcunun halen doktorların ve masörlerin ilgi ve bakımı altında olduğuna dikkati çekti. Owen'ın moralinin iyi olduğunu ve mutlaka sahaya çıkmak istediğini de belirten Eriksson, ''Ama buna şimdiden karar vermek zor. Owen'ın sahaya çıkma şansı hala yüzde 50'' diye konuştu. 
     Cumartesi gününe kadar en iyi kadroyu yapmaya çalışacağını vurgulayan Eriksson, David Beckham'ın sakatlığınınsa geçtiğini ve ünlü futbolcunun durumunun ''Harika'' olduğunu bildirdi. 

     
</TEXT>
</DOC>
