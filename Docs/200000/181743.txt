<DOC>
<DOCNO> 181743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP davasında savunmaya ek süre verildi... 
</HEADLINE>
<TEXT>

     Yargıtay 6. Ceza Dairesi, DEHAP'ın eski genel başkanı Mehmet Abbasoğlu ve 3 eski parti yöneticisinin partiyi 3 Kasım seçimleri öncesinde yasal örgütlenmesini tamamlamış gibi göstererek ''resmi belgede sahtecilik'' yaptıkları gerekçesiyle aldıkları mahkumiyet kararının temyiz duruşmasında, avukatların daha kapsamlı savunma yapmak için süre talebini kabul etti. Daire, duruşmanın 29 Eylül Pazartesi günü yapılmasına karar verdi. 
     Yargıtay 6. Ceza Dairesi'ndeki duruşmaya, sanık avukatları Güven Özata, İsmail Arslan, Mahmut Tanzi ile sanıklar Mehmet Abbasoğlu, Nurettin Sönmez ve Veysi Aydın katıldı. 
     Yargıtay 6. Ceza Dairesi Başkanı Mustafa Aydın, sanık Veysi Aydın'ın temyiz isteminin duruşmalı yapılması isteğinin bulunmadığını hatırlatarak, resen de bu istediği kabul edebileceklerini belirtti. Başkan Aydın, Veysi Aydın'ın avukatlarının bu yönde talebi olup olmadığını sordu. 
     Avukatlar da süreyi kaçırdıkları için müvekkilleri hakkındaki temyiz incelemesinin duruşmalı yapılmasını isteyemediklerini, ancak böyle bir karar verilebilirse bunu kabul edeceklerini ifade ettiler. 
     Duruşmada daha sonra davanın kısa raporu okundu ve Yargıtay Cumhuriyet Başsavcılığı'nın Ankara 2. Ağır Ceza Mahkemesi'nce verilen mahkumiyet kararının onanması yönündeki görüşünü içeren tebliğnamesi aktarıldı. 
     Sanık avukatları daha önce verdikleri dilekçe içeriğine uygun olarak daha kapsamlı bir savunma yapabilmek için süre talebini yineleyerek, heyetin bu konuda bir karar vermesini istediler. Sanıklar da avukatların isteğine katıldılar. 
     Yargıtay 6. Ceza Dairesi Başkanı Aydın, temyiz duruşmasına katılan avukatların davanın yerel mahkeme aşamasında da vekaletleri bulunduğunu hatırlattı. 
     Aydın, ''Daha kapsamlı bir savunma için madem süre istiyorsunuz, size makul süre verebiliriz'' dedi. 
     Başkan Aydın, heyet üyelerinin de süre istemine olumlu görüş bildirmeleri üzerine temyiz duruşmasının 29 Eylül Pazartesi gününü bırakıldığını açıkladı. 
     Duruşma öncesinde Yargıtay'ın girişinde çok sıkı güvenlik önlemlerinin alındığı görüldü. 
     Daire Başkanı Aydın, duruşma başlamadan önce çok kısa bir süre kameramanların ve fotomuhabirlerinin görüntü almasına izin verdi. 
     Yargıtay 6. Ceza Dairesi'nde 29 Eylül'de yapılacak duruşmanın ardından, temyiz kararının açıklanması için gün verilecek. 
     
     SÜREÇ 

     6. Ceza Dairesi, kararı onarsa, hüküm kesinleşmiş olacak. Sanıkların bu durumda olağanüstü kanun yolu olarak bilinen ''karar düzeltme'' isteminde bulunma hakları var. Ancak bu istemin öncelikle cezanın onanması yönünde görüş bildiren Yargıtay Cumhuriyet Başsavcılığı'nca kabul edilmesi gerekiyor. Karar düzeltme isteminde bulunmak, hükmün infaz edilmesine engel oluşturmuyor. 
     6. Ceza Dairesi'nin, kararı bozması durumunda, Başsavcılık, bozma gerekçesine katılmaz ise itiraz hakkı bulunuyor. İtirazı, Yargıtay Ceza Genel Kurulu görüşecek. Başsavcılık, onama istemesine rağmen bozma gerekçesine katılır ise dava dosyası yerel mahkemeye gidecek. 
     Ankara 2. Ağır Ceza Mahkemesi, DEHAP'ın eski Genel Başkanı Abbasoğlu, eski Genel Sekreter Nurettin Sönmez, eski Genel Sekreter Ayhan Demir ve eski Genel Başkan Veysi Aydın'ı, Türk Ceza Kanunu'nun TCK 342. maddesi, suçun birden fazla kez işlenmesi halinde cezayı artıran 80. maddesi ve cezada indirim öngören 59. maddeleri uyarınca 1 yıl 11 ay 11'er gün hapis cezasına çarptırmıştı. 
     Partinin Merkez Yürütme Kurulu eski üyesi 22 kişi ise beraat etmişti. 
     Abbasoğlu, 8 Haziran'da yapılan DEHAP 2. Olağanüstü Kongresi'nde Genel Başkanlığı Tuncer Bakırhan'a devretmişti. 
     Bu arada, Yargıtay'ın yerel mahkemenin kararını onaması halinde 3 Kasım Milletvekili Genel Seçimleri'ne ilişkin yapılabilecek itirazlar konusunda son sözü Yüksek Seçim Kurulu YSK söyleyecek. 
     
</TEXT>
</DOC>
