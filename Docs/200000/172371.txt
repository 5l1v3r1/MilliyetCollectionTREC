<DOC>
<DOCNO> 172371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo13.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen anıldı... 
</HEADLINE>
<TEXT>

     Galatasaray Kulübü'nün kurucusu Ali Sami Yen, ölümünün 52. yılında Feriköy Mezarlığı'nda bulunan kabri başında anıldı. 
     Sarı-kırmızılı kulübün başkanı Özhan Canaydın ile yönetim kurulu üyelerinin yanı sıra, eski başkanlardan Ali Tanrıyar ve Selahattin Beyazıt da anma töreninde hazır bulundu. 
     Saygı duruşu ve İstiklal Marşı okunmasıyla başlayan törende, Kuran-ı Kerim okunmasının ardından, Canaydın, Şişli Belediye Başkanı Mustafa Sarıgül'ün katkılarıyla bir anıt mezar haline getirilen Türk Bayrağı'na sarılı kabrin açılışını yaptı. 
     Canaydın, kurucuları Ali Sami Yen'in adını taşıyan stadın yenilenmesiyle ilgili kredi anlaşmasının da aynı güne rastladığına dikkat çekerek, ''100. yılımızda kurucumuzun adını taşıyan muhteşem bir tesisimiz olacak ve Ali Sami Yen de yukarıdan buradaki başarılarımızı izleyecek'' diye konuştu. 
     
</TEXT>
</DOC>
