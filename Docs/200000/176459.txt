<DOC>
<DOCNO> 176459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun15.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Focus dergisi "Türkler sosyal kasaları yağmalıyorlar" 
</HEADLINE>
<TEXT>

     Türkiye'den Almanya'ya giden bazı ailelerin, kendilerini Lübnanlı olarak göstererek, sosyal kasalardan çok büyük miktarlarda para aldıkları bildirildi. 
     Alman Focus dergisi, Süleyman Önkul adlı şahsı örnek göstererek, bu kişinin siyasi takibata uğradığını ileri sürerek 1989 yılında iltica talebinde bulunduğunu, talebinin kabul edilmesinden sonra da Anadolu'da yaşayan 70 kişilik ailesini Almanya'ya getirdiğini yazdı. 
     Önkul'un aile fertlerinin 1990 yılından 2003 yılının Ocak ayına kadar 1 milyon 770 bin euro sosyal yardım parası aldığına dikkat çekilen haberde, Önkul'un bu parayla İzmir'de bir restoran açtığı ve apartman sahibi olduğu belirtildi. 
     Önkul'un ailesinin ve son olarak da kendisinin bu yılın Ocak ayında sınır dışı edildiği belirtilen haberde, 90'lı yılların ortalarından bu yana yabancılar dairelerinin bu tür aileler hakkında araştırma yaptıkları kaydedildi. 
     Özellikle bazı ailelerin Anadolu'daki köylerini terk ederek büyük gruplar halinde Almanya'ya geldikleri ve kendilerini Lübnanlı olarak göstererek iltica talebinde bulundukları, pasaportları ve kimlikleri olmadığını iddia ettikleri için de kimlikleri belirleninceye kadar Almanya'da sosyal yardım parası alarak yaşadıkları ifade edildi. 
     Genelde kendi aralarında evlenerek ailelerini daha da büyüttükleri belirtilen haberde, sadece Kuzey Ren Vestfalya eyaletinde, milliyetleri belli olmayan yaklaşık 5 bin kişinin bulunduğu ve bu kişilerin her yıl sosyal kasalardan yaklaşık 30 milyon euro sosyal yardım parası aldıkları kaydedildi. 
     Haberde ayrıca, sosyal yardım parası alan bu kişilerden bazılarının uyuşturucu ticareti de yaptıkları ve bu grupların özellikle Berlin ve Bremen kentlerinde yaygın oldukları bildirildi. 
     
</TEXT>
</DOC>
