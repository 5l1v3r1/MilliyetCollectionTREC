<DOC>
<DOCNO> 176217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy00.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevilerin umudu sekizinci pakette 
</HEADLINE>
<TEXT>

   Uyum paketlerindeki reformların sadece Hıristiyan ve Musevilere yönelik olduğunu söyleyen Cem Vakfı Başkanı Doğan, "Dört gözle 8. paketi bekliyoruz" diyor 
      AB SÜRECİNDE ALEVİLİK - 2 
Ömer ERBİL - Belma AKÇURA 

   
   Aleviler AB'nin, yaşadıkları sorunları Türkiye'ye karşı dayatma olarak getirmesinden memnun değiller. "Ulusal birliği bozacak girişimlere kapılarımız kapalı" diyorlar. Aynı zamanda AB'nin sorunları bitireceği görüşünden de kendilerini koparamıyorlar. Bugüne kadar hazırlanan AB uyum paketlerinin, sorunlarını çözecek nitelikte olmadığını belirten Alevi liderleri, hükümetin daha somut adımlar atmasını bekliyorlar. 
   Uyum yasalarının Alevilerin sorunlarını çözmeye yönelik olmadığını söyleyen Cem Vakfı Başkanı Prof. Dr. İzzettin Doğan, AB yolunda Aleviliği değerlendirdi. 
   
   SİYASİ MANEVRALAR 
   Uyum paketleri ile Alevilerin talepleri karşılanıyor mu 
   Türkiye'de belli dini reformlar yapılıyor. Bunu bir paket içinde sunup din ve vicdan özgürlüğündeki eksikleri giderdik deyip yanıltmaya çalışıyorlar. Bunu da Avrupa'ya sunuyorlar. AB uyum paketlerinde Alevilik kelimesini kullanmaya bile cesaret edemiyorlar. 
   Alevilerin AB'den bir beklentisi var mı 
   AB'ne girildiği takdirde "Alevilik" kimliği ile ilgili sıkıntılar ortadan kalkar mı beklentisi olmaması için 11 yıldır mücadele ediyoruz. Tüm Başbakan ve Cumhurbaşkanları ile konuşuldu. "Meseleyi kendi aydınlarımızla, aramızda çözelim" dendi. Çiller, Yılmaz, Ecevit hatta Erbakan, "Evet haklısınız" dedi. Ancak hepsinin Alevi oylarına yönelik siyasi bir manevra yaptıklarını gördük. 
   Alevilerin beklediği haklar nelerdir 
   630 Alevi dernek ve vakfının fire vermeden kararlaştırdığı altı hak var. Aleviler devletin genel bütçesinden pay istiyor. Diyanet için devlet 900 trilyon ayırıyor. Aleviler bu paradan tek kuruş almıyor. Oysa o parada Alevilerin de vergileri var. Geçen yıla kadar Cem Vakfı ile Anadolu Hacı Bektaşı Veli Vakfı'na 25'er milyar lira sembolik yardım yapılıyordu. AKP döneminde o da verilmedi. Din dersi kitaplarına Alevilik inancı konmalı. Alevi ve Sünni çocuklar, birbirlerinin farklılıklarını bilerek kardeşlik içinde büyümelidir. Devletin medya kuruluşlarında Alevilere ve diğer gruplara zaman ayrılmalı. Cemevlerine imkan sağlanmalı. Tıpkı camilere olduğu gibi. Ancak biz 100 bin cami var bize de 30 bin cemevi verin demiyoruz. Güzel projelere destek verip, arsa tahsisi yapılsın. Saz müzik aleti olarak okullara tavsiye edilmeli. Dedelere de tıpkı imamlar gibi maaş bağlanmalı. 
   
   'BEKLEYİP GÖRECEĞİZ' 
   Hükümetin bu taleplere yaklaşımını nasıl buluyorsunuz 
   Bu hükümetten ben umutlanmıştım. Partinin programı da buna müsaitti. Din ve vicdan özgürlüğünün önündeki bütün engeller kaldırılacak deniyordu. Takiyye yapıp yapmadıkları Alevilere yapacakları davranışlarla ortaya çıkacak. Alevilere de bütçeden 300 - 400 trilyon ödeyecekler mi Bunları göreceğiz. 
   Uyum paketleri Alevilerin hakları için yeterli mi 
   Hayır değil. Çünkü uyum paketlerindeki dini reformlar Alevilere değil, Hırıstiyan ve Musevilere yöneliktir. AB'ye, "Biz Avrupa'da cami yapabiliyorsak tabii ki siz de kilise yapabilirsiniz" deniyor. Yoksa Alevilere yönelik bir hareket görmüyorum. Sekizinci uyum paketini dört gözle bekliyoruz. 
   
   'BAKAN AYDIN ŞAŞIRTTI' 
   Diyanette söz hakkı mı istiyorsunuz 
   Söz değil ama Diyanet'in yeniden yapılandırılmasını istiyoruz. Tamamen kaldırılırsa karşı çıkmayız. Ancak bunu destekleyen Perinçek dışında bir parti yok. Çünkü Diyanet'in kadrosundan korkuluyor. 
   Diyanet'ten Sorumlu Devlet Bakanı Mehmet Aydın'la birlikte yeni bir yapılanmadan söz ediliyor. 
   Bakanın bazı konuşmalarını dinledim ve sük tu hayale uğradım. Bir ilahiyat profesörü düşünün, Türkiye'de Aleviliği bilmiyor. 
   
   'Tüm AB ülkeleri laik değildir...'    Avrupa Uyum Komitesi Başkan Yardımcısı ve CHP Milletvekili Dr. Onur Öymen AB'nin dine yaklaşımını değerlendirdi... 
   Din konusunda AB'nin Türkiye'ye verdiği bir mesaj var mı 
   AB, Türkiye'ye 'din özgürlüğü' ve 'laiklik' konusunda iki mesaj veriyor. Din özgürlüğü, Hıristiyan demokratların Türkiye'deki Hıristiyanlar için verdiği mesajdır. Laiklik ise 'Türkiye laiklikten uzaklaşmamalı' mesajı. 
   Bütün AB ülkeleri laik midir 
   Yunanistan'da laiklik yoktur. Avrupa laik bir kulüp değildir. Örneğin Almanya'da cami minaresi kilisenin çan kulesini aşamaz. Yunanistan'da din adamlarını halk seçemiyor, halkın seçtiği din adamı hapse atılır. 
   
   'YENİ YAPILANMA ŞART' 
   Türkiye'nin eksiklikleri yok mu 
   Alevi vatandaşlarımızla ilgili eksiklikler giderilebilir. Örneğin Diyanet İşleri'nin yapılanmasını yeniden dikkate almak lazım. 
   Ülkemizdeki din özgürlüğü Avrupa'ya kıyasla daha mı ileride 
   Bütün Avrupa ülkelerinin laik olduğunu söylemek doğru değil. İngiltere, İspanya, Yunanistan örneği ortada. 
   
   'Ulusal birlik duyguları güçlü'    Alevilik üzerine yaptığı araştırmalar tanınan tarihçi - yazar Reha Çamuroğlu da konuyla ilgili şunları söyledi "Bir ülkenin iç dengelerinin dışarıdan okunabileceği kanatinde değilim. Aleviler kendilerinin en çok ayrımcılığa tabi tutuldukları dönemlerde bile ulusal çıkarları kendi çıkarlarının üzerinde görmüşlerdir. Alevilerde güçlü bir ulusal birlik duygusu vardır. Bugün birinci endişeleri ulusal birliktir. Dışarıdan bahşedilen ve ilk bakışta kendilerine avantajmış gibi görünen ama orta ve uzun vadede ulusal birliği zedeleyici sözde hakları kabul etmezler. Avrupa'nın Alevilere bakışı sağlam değildir. Aleviliği ayrı bir din olarak görüp böyle dayatmaya çalışıyorlar." 
   
   
   
</TEXT>
</DOC>
