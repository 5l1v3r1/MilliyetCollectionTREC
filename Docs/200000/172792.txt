<DOC>
<DOCNO> 172792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko26.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi 289 milyon dolar net kar etti... 
</HEADLINE>
<TEXT>

     Petrol Ofisi'nin yılın ilk yarısında net satış tutarı 2.4 milyar dolara, enflasyondan arındırılmış net karı da 289 milyon dolara ulaştı. 
     Petrol Ofisi'nin 6 aylık faaliyet sonuçları, Yönetim Kurulu Başkanı Vural Akışık ve Genel Müdür Ertuğrul Tuncer tarafından düzenlenen bir toplantıyla açıklandı. 
     Akışık toplantıda, SPK mevzuatına göre yılın ilk çeyreğinde 82 milyon dolar olan net zararın 6 ayın sonunda 56 milyon dolarlık net kara dönüştüğünü, SPK'nın 31 Aralık 2003'te uygulamaya geçecek Enflasyondan Arındırma ve Konsolidasyon Tebliği esaslarına göre ise 31 Mart 2003'te 82 milyon dolar olan net karın 289 milyon dolara ulaştığını bildirdi. 
     Akışık, SPK mevzuatına uygun mali tablolara göre yılın ilk çeyreğinde 929 milyon dolar olan net satış tutarının ikinci 3 ay sonunda yüzde 126 artarak 2 milyar 449 milyon dolara çıktığını, faaliyet karının da yüzde 127 artışla 91 milyon dolara ulaştığını belirtti. 
     Vural Akışık, bu durumun birleşmeden sonra şirketin karlı olmadığını söyleyenlere, Türkiye'nin en karlı şirketlerinden olduğunu gösterdiğini ifade etti. 
     
     BORÇ 1 MİLYAR 49 MİLYON DOLARA İNDİ 

     SPK mevzuatına göre bilançolarında toplam 2 milyar 105 milyon dolar aktiflerinin bulunduğunu bildiren Akışık, sözlerini şöyle sürdürdü 
     ''İş Bankası-Doğan ortaklığı, POAŞ'ın yüzde 95'inden daha fazla hissesine sahip. Bir kısmını Özelleştirme İdaresi'nden, bir kısmını da halktan satın almıştır. Bunun için 1.8 milyar dolar ödemiştir. Özelleştirme döneminde yapılmamış yatırımları yaparak diğer rakipleriyle eşit duruma gelmek ve çevre koşullarına uyum sağlamak için POAŞ'a, özelleştirme öncesinde 200 milyon doların üzerinde yatırım yapıldı. Dolayısıyla özelleştirme sürecinde 2 milyar doların üzerinde nakit çıkışı olmuştur. Borcumuzun sebebi bu. Yani bir zararı finanse etmek için değil, 2 milyar dolardan daha fazla nakit çıkışı karşılığında bu yılın başı itibariyle 1 milyar 300 milyon dolar bir borcumuz vardı. Demek ki 700 milyon dolardan daha fazlası POAŞ'la İş-Doğan Grubu'nun yarattığı karlılıktan karşılanmıştır.'' Akışık, yılbaşında şirketin 1 milyar 311 milyon dolar olan borcunun 30 Temmuz 2003 tarihi itibariyle 1 milyar 49 milyon dolara indiğini belirterek, döviz bazlı kredi maliyetlerinde ise yüzde 23 azalma gerçekleştiğini kaydetti. 
     
</TEXT>
</DOC>
