<DOC>
<DOCNO> 168304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldinho'ya fotoğraf makinesi atan Türk yargılanacak 
</HEADLINE>
<TEXT>

     Fransa'da geçen ay düzenlenen 6. FIFA Konfederasyon Kupası'nda, Türkiye ve Brezilya milli futbol takımları arasında oynanan maç sırasında, Brezilyalı yıldız oyuncu Ronaldinho'nun kafasına fotoğraf makinesi atan Türk seyircinin kimliğinin tespit edilerek, yargılanmak üzere Saint-Etienne Mahkemesi'ne çağrıldığı bildirildi. 
     Fransız polisinin, Ronaldinho'nun kafasının 50 santimetre uzağından geçen fotoğraf makinesindeki filmleri banyo etmesinin ardından, seyircinin kendi otomobili önünde çektirdiği pozların, kimliğinin tespit edilmesini sağladığı kaydedildi. 
     Sahaya atılan fotoğraf makinesinin, tek kullanımlık fotoğraf makinelerinden olduğu belirtildi. 
     Saint-Etienne Mahkemesi'nde 29 Ekim'de yapılacak duruşmaya çağrılan Türk seyircinin, spor karşılaşmalarının güvenliğiyle ilgili yasayı ihlalden yargılanacağı bildirildi. 
     Yaşının 21 olduğu belirtilen, ancak polis tarafından ismi açıklanmayan gencin, Türk bayrağıyla arabasının önünde çektirdiği fotoğraftan plakayı tespit eden polisin, kimlik tespitini kolay bir biçimde başardığı öğrenildi. 
     Aynı zamanda Fransız vatandaşlığına geçen Türk gencinin, Moulhouse kentinde yaşadığı ve benzincide çalıştığı ortaya çıktı. 
     Saint-Etienne kentinde, 23 Haziran'da Geoffroy-Guichard Statı'nda gerçekleşen karşılaşma 2-2 berabere bitmiş, Türkiye, gol farkıyla sambacıları eleyerek yarı finale çıkmıştı. 
     
</TEXT>
</DOC>
