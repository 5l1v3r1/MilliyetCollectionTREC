<DOC>
<DOCNO> 171089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yasam/yas02.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Annenizin mutfağı sizleri bekliyor.. 
</HEADLINE>
<TEXT>

   Unutulmuş yüzlerce Akdeniz yemeğini sofralara taşıyan Uluslararası Akdeniz Mutfakları Konservatuvarı'nın sloganı Fast food'u bırakıp anne mutfağına dönmeliyiz 
      AYTEN GÖRGÜN ÖZEL İstanbul 
   
   ULUSLARARASI Akdeniz Mutfakları Konservatuvarı'nın 10 üyesinden biri de Türkiye... Türkiye şubesinin kurucularından Divan Oteli Mutfaklar Koordinatörü Aybek Şurdum, "Akdeniz'in unutulmaya yüz tutmuş pek çok sebze, balık ve tahıl - hububat yemeğini gün yüzüne çıkardık. Örneğin zeytinyağlı patlıcan paçası, Osmanlı'dan kalma Akdeniz yemeğidir" dedi. 
   
   Basit ama sağlıklı yemekler 
   ŞUBE Başkan Yardımcısı Güzin Yalın ise "Akdeniz yemekleri unutulmasın, elden ele yanlış aktarılmasın diye çalışıyoruz" diye konuştu. Şurdum, konservatuvarın düzenlediği uluslararası festivallere katılanların ortak sloganını ise şöyle söyledi "Fast food'u bırakıp anne mutfağına, basit ama sağlıklı tencere yemeklerine, yani slow food'a dönmeliyiz." 
   
   Neler yok ki 
   ŞURDUM, Akdeniz mutfağının örneklerinden birkaçını şöyle sıraladı Zeytinyağlı kabak çiçeği dolması, zeytinyağlı patlıcan paçası, ısırgan otlu pide, pekmez soslu patlıcan kızartma, yoğurtlu deniz börülcesi, çiğ balık salatası, kıtır kabak tatlısı, ben mari usulü balık çorba, ahtapotlu pilav, sacda fener balığı, asma yapraklı sardalya, zeytinyağlı çağla. 
   
   Beğendili balık 
   Aybek Şurdum'un kendi geliştirdiği ve levrek balığını kullanarak yaptığı Beğendili Balık Yemeği'nin tarifi şöyle 
   
   Malzemeler 
   180 gram kuşbaşı balık eti, 10 gr. soğan, 1 adet defne yaprağı, 1 diş sarmısak, 20 gr. domates püresi, 2 gram tuz, 1 gr. kırmızı toz biber, 2 cl balık suyu, 2 adet patlıcan, 20 gr. krema, 1 cl zeytinyağı, 0.5 gr. beyaz biber. 
   Hazırlanışı 
   Balık eti kızgın zeytinyağında sotelenerek bir kaba çıkarılır. İnce doğranmış soğan ve sarmısak zeytinyağında pembeleştirilip balık içine atılır. Domates püresi, tuz, kırmızı, toz biber, defne yaprağı ve balık suyu ilave edilerek pişirilir. Patlıcan beğendi hazırlanır. Tabağa ızgara yapılmış kabaklardan çember yapılır, beğendi konularak üzerine pişen balık etleri yerleştirilir ve sosu gezdirilerek servise sunulur. 
   
   
</TEXT>
</DOC>
