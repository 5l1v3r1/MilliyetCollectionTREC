<DOC>
<DOCNO> 188142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun14.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkiye'nin meşru hakları, Rum'a teslim edilmeyecek 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türklerinin kendi imzasıyla Türkiye'nin Kıbrıs üzerindeki meşru haklarını Ruma teslim etmeyeceğini vurguladı. 
     Türkiye'deki temaslarını tamamlamasının ardından adaya dönen Denktaş, Geçitkale Havaalanı'nda temaslarını değerlendirdi. 
     Denktaş, Marmara Üniversitesi'nin yeni eğitim öğretim yılının açılış törenine katılmak amacıyla Türkiye'ye gittiğini ve törene katılan eski başbakanlardan, DSP Genel Başkanı Bülent Ecevit ile görüşme fırsatı bulduğunu anımsatarak, Ecevit'in Kıbrıs konusunda gerçekçi değerlendirmeler yapmaya devam ettiğini kaydetti. 
     Türkiye'deki halkın Kıbrıs konusuna olan ilgisinin arttığını dile getiren Denktaş, ''Kıbrıs'la ilgili olarak kendilerine söylediğimiz şudur Kıbrıs meselesi 1960 anlaşmasında kurulmuş olan cumhuriyete dayalı bir mesele olarak halledilecektir. Çünkü bu cumhuriyetin kurulması için her iki tarafa 1960 anlaşmaları inkar edilemez haklar vermiştir'' dedi. 
     1960 anlaşmasından kaynaklanan söz konusu haklar içerisinde, Türkiye'nin garantörlüğü, Türk-Yunan dengesi ve Kıbrıs Türklerine verilen eşit egemenlik hakları olduğunu hatırlatan Denktaş, Rumların 1960 anlaşmalarından sıyrılmak için ortaklık cumhuriyetini yıkmakla, Türk tarafının haklarını ortadan kaldırmayacağını vurguladı. 
     
     SEÇİMLER 
     Konuşmasında 14 Aralık'ta yapılacak genel seçimlere de değinen Denktaş, Türkiye'deki vatandaşların muhalefetin propagandasıyla ilgili olarak bir takım endişeleri bulunduğuna işaret ederek, söz konusu endişelerin, ''seçimleri muhalefetin kazanması halinde Türkiye'nin haklarını ortadan kaldıracak bir anlaşmaya imza atılacağı olduğunu'' kaydetti. 
     Denktaş, endişe içerisinde olan Türkiye'deki halka Kıbrıs Türkünün mayasının tamam olduğunu ve bütün geçmiş kırgınlıklara rağmen seçimlerin bir kader seçimi olduğunu herkesin bildiğini söylediğini ifade etti. 
     Denktaş, ''Herkes toparlanmaktadır, özellikle gençlik gittikçe uyanmakta ve ne şekilde kandırıldığını görmektedir. Bugün Almanya'da her 4 kişiden biri işsizdir, iş var, şu var, bu var diyerek insanlarımızı kandırmak kolaydır, kanmamak gerekir'' dedi. 
     Cumhurbaşkanı Denktaş, Rum tarafının söz konusu hakları kaldırabilmesi için, 5 tarafın imzası ile yeni bir anlaşma yapılması gerektiğini ifade ederek, bu nedenden dolayı da Rumların meşru Kıbrıs hükümeti oldukları hikayesinin yalan olduğunun altını çizdi. 
     Rumların, Türklerin 1960 anlaşmasından doğan haklarını ortadan kaldırmak için Avrupa Birliği'ne tek yanlı olarak yaptıkları müracaatın geçersiz olduğunu hatırlatan Denktaş, Türkiye'nin bu hakları savunduğunu söyledi. 
     ''Eğer bugün Kıbrıs ikiye bölünmüşse bunun sebebi Rumların ortaklık cumhuriyetini bir Rum cumhuriyetine dönüştürme çabaları olmuştur. Bunun temelinde toplu mezarlar vardır, bunun temelinde 11 yıl Türk halkının çektikleri vardır'' diyen Denktaş, bunların dikkate alınması halinde Kıbrıs meselesinin halledilebileceğini kaydetti. 
     Denktaş, ''Zannedersem Türkiye'nin başbakanının da 'Kıbrıs konusu gerçekleri çerçevesinde halledilmelidir' sözü bunu göstermektedir. Gerçekler ortadadır iki devlet, iki halk, iki demokrasi ile Türkiye'nin fiili ve etkin garantisi, yani Türk-Yunan dengesini devam etmelidir'' dedi ve Kıbrıs Türklerinin kendi imzaları ile tüm haklarından vazgeçmesinin söz konusu olmayacağını bildirdi. 
     
</TEXT>
</DOC>
