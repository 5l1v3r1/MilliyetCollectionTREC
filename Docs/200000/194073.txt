<DOC>
<DOCNO> 194073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur09.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ediz Hun, ANAP Genel Başkan Yardımcılığı'ndan istifa etti... 
</HEADLINE>
<TEXT>

     Ediz Hun, ANAP Genel Başkan yardımcılığı görevinden istifa etti. 
     Hun, ANAP Genel Başkanlığı'na sunduğu istifa dilekçesinde, 11 Ocak 2003 tarihinden itibaren sürdürdüğü Genel Başkan Yardımcılığı görevinden bugün itibariyle istifa ettiğini bildirdi. 
     Hun, istifasına gerekçe olarak İstanbul il ve ilçe teşkilatlarını çok iyi tanımasına rağmen yeniden yapılanma sürecinde bir kez bile olsun kendisine danışılmamasını gösterdi. İstanbul il kongresinden sonra uzun yıllardır ANAP'a hizmet etmiş partililere yapılanların kendisini son derece üzdüğünü ifade eden Ediz Hun, hemen hemen her ilde büyük titizlikle örgütlediği Kadın ve Gençlik teşkilatlarına gerekli ilginin gösterilmediğini, çok sayıda kadın ve genç üyenin partiden uzaklaştırıldığını ileri sürdü. 
     Dilekçesinde ''Parti üst yönetiminin politikanın gereklerinden ve Türkiye'nin gerçeklerinden koptuğunu'' da iddia eden Hun, ''ANAP'ın felsefesinde millete hizmet etmenin bir aracı olan siyaset, ne yazık ki bir takım ellerde kişisel ihtirasların tatmin alanına dönüşmüştür. Bu türden bir siyaset etme uslübunu kabullenmem mümkün değildir'' dedi. 
     
</TEXT>
</DOC>
