<DOC>
<DOCNO> 160597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo29.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu 3 yıl daha Beşiktaş'ta... 
</HEADLINE>
<TEXT>

     Beşiktaş Kulübü, teknik direktör Mircea Lucescu'nun sözleşmesini 2 yıl daha uzatarak, 3 yıllık sözleşme yaptı. 
     Akaretler'deki Beşiktaş Kulübü'nde, Lucescu ve yönetim kurulu üyeleriyle birlikte bir basın toplantısı düzenleyen başkan Serdar Bilgili, Rumen teknik adamın, Beşiktaş'ın 100. yılında çok büyük başarılara imza attığını belirterek, ''Lucescu ile 1 yıl daha sözleşmemiz var. Ancak oturup konuştuk, gelecek 3-5 yılımızı planlamamız gerektiği kararına vardık. Daha büyük düşünmemiz gerektiği düşüncesiyle, 1 yılın üzerine 2 yıl daha ekledik. Lucescu 3 yıl bizimle olacak'' diye konuştu. 
     Bilgili, şampiyonluğu kazanıp, yönetim, teknik kadro ve futbolcular olarak büyük bir mutluluk yaşadıklarını, ancak bu mutluluğun gözlerini karartmadığını ifade ederek, ''Artık önümüze bakıyoruz. Planlarımız uzun vadeli. Hedefimiz sadece Şampiyonlar Ligi değil, Avrupa'da her yıl ilk 10-15 takımdan biri olmak, Şampiyonlar Ligi'nde en üst düzeyde bir takım yaratmak'' dedi. 
     Teknik direktör Lucescu da Beşiktaş'ta mutlu olduğunu, başarı sağladığını belirterek, siyah-beyazlıların Şampiyonlar Ligi'nde de başarılı olması gerektiğini, bu nedenle kontratının uzatılması teklifini kabul ettiğini söyledi. 
     Rumen teknik adam, transferlerle ilgili soruları, ''Gelecek oyuncularda çok dikkatli olmamız gerekiyor. Önümüzde 1 ay var. Takıma yararlı olacak oyuncuları seçmemiz gerekiyor'' diye yanıtladı. 
     Hakan Şükür'ün transferiyle ilgili, ''Gündemimizde yok, basın yazıyor'' açıklamasını yapan Lucescu, Emre Aşık'ın da Dünya Kupası kadrosunda yer alan iyi bir futbolcu olduğunu, ancak transferi konusunda netleşmiş bir durum olmadığını kaydetti. 
     Bu arada, kulüp başkanı Bilgili bir soru üzerine, bir dünya kulübü haline gelebilmek için altyapının hazır olması gerektiğini vurguladı. Bilgili, ''Beşiktaş, altyapısını hazırlamıştır. Patlamaya hazır bir bomba gibidir. Önümüzdeki yıllarda Türk futbolunu Avrupa'da daha farklı konumlara getireceğiz'' şeklinde konuştu. 

     
</TEXT>
</DOC>
