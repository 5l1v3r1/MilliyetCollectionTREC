<DOC>
<DOCNO> 175327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/dunya/dun03.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad'da El Kaide operasyonu 5 ölü 
</HEADLINE>
<TEXT>

   DIŞ HABERLER SERVİSİ 

   
   Suudi Arabistan'da Usame bin Ladin'in El Kaide Örgütü'ne karşı önceki gün başlatılan operasyon, dün başkent Riyad'da kanlı çatışmaya dönüştü. El Arabiye TV ve ajanslar, çatışmada 4'ü Suudi polisi, biri militan olamak üzere toplam 5 kişinin öldüğünü, çok sayıda yaralanan olduğunu bildirdi. Operasyonda, Suudi vatandaşı olan biri ağır yaralı 7 El Kaide mensubunun da yakalandığı açıklandı. 
   Polisin havadan helikopter desteğiyle Riyad'ın güneyindeki banliyölerden El Süveydi'de gerçekleştirdği baskına ilişkin olarak bir görgü tanığı, "Operasyon çok büyük. Tüm bölge polis tarafından kuşatılmış durumda" dedi. Yöre sakini, makineli tüfek ve el bombaları seslerinin geldiği ve saatlerce süren operasyonda en az 5 evin hedef alındığını söyledi. 
   Adını vermek istemeyen bir güvenlik görevlisi de, kuşatılan evlerden militanların açtığı ilk ateşte 3 Suudi güvenlik görevlisinin öldüğünü belirtti. 
   12 Mayıs'ta Riyad'da, 9'u Amerikalı toplam 26 kişinin ve 9 saldırganın öldüğü intihar saldırılarından El Kaide'yi sorumlu tutan Suudi yönetimi operasyonlara başlamıştı. Polisin, önceki gün başlattığı operasyonda, bir İngiliz hedefine saldırı planlayan bir terör hücresine bağlı oldukları şüphesiyle 10 militan tutuklanmıştı. 
   
</TEXT>
</DOC>
