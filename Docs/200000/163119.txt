<DOC>
<DOCNO> 163119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo03.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ HAYALİ 
</HEADLINE>
<TEXT>

Galatasaray, yıldız futbolcu konusunda girişimlerini sessiz ve derinden sürdürürken, yabancı transferi için de Terim, Avrupa seferine çıkıyor. Önce İtalya, ardından da İspanya'da görüşmeler yapacak 
     CÜNEYT KARAKAYA 

     Kral'a son teklif 
     YURTİÇİ transferinde seçici davranan Galatasaray, yurt dışında da istediği futbolcular konusunda sessiz ve derinden gidiyor. Yerli transferinde özellikle Trabzonsporlu Gökdeniz üzerinde duran Sarı - Kırmızılılar, bu oyuncu için girişimlerini sıklaştırdı. Ancak bu oyuncunun Bordo - Mavililer ile anlaşmasının bulunması transferi güçleştiriyor. Bu arada Cim-Bom, Bursalı Okan'a 300 bin dolar garanti para, maç başına da 5 bin dolar teklif etti. 
     
     Kallon ve Serginho 
     DIŞ transfer konusunda da tüm yetkileri eline alan ve görüşmeleri sürdüren Galatasaray Teknik Direktörü Fatih Terim de önümüzdeki günlerde Avrupa'da yine transfer avına çıkacak. Öncelikle İtalya'ya gidecek olan Terim'in burada Inter'in golcüsü Muhammed Kallon ve Milan'da oynayan Serginho için temaslarını sürdürmesi bekleniyor. Kallon Hakan Şükür, Emre, Okan'ın transferi sırasında da Sarı - Kırmızılılar'ın gündemine gelmiş, ancak kiralama gerçekleşememişti. 
     
     İspanya bekleyişi 
     TERİM, İtalya temaslarının ardından İspanya'ya giderek burada görüşmelerde bulunacak. Sözleşmesi biten futbolculardan bir liste hazırlayan Fatih hocanın, ayrıca İspanya Ligi'nin bitmesini beklediği de belirtiliyor. Galatasaray çalıştırıcısının, Barcelona'dan transfer etmek istediği Geovanni için de yeni yönetimin seçilmesini beklediği de öğrenildi. West Ham'da oynayan Repka da transferde listebaşı. Terim, kamp tarihine kadar transferi tamamlamak istiyor. 
     
Kredi süreci başlıyor      GALATASARAY Yönetimi, stat kredisi için son hazırlıkları yapıyor. Anlaşma sağladığı ABD şirketine, krediye karşılık göstereceği ipotek için genel kurulu toplayacak olan Sarı - Kırmızılılar, pazartesi günü olağanüstü kongre kararını gazetelerde ilan edecek, 45 gün sonra da toplantı yapılacak. Buradan, 99 milyon dolar karşılığında Ali Sami Yen Stadı'nın üst kullanım hakkının teminat olarak gösterilmesi iznini isteyecek. Yönetici Refik Arkan, kredinin kesinleşmesi için genel kurulun onayını almak zorunda olduklarını ifade etti. 
     
Geri dön Hakan      GALATASARAYLI taraftarların katıldığı internetteki forum ve anketlerde Hakan Şükür ismi ön plana çıktı. Makedonya karşısında ortaya koyduğu futbolla Sarı - Kırmızılı taraftarların gönlünü fethetmeyi başaran Hakan için başta www.ultrAslan.org olmak üzere birçok adreste övgü dolu sözler yer aldı. Yapılan anketlerde ise Hakan'ın alınması ya da benzeri bir santrforun transfer edilmesi istendi. 
     
Hasan imzayı bekliyor      CİM - BOM'DA boş mukaveleye imza atan Hasan Şaş, 29 Haziran'da ikinci imzayı nikah defterine atacak. Davetiyesini bırakmak ve nikahında bulunma ricası için dün Adana Büyükşehir Belediye Başkanı Aytaç Durak'ı ziyaret eden Hasan, İstanbul'dan gelecek davetliler için özel uçak kaldıracak. Öte yandan Sarı - Kırmızılı yıldızın, "Benim için yurtdışı defteri kapandı" dediği öğrenildi. 
     
Vedat, Kore yolcusu      BU sezon sözleşmesi sona eren Vedat İnceefe, dün Florya Metin Oktay Tesisleri'nde Galatasaray Teknik Direktörü Fatih Terim ile bir görüşme yaptı. Terim'e, Güney Kore'den bir teklif aldığını belirten başarılı savunmacı, önümüzdeki hafta pazarlık için bu ülkeye gideceğini anlattı. Terim de bunu olumlu karşıladı. Vedat anlaşamaması durumunda Galatasaray'a imza atacak. 
     

</TEXT>
</DOC>
