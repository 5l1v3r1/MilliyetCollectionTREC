<DOC>
<DOCNO> 171377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun36.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesetler Uday ve Kusay'ın... 
</HEADLINE>
<TEXT>

     Irak'ta kurulan geçici hükümet konseyinin doktor üyesi Muvaffak El Rubai, Irak'ın devrik lideri Saddam Hüseyin'in oğullarına ait olduğu ileri sürülen cesetlerin Uday ve Kusay'a ait olduğuna kuşku bulunmadığını söyledi. 
     El Muvaffak, Bağdat'taki morgda cesetleri gördüğünü ve bunların Uday ve Kusay'a ait olduğuna dair en ufak şüphenin bulunmadığını belirtti. 
     El Muvaffak'ın doğrulamasıyla, cesetlerin Saddam Hüseyin'in oğullarına ait olduğu ilk kez Amerikan-İngiliz koalisyonu dışında biri tarafından teyit edilmiş oldu. 
     Öte yandan, Reuters haber ajansı, bir ABD askeri kaynağının gösterdiği Saddam'ın oğullarının cesetlerine ait fotoğraflarda, Uday ve Kusay'ın tanınabilecek durumda olduğunu bildirdi. 
     Uday'ın 2 fotoğrafta, üst dudağı ve burnunun yaralı olmasına rağmen açıkça tanınabildiği, Kusay'ın da yüzünde yara bulunmadığı kaydedildi. 
     Fotoğraflarda, iki kardeşin yüzleri ve vücutlarının görülebildiği belirtildi. 
     ABD ordusu, fotoğrafları çok yakında kamuoyuna göstereceğini açıklamıştı. 
     Uday ve Kusay'ın salı günü Musul'da Amerikan ordusunca düzenlenen bir operasyonda öldürüldüğü belirtilmişti. 
     
</TEXT>
</DOC>
