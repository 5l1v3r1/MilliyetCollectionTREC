<DOC>
<DOCNO> 195247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun38.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, Türkiye'yi yine haksız buldu 
</HEADLINE>
<TEXT>

     Avrupa İnsan Hakları Mahkemesi AİHM , 16 avukatın yaptığı şikayet başvurusunda Türkiye'yi haksız buldu. 
     Terör örgütüne yardım etmek suçundan gözaltına alınan avukatların yaptığı şikayet başvurusuyla ilgili kararını açıklayan AİHM, Türkiye'nin Avrupa İnsan Hakları Sözleşmesi'nin ''kötü muamele ve işkencenin yasaklanması'', ''özel yaşam ve aile yaşamına saygı'' ile ''güvenlik ve özgürlük hakkı''na ilişkin maddelerinin Türkiye tarafından ihlal edildiğine hükmetti. 
     Strasbourg Mahkemesi'nin kararı gereği Türkiye, 16 avukata 2 bin ile 36 bin euro arasında değişen çeşitli maddi tazminat cezaları ödeyecek. 
     AİHM'ye başvuruda bulunan avukatlar Tahir Elçi, Nevzat Kaya, Şinasi Tur, Sabahattin Acar, Niyazi Cem, Mehmet Selim Kurbanoğlu, Meral Danış Beştaş, Mesut Beştaş, Vedat Erten, Baki Demirhan, Arif Altınkalem, Gazanfer Abbasıoğlu, Fuat Hayri Demir, Hüsniye Ölmez, İmam Şahin ve Arzu Şahin, ''Türkiye'de insan hakları savunuculuğu ve Devlet Güvenlik Mahkemesi'nde yargılanan müvekkillerinin savunmalarını yaptıkları gerekçesiyle gözaltına alınıp kötü muameleye tutulduklarını'' ileri sürmüşlerdi. 
     
</TEXT>
</DOC>
