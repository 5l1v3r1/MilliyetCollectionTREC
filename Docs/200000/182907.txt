<DOC>
<DOCNO> 182907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko12.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DTÖ'nün yankıları... Zenginlerin ceza vermesi bekleniyor... 
</HEADLINE>
<TEXT>

     Dünya Ticaret Örgütü'nün DTÖ Meksika'nın Cancun kentindeki toplantısının başarısızlıkla sonuçlanmasının ardından dünyanın her yerinden tepkiler sürüyor. 
     Bağlantısızlar Hareketi dönem başkanı olan Malezya Başbakanı Mahathir Muhammed, ''adil ticaret için bastıran kalkınmakta olan ülkelerin zengin ülkelerce cezalandırılacağı'' uyarısında bulundu. 
     Mahathir, basın toplantısındaki konuşmasında, ''tabii, bundan sonra bazı ülkeler yaptırımlarla ya da yardımlardan mahrumiyetle tehdit edilecekler ya da aldıkları kredileri geri ödemeye zorlanacaklar'' dedi. 
     Ortak tavır koyan kalkınmakta olan ülkelere muazzam baskılar yükleneceğinden oldukça emin olduğunu belirten Mahathir, bu ülkelerin biraraya gelişlerinin önlenmesi için onlara hayatın zorlaştırılacağını söyledi. 
     Malezya'nın adil ticaret için baskılarda bulunmaya devam edeceğini bildiren Mahathir, zengin ülkelerin kalkınmakta olan ülkelerin görüşlerini tamamen kal'e almayışı ve kendi avantajlarına göre karar vermeyi istemeleri nedeniyle DTÖ müzakerelerinin başarısızlıkla sonuçlandığını anlattı. 
     
     AFRİKA DTÖ ÜYELİĞİNDEN ÇIKABİLİR 

     Afrika Birliği Komisyonu'nun Ticaret, Sanayi ve Ekonomik İşlerden sorumlu üyesi Vijay Makhan, Cancun'dan dönüşündeki açıklamasında, Afrika ülkelerinin DTÖ üyeliğinden çıkmayı düşünmesi gerektiğini bildirdi. 
     Zengin ülkelerin yoksulluğun kökünün kurutulması ve yaşam standartlarının yükseltilmesine dair vaadlerini yerine getiremediklerini belirten Mauritiuslu Makhan, ''Afrika dünyanın bilincinde bir yaradır ve bunun için hiçbir şey yapılmıyor'' dedi. 
     Cancun'daki toplantıda tarım ürünleri ticaretinde yüksek oranlı gümrük tarifeleri ve zengin ülkelerdeki bol keseden tarım sübvansiyonlarına pek dokunulmadığını belirten Makhan, ''eğer, trend böyle devam ederse, DTÖ'nün işleyişleri ve işlemeyişleri üzerinde yeniden düşünülmesi gerekecek'' dedi. 
     Bu işler değişmezse Afrika'nın, değerini kanıtlamayan bu örgütte kalmaya değip değmeyeceğine ilişkin siyasi kararı vermek zorunda kalacağını belirten Makhan, zengin ülkelerin yoksullukla mücadele konulu mega konferanslar düzenlemeye büyük paralar harcamaya devam ederken, bu konuda sonuç alamadıklarına da değindi. 
     
     AB, İKİLİ ANLAŞMALARA YÖNELECEK 

     Dünya Ticaret Örgütü'nün DTÖ Cancun toplantısı sonrasında, Avrupa Birliği'nin AB ikili ticaret anlaşmalarına yönelmesi bekleniyor. 
     AB Komisyonu'nun dış ticaretten sorumlu Üyesi Pascal Lamy, bu alternatifi, Cancun toplantısı dönüşünde dile getirdi. 
     Lamy, son zamanlardaki güçlüklerine rağmen, global ticarette çok taraflı yaklaşıma hala yürekten inanmakla birlikte, DTÖ müzakerelerinin yoğun bakıma alındığını bildirdi. 
     AB'nin Meksika, Şili, Mısır ve Nijerya ile geçenlerde imzaladığı ticaret anlaşmalarının müzakerelerinin en az beş yıl sürdüğünü hatırlatan Lamy, ikili ticaret anlaşmalarının da zor olduğuna değindi. 
     Çoktaraflı müzakerelerde karşılaşılan güçlüklerin ikili ticaret müzakerelerinde de ortaya çıktığını anlatan Lamy, etkinlik ve verimlilik iyileşmesi için DTÖ kurallarında değişiklikler önermeyi düşündüğünü, fakat, herhangi bir kural değişiminin çok uzun zaman alacağını kaydetti. 
     
     AMERİKA GENELİ SERBEST TİCARET ANDLAŞMASI DA RİSKTE 

     DTÖ Cancun müzakerelerindeki çöküşün, ABD yönetiminin bir an önce imzası için çok bastırdığı, fakat, bölge ve dünya genelinde yeni bir lider olarak beliren Brezilya ve onu destekleyen ülkelerce geciktirilen Amerika Kıtaları Serbest Ticaret Andlaşması'nın FTAA imzasını da engellemesi bekleniyor. 
     ABD FTAA'nın 2005 yılında hayata geçirilmesini isterken, Brezilya 12 yıldır devam eden bu bu sürecin henüz dev bir ticaret bloğu kurmaktan uzak olduğunu bildirdi. 
     FTAA oluşursa, Kuzey ve Güney Amerika ile Karayip ülkeleri, 12 trilyon dolarlık gayri safi yurtiçi hasıla toplamlarıyla, dünyanın en büyük serbest ticaret bloğu olacak. 
     Brezilya, diğer üyeleri Arjantin, Uruguay ve Paraguay'dan ibaret, ortak üyeleri de Şili ve Bolivya olan, Güney Afrika ile de serbest ticaret müzakereleri yürüten Mercosur Güney Pazarı adlı bölgesel gümrük birliğini güçlendirme stratejisi güdüyor. 
     Kamuoyunda FTAA'ya tepki ve aleyhtarlık giderek yükselirken, hükümet, dünyanın diğer yerlerinde olduğu gibi, DTÖ'nün başarısızlığı karşısında ikili ticaret müzakerelerine yönelmeyi düşünüyor. 
     Brezilya, Hindistan ve Çin'in başı çektiği kalkınmakta olan ülkelerden oluşan 22'ler Grubu G-22 , dünya nüfusunun yarısını, çiftçilerin de üçte birini temsil ediyor. 
     
     UZMANLARIN GÖRÜŞLERİ 

     Diplomatlar, işadamları ve analistlere göre, global ticaret müzakerelerinin 2004 yılı sonunda nihayete ermesi zor görünüyor. 
     Gelişmiş ülkeler kalkınmakta olan ülkelerin endişeleri ve ihtiyaçlarını dikkate almazken, Afrika ülkelerinin önemli konuları bir kenara atıldı. 
     Afrika'nın en yoksul dört ülkesi Burkina Faso, Benin, Çad ve Mali, ABD, Avrupa ve Çin'den yıllık 6 milyar dolarlık pamuk sübvansiyonlarının kaldırılmasını talep etti. Bu ülkeler, sübvansiyonlu pamuk ve fiyat düşüşlerinden kendi çiftçilerinin yılda 250 milyon dolar zarar ettiğini bildirdi. 
     AB'li bir yetkiliye göre, mevcut global ekonomik durum dikkate alındığında Cancun'daki bayarısızlık çok daha fazla hayak kırıklığı yaratıcı, global ekonominin iyi haberlere ihtiyacı var. Yetkili, Cancun sonrasında, DTÖ'nün bazı üyelerinin ikili ya da bölgesel ticaret anlaşmalarına yöneleceğini bildirdi. 
     
     JAPONLAR TARIM SÜBVANSİYONLARINDA YÜKLÜ İNDİRİMLERDEN KURTULDU 

     Öte yandan, DTÖ Cancun toplantısının başarısızlığı, yerli pirinç üretiminin, gıda güvenliği, gıdada kendi kendine yeterlilik ve tarımda egemenlik gerekçeleriyle yüzde 490'lık gümrük tarifesiyle korunduğu Japonya'da çiftçiler, tarım sübvansiyonlarında yüklü indirimlerden kurtuldu. 
     Buna karşılık, bazı uzmanlara göre, DTÖ'nün tarım sübvansiyonlarına dair müzakereleren Aralık ayı ortalarında tekrar başlanacağından dolayı, Cancun başarısızlığı Japon çiftçiler için sadece geçici rahatlama sağlayacak. 
     Cancun'daki toplantıda, tarımdaki pozisyoniu kendine benzer Tayvan ve Güney Kore ile ittifak kurmuş olan Japonya, pirinçte değilse bile, diğer tarım ürünleri ithalatında gümrük tarifelerini indirmeye zorlanacak. 
     
</TEXT>
</DOC>
