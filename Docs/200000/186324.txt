<DOC>
<DOCNO> 186324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/dunya/adun.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Eliyev dövri bitdi 
</HEADLINE>
<TEXT>

   1. Aliyev devri bitti    Azerbaycan'ın kaderine 34 yıl damgasını vuran Haydar Aliyev'in başkanlık seçimlerine katılmaması artık döneminin sona erdiği şeklinde yorumlandı 
      CENK BAŞLAMIŞ 

   
   Azerbaycan Devlet Başkanı Haydar Aliyev'in 80 başkanlık seçimlerine katılmayacağını açıklamasıyla 34 yıldır süren iktidar dönemi son bulmuş oldu. 6 Ağustos'tan bu yana ABD'deki Cleveland kliniğinde tedavi gören Aliyev, Azeri Televizyonu'ndan yayınlanan açıklamasında, seçmenlere oğlu İlham Aliyev'i 41 destekleme çağrısında bulundu. 
   İlham Aliyev, seçimleri kazanması halinde babasının izlediği siyaseti sürdüreceğini söyledi. Oğul Aliyev, "Babamın sağlığının düzelerek mutlaka seçimlere katılacağına inanıyorduk ama maalesef olmadı" dedi. İlham Aliyev, babasının öldüğü söylentileri yayan muhalefet partileri için de "10 yıldır muhalefetteler. Allah onlara sağlık versin de, ömürlerinin sonuna kadar muhalefette kalsınlar" diye konuştu. Muhalefetteki Yeni Müsavat gazetesi, Azeri liderin 15 Ekim seçimlerine katılmama kararını, "Eliyev dövri bitdi" Aliyev devri bitti başlığıyla manşetten duyurdu ve açıklamanın yazılı yapılmasının Aliyev'in öldüğünü kanıtladığını öne sürdü. Yeni Müsavat Partisi adayı İsa Kamber de, "İktidar, Aliyev rejiminin son bulduğunu kabul etti" dedi. 
   Haydar Aliyev, başkanlık seçimlerine katılmama kararıyla Azerbaycan'da 30 yılı aşan iktidarına son noktayı koymuş oldu. Sovyet döneminde Azerbaycan Komünist Partisi lideri olan ve KGB şefliği yapan Aliyev'in yıldızı Sovyet lideri Leonid Brejnev'in 1981'deki Bakü ziyaretiyle parladı. Gördüğü karşılamadan ağlayacak kadar etkilenen Brejnev, Aliyev'i Moskova'ya davet etti. Azeri lider burada Başbakan Yardımcısı oldu, Politbüro'ya yükseldi, ancak Mihail Gorbaçov tarafından 1987'de görevlerinden uzaklaştırıldı. 
   1991'de Azerbaycan'a bağlı Nahçivan'da Parlamento Başkanlığı'nı üstlenen Aliyev, 1993'te Bakü'ye dönerek yeniden iktidarı ele geçirdi. 
   
   Tarkan konseri    Muhalefet gazeteleri, Tarkan'ın yakında Bakü'de bir konser vereceğini yazdı. Gazeteler, iktidarın seçim öncesi Tarkan yardımıyla İlham Aliyev'in popülaritesini artırmaya çalıştığını öne sürdü. Baba Aliyev'den sonra Halk Cephesi lideri Ali Kerimli'nin de çekilmesiyle seçime katılacak aday sayısı 8'e indi. İktidardaki Yeni Azerbaycan Partisi, seçimde İlham Aliyev'i destekleyeceğini açıkladı. 
   
   
</TEXT>
</DOC>
