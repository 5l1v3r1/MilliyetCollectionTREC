<DOC>
<DOCNO> 182454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko25.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Şeker Yatırım Menkul Değerler Kurumsal Finansman ve Araştırma Müdürü Edmon Nergizyan, Ağustos ayı başında Uluslararası Para Fonu'nun IMF kredi ödemelerinde yaptığı düzenleme ile sert yükseliş yapan endeksin son bir ayda yatay bir düzeltme hareketi içine girdiğini anımsattı. 
     Nergizyan Borsa'nın seyrine ilişkin olarak yaptığı değerlendirmede, bu süre içinde işlem hacmi ve hareket marjı daralmasına rağmen, piyasada net para girişinin devam ettiğini belirterek, geçen hafta ise bütçe verilerinin beklenenden çok olumlu açıklanması ve 8.5 milyar dolarlık ABD kredisinde ödeme takviminin belirlenme aşamasına gelinmesi ile ikinci sert yükseliş dalgasının başlatıldığını kaydetti. 
     Nergizyan, 12,000 ve 12,500 dirençlerini ardarda kıran endeksin, dolar bazındaki 0.9 cent seviyesini de aşarak 0.93 centi test ettiğini vurguladı. 
     Nergizyan, değerlendirmesinde şu görüşlere yer verdi 
     ''Endeksin sert yükselişi artan işlem hacmi ve daha da önemlisi net para girişi ile teyit ediliyor. Günlük 1 katrilyona ulaşan işlem hacmi yanında geçen hafta piyasaya giren net paranın 50 milyon doları aştığını hesaplıyoruz. 
     Endeks bu hafta sert yükselişin bir düzeltmesini yapabilir. Ancak kısa vadeli hedef olarak 1 centin test edilmesi artık uzak görünmüyor. Piyasa momentumunu koruduğu sürece pozisyon korunmasını öneriyoruz.'' 
     
</TEXT>
</DOC>
