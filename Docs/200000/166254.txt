<DOC>
<DOCNO> 166254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur25.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan, 10 yıl vadeli konut müjdesi 
</HEADLINE>
<TEXT>

     Başbakan Recep Tayyip Erdoğan, TBMM'nin çalışma süresini artırdıklarını belirterek, ''Gezme-tozma zamanı değil, iş zamanı. Durmak yok, başarmak zorundayız'' dedi. 
     Erdoğan, partisinin Hatay il kongresinde yaptığı konuşmada, AK Parti'nin 3 Kasım'dan nereye vardığının 10 ay sonra yapılacak yerel seçimlerde ortaya çıkacağını belirterek, başarılarını ''malum çevrelere'' göstereceklerini söyledi. 
     AK Parti ve millete olan sevdaları nedeniyle ''Aşık Veysel gibi yollara döküldüklerini'' ifade eden Erdoğan, ''Biz de uzun ince bir yolda gece gündüz yürüyoruz. Durmak yok. Anadolu'yu, dünyayı fellik fellik dolaşıyoruz, dolaşacağız'' diye konuştu. 
     AB sürecinde önemli aşamalar kaydettiklerini, bu yönde TBMM'de çalışmalarının sürdüğünü anlatan Erdoğan, şöyle devam etti 
     ''Hükümet olarak, 3 aylık tatili indireceğiz dedik. Meclis, 1 Ağustos'a kadar çalışacak. Neden, işimiz var. Gezme-tozma zamanı değil, iş zamanı. Durmak yok, başarmak zorundayız. Bakanlar ve milletvekilleri çok koşuyorlar, görüyor ve biliyorum. Uykusuz kalıyorlar. Ben de uykusuz kalıyorum. 
     Siz de bu sıcakta bekliyorsunuz. Bu bekleyişinizde şahsiyet var. Bizi ürküten budur. Bu tavrınız, bizden beklentilerinizi artırıyor. Bundan ürküyoruz. Size layık olabilirsek ne mutlu bize.'' 
     
     SİYASİ VE FİZİKİ DEĞİŞİM 

     Yolsuzlukların üstüne gittiklerini belirten Erdoğan, bazı kesimlerin bunları yapanların açıklanmasını istediğini ifade ederek, ''Biz kolay kolay açıklayanlardan değiliz. Açıklayalım, adres mi değiştirilsin. Sabırlı olacaksınız, kısa zamanda rakamları açıkladığımızda vay, vay diyeceksiniz'' şeklinde konuştu. 
     Eğitim konusunda önemli adımlar attıklarını ifade eden Erdoğan, şöyle devam etti ''Toplu konutta da yeni çalışmalarımız var. Vatandaşlarımızı 10 yıl vade ile konut sahibi yapacağız. Kira öder gibi konut sahibi olacaklar. 
     Duble yol dedik, bu ülkeye katkımız olsun dedik. Duble yolun 1500 kilometrelik bölümün temeli atıldı. Çalıştırılmayan, devletin greyderleri, dozerleriyle yapıyoruz. Bunlarla yetinmiyoruz. 
     Türkiye'nin artık kredibilitesi dünyada artıyor. Türkiye'ye daha bir farklı bakılıyor. 20 yıl vade ile düşük faizli kredi verilmeye başlandı. Türkiye'ye güven artı. Türkiye, siyasi değişimi gerçekleştirirken fiziki değişimi de gerçekleştirecek.'' Erdoğan, partililere yönelik konuşmasında da yerel seçimlere yaklaşıldığına dikkati çekerek, ''Hatay'da tüm ilçe ve belde belediyelerini almakta kararlıyız. Fiziki değişimi gerçekleştirmek için belediyeleri istiyorum'' dedi. 
     
     ''AK PARTİ ÇALMADI'' 

     Adalet Bakanı Cemil Çiçek de, Türkiye'nin 80 yılda önemli kazanımlarının olmasına rağmen ilim ve teknikte dünyada istenilen sırada yer alamadığını, ancak yolsuzluk ve çalmada ise ilk 10 arasında bulunduğunu ifade etti. Çiçek, ''Bizim hedefimiz Türkiye'yi çağdaş yapmak, tüm insanlarımıza hizmet götürmektir'' dedi. 
     Diğer siyasi partilerin AK Parti'yi kıskandıklarını belirten Çiçek, ''Bunun yerine kendileri de ak olsunlar. AK Parti çalmadı, ilk önce bunu iyi anlamak lazım. Bakanlarımız, milletvekillerimiz milletin başını yere eğdirmediler. Milletin hakkını, hukukunu yetirmedik, çaldırmadık, gece gündüz dürüstçe çalıştık'' diye konuştu. 
     Enerji ve Tabii Kaynaklar Bakanı Hilmi Güler ise sevgi ve gönül projesini, adalet ve kalkınma hedefiyle gerçekleştirdiklerini belirterek, ''Biz sevdik mi böyle severiz. Hesapsız, gönülden severiz. Konuşmadan çok şeyler yapacağız, yapmaya da başladık. Amacımız eğrileri kesmek, dosdoğru gitmek.'' Hatay Spor Salonu'nda yapılan kongrede, konuşmaların ardından AK Parti İl Başkanı İsmail Kimyeci'nin hazırladığı tek listeyle seçimlere gidildi. 
     
</TEXT>
</DOC>
