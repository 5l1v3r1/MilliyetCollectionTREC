<DOC>
<DOCNO> 161503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo05.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
A Millilerin Haziran ayı karnesi... 
</HEADLINE>
<TEXT>

     A Milli Futbol Takımı, bugüne dek haziran ayı içinde yaptığı toplam 43 maçta, 31 ayrı rakiple karşılaşırken, 18 galibiyet, 16 yenilgi ve 9 beraberlik elde etti. 
     Ay-yıldızlı ekip, toplamda rakip ağları 66 kez havalandırırken, kalesinde de 62 gol gördü. Milli takım, resmi maçlarda 9 galibiyet, 11 yenilgi ve 3 beraberlik alırken, özel karşılaşmalarda da 9 galibiyet, 5 yenilgi ve 6 beraberlikle tanıştı. 
     Türk Milli Takımı, resmi mücadelelerde rakip kalelere 34 gol bırakırken, kalesindeki 35 gole de engel olamadı. Milliler, özel karşılaşmalarda ise 32 gol bulurken, 27 golü de ağlarında gördü. 
     
     EN'LER 
     Türkiye, bu ayda resmi maçlardaki en farklı skorlu galibiyet ve yenilgilerini 1954'de İsviçre'de yapılan 5. Dünya Kupası finallerinde aldı. Kupada Güney Kore ile yaptığı ve 7-0 kazandığı karşılaşmada en farklı skorlu galibiyetini elde eden A Milli Takım, yine aynı organizasyonda en farklı skorlu yenilgisini de F.Almanya karşısında 7-2'lik skorla aldı. 
     Özel maçlarda ise milliler deplasmandaki maçta, Estonya'ya karşı 4-1'lik skorla üstünlük sağlarken, en farklı skorlu galibiyetine imza attı. İsviçre'ye içeride 5-1'lik sonuçla yenilen milli takım, özel maçlarda en farklı skorlu yenilgisine de bu ülke karşısında uğradı. 
     İspanya, Paraguay, Şili ve İsveç karşısında da sahadan 0-0'lık sonuçla ayrılan Türkiye, 9 maçta da rakiplerine gol atmayı başaramadı. Ay-yıldızlılar bu arada uzun yıllar haziran ayı içinde hiç milli maç yapmadı. 
     
</TEXT>
</DOC>
