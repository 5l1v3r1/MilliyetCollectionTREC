<DOC>
<DOCNO> 155083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko12.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Firmalar Anneler Günü için yarışıyor... 
</HEADLINE>
<TEXT>

     Bu hafta sonu kutlanacak Anneler Günü öncesi ünlü firmalar, düzenledikleri kampanyalarla annelerini sevindirmek isteyen çocuklar için ekstra taksit uygulaması başlatırken, ürünlerine yüzde 10 ile 50 arasında değişen oranlarda indirime gidiyor. 
     Döviz fiyatlarının ve faiz oranlarının düşmesi, yaz sezonunun açılmasıyla durgunluktan kurtulan firmalar, Anneler Günü nedeniyle işlerinin daha da canlanmasını bekliyor. 
     Bu çerçevede çok sayıda ünlü marka Anneler Günü'nün yaklaşması nedeniyle hazırlıklarına hız verdi. Firmaların önemli bölümü Anneler Günü nedeniyle taksit ve satış fiyatlarında değişikliğe giderken, bazı firmalar ise annelerine hediye almak isteyenlerin karşısına farklı alternatifler sunacak özel ürünlerle çıkıyor. 
     Spor giyimin tanınan isimlerinden Reebok, fiyatı 30 ile 50 milyon lira arasında değişen yazlık tişört ve 160'dan 200 milyon liraya kadar değişen fiyatlardaki eşofman takımlarında yüzde 10 özel indirime giderken, Desa Deri Ürünleri, fiyatı 25-80 milyon lira olan cüzdan ve 100-200 milyon lira arasında değişen çantalara Anneler Günü'ne özel 6 taksit uyguluyor. 
     
     BİSSE'DEN ANNELER İÇİN ÖZEL ÜRETİM 

     Giyim sektörünün önde gelen markalarından BİSSE, Anneler Günü'ne yönelik özel ürettiği 10 çeşit bayan gömleği ile farklı bir alternatif sunmaya hazırlanıyor. Gömleklerin fiyatı 64-87 milyon lira arasında değişirken, bu özel gün nedeniyle müşterilerine 3 taksit kolaylığı sağlıyor. 
     Arslanlı Giyim fiyatları 19 ile 82 milyon lira arasında değişen penye ve trikoya yüzde 10-38 oranında indirimin yanı sıra 6 taksit uyguluyor. Spor giyimin önde gelen markalarından Levis ise, fiyatlarını oldukça aşağı çekerken annelere özel yüzde 15 indirim yapıyor. 
     Ürünlerine 5 taksit ve yüzde 30'lara varan indirim uygulayan Mudo da, 15 milyon liradan başlayan ve 145 milyon liraya kadar çıkan fiyatlarla satışa sunduğu bayan kıyafetleri ile Anneler Günü için kampanya başlatan firmalar arasında yer alıyor. 
     
     SAAT VE GÖZLÜKLER DE İYİ BİR ALTERNATİF 

     Bu özel günde annelerinin gönlünü hediye vererek almak isteyenlere yüzde 10 ile 50 oranında indirim ve 6 taksit uygulayacak olan İz Optik, anneler için 97 milyon liradan başlayan ve 1 milyar liraya kadar değişen fiyatlarda sattığı güneş gözlükleri ile Anneler Günü'ne hazırlanıyor. 
     Konyalı Saat ise, 70 ile 120 dolar arasında değişen kol saatlerine Anneler Günü'ne özel 6 taksit uyguluyor. 
     Ünlü markaların ürünlerinin satıldığı çok sayıda mağazayı bünyesinde bulunduran Konya'da kurulu Masera Alışveriş Merkezi, Anneler Günü nedeniyle 10 Mayıs Cumartesi günü ünlü mankenlerin katılacağı defile programı düzenleyecek, aynı gün annelerin saç kesimleri ücretsiz yapılacak. 
     
</TEXT>
</DOC>
