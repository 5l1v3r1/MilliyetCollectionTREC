<DOC>
<DOCNO> 190648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun04.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Panik Et yiyen bakteri... 
</HEADLINE>
<TEXT>

     ABD'nin Atlas Okyanusu kıyısındaki Florida eyaletinde balıkçı ve sörfçüler, et yiyen bakteri paniği yaşıyor. 
     Florida'nın Local 6 televizyonunun bildirdiğine göre, son iki ayda, çok sayıda balıkçı ve sörfçü ''methicillin resistant staphylococcus aureus'' MRSA adı verilen ve tüm vücutta krater gibi acılı ve derin yaralar oluşmasına neden olan enfeksiyondan ötürü tedavi altına alındı. 
     Ormond Beach bölgesinden Deri Hastalıkları uzmanı Dr Jeff Parks, sadece kendisinin 8 balıkçı ile bir sörfçüyü tedavi ettiğini belirterek, durumu ciddi olan 2 balıkçının hastanede tedavilerinin sürdüğünü kaydetti. 
     Sörfçü Gerald Harbrodt'un annesi Jonelle Harbrodt da oğlunun okyanusta yüzerken açık bir yarasından giren bakterinin, bir gün içinde tüm vücudunda enfeksiyonlara neden olduğunu anlattı. 
     Balıkçı Jim Freeman da yerel televizyona, enfeksiyonun önce beyaz sivilce şeklinde başladığını, ancak sivilce patladığında işin ciddi bir hal aldığını söyledi. Freeman, ''Enfeksiyon kemiğe doğru gidiyor. Doktorlar, eğer kemiğe giderse kolu ya da bacağı kesmenin gerektiğini söylüyorlar'' diye konuştu. 
     MRSA'ya yol açan enfeksiyon henüz hekimlerce bilinmezken, doktorlar, bu tip enfeksiyonun derhal tedavi edilmesi gerektiğini vurguluyorlar. 
     
</TEXT>
</DOC>
