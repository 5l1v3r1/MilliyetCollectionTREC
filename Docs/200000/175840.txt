<DOC>
<DOCNO> 175840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yasam/yas01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çal canavarı' son düelloyu kaybetti 
</HEADLINE>
<TEXT>

   'Çal Canavarı' lakaplı Nurettin Akşit, 19 yaşındaki 'hasmı' Adnan Ünal'ı silahıyla bekliyordu. Ancak 'düello', Akşit elini bile kaldıramadan sonlandı 
      RAMAZAN ÇETİN - FERAH IŞIK DHA 
   
   Denizli'nin Çal ilçesinde 17 yıl önce 9 kişiyi öldüren ve o günden sonra 'Çal Canavarı' lakabıyla anılan Nurettin Akşit'in 'düelloları anımsatan' bir karşılaşma sonucu öldürüldüğü ortaya çıktı. 
   Yakınları katledildiğinde 18 aylık bebek olan 19 yaşındaki Adnan Ünal, yıllarca Akşit'e karşı büyük bir kin besledi. Yakınları tatil için Çal'da bulunan Ünal'a Nurettin Akşit'in Dağmarmara köyüne gittiğini söyledi. 
   
   Tam 15 kurşun sıktı 
   Ruhsatsız tabanca ve pompalı tüfeği alarak köye giden Adnan Ünal, Akşit'in kaldığı evi aramaya başladı. Bu sırada hasmının yaklaştığını öğrenen Akşit de ruhsatsız tabancasını ve tüfeğini alıp avluya indi. Kısa tartışma sırasında Adnan Ünal, Akşit'i önce pompalı tüfeğiyle, sonra da tabancasıyla vurdu. Elindeki silahların tetiğine dokunma fırsatı bile bulamayan Akşit, pompalı tüfekten çıkan yedi ve tabancadan çıkan sekiz kurşunla olay yerinde öldü. 
   
   'Aslan canavarı öldürdü' 
   Adnan Ünal sorgusunda, "Onu görünce şuurumu kaybettim. O anda onu öldürmekten başka hiçbir şey düşünmüyordum. Pişman değilim" dedi. Köy 17 yıl önceki gibi, gerginlik nedeniyle yarı yarıya boşalırken, gencin babası Ahmet Ünal, oğlunun tahrik nedeniyle cinayeti işlediğini söyledi. Akşit Ailesi'nden iki kişiyi öldüren ve cezaevinden geçen yıl çıkan amca Refik Ünal da "Aslan canavarı öldürdü" dedi. Adnan Ünal çıkarıldığı mahkeme tarafından tutuklanıp cezaevine gönderildi. 
   
   17 yıl önce neler oldu    Tüm bu olaylara neden olan Çal Dağmarmara köyündeki kan davası, Nurettin Akşit'in Neriman Akçan'ı kaçırmasıyla başladı. Bu suçtan mahk m olan Akşit, cezaevinden çıktıktan sonra sevdiği kızın başkasıyla evlendiğini öğrendi. Ve 11 Ağustos 1986'da Akçan'ın 9 akrabasını öldürdü bazı cesetleri de yaktı. 'Çal Canavarı' olarak anılmaya başlayan Akşit, cezaevine girdi. Öldürülenlerin kardeşi Refik Ünal da, Akşit'in iki amcasını öldürdü. Husumetin yeni katliamlara neden olabileceği gerekçesiyle iki aileden 150 kişi köyü terk etti. Akşit aftan yararlanarak geçen yıl cezaevinden çıktı. 
   
   
</TEXT>
</DOC>
