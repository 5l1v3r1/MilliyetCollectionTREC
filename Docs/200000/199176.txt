<DOC>
<DOCNO> 199176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/spor/spo15.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İsrail'den milli teklif    İSRAİL Futbol Federasyonu içinde bulunduğumuz aralık ayında Türkiye ile milli maç yapmak istediğini bildirdi. İsrail Futbol Federasyonu Başkanı Iche Menahem'in Haluk Ulusoy'a bir mektup gönderdiği, "Teröre karşı savaşan iki ülke olarak tüm dünyaya birlikte olduğumuzu ve bu tür olayları sporla yenebileceğimizi ispatlayabiliriz" dedi. 
   
   Arda Ülker'de    ÜLKERSPOR, Galatasaray'da forma giyen Arda Vekiloğlu'nu transfer etti. Bu transferden sonra Ülker'de fazla şans bulamayan Muratcan Güler'in Pınar Karşıyaka'ya gitmesi hemen hemen kesinleşti. İzmir ekibi bu transfer için Ülkerspor ile her konuda anlaşırken, Muratcan'ın kararını bekliyordu. 
   
   Sociedad'da Nihat iyileşti    İSPANYOL Real Sociedad'ta forma giyen Nihat Kahveci'nin sakatlığının geçtiği ve bugün ligdeki Valencia maçında forma giyebileceği açıklandı. Ayak bilek bağlarındaki ezilmeden kaynaklanan sakatlığı geçen milli oyuncu takımla çalışmalara başladı. 
   
   Denizli dört köşe    FUTBOL Şube Başkanı Turgut Dalaman, toplam maliyetlerinin 10 trilyon olduğunu, sezon başında da transfere 2 trilyon ayırdıklarını söyledi. Denizlisporlu oyuncuların cebi de dolarken, 150 milyar ekstra prim almaya hak kazanan takıma, alınacak her puan için 10 milyar lira daha dağıtılacak. 
   
   Anadolu farkı    A G araştırma şirketinin web sitesinde yayınlanan ve bin 836 denek içerisinde takım tutan bin 302 kişi üzerinde yapılan anketten ilginç sonuçlar çıktı. Taraftarlar arasında yapılan bir anket, en agresif taraftarların Anadolu takımlarının yandaşları olduğunu ortaya koydu. 
   
   Rekor katılım    TÜRKİYE Büyükler Ferdi Boks Şampiyonası dün Trabzon'da başladı. 19 Mayıs Kapalı Spor Salonu'nda 6 Aralık'a kadar sürecek şampiyonada 45 ilden 289 sporcu mücadele veriyor. Organizasyon rekor katılım ve bazı bölgelerin geç müraacat etmesi nedeniyle iki saat rötarlı start aldı. 
   
   Talihsiz Sergen    AURELIO'NUN darbesiyle sakatlanan yıldız oyuncu dün soluğu doktorda aldı. Sergen'in alt damağındaki beş dişinin kırıldığı, diş etlerinde de büyük ölçüde zedelenme tespit edildiği bildirildi. Bu bölgeye tampon koyulan Sergen için Chelsea maçı sonrası operasyon düşünülüyor. 
   
   Ahmet'e rest    KONYASPOR karşılaşmasında seyircinin büyük tepkisini çeken, Lazio maçında ve Fenerbahçe derbisinde de kadroya girmek istemeyen golcü futbolcu gözden düştü. Beşiktaş ile üç yıllık sözleşme yineleyen Ahmet Dursun'un bu olumsuz tavrı yönetimi çileden çıkardı. Siyah-Beyazlılar, "Kalmak istemeyeni tutmayız. Getirir bonservis parasını istediği yere gider" açıklamasını yaptılar. 
   
   Çabuk unutuldu    BEŞİKTAŞ yönetimi, Galatasaray derbisinde yaşanan olaylar sonrası sahaya başkan dahil kimsenin inmemesi kararını almıştı. Hatta gidilen deplasmanlarda maçı izleyecek isimler için akredite sistemi dahi hayata geçirilmişti. Ancak bu düşünce sadece İzmir'deki Konyaspor karşılaşmasında uygulanabildi. Fenerbahçe derbisi sonrası yöneticilerin toplu olarak sahaya inmesi gözden kaçmadı. 
   
   
   
</TEXT>
</DOC>
