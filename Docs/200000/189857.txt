<DOC>
<DOCNO> 189857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun36.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliya İzzetbegoviç'in ardından... 
</HEADLINE>
<TEXT>

     Eski Bosna-Hersek Cumhurbaşkanı Aliya İzzetbegoviç'in dün 78 yaşında Saraybosna'daki Kosova Hastanesi'nde hayata veda etmesinin ardından, dünyanın çeşitli yerlerinden mesajlar yağdı. 
     Fransa Cumhurbaşkanı Jacques Chirac, yayınladığı mesajda, ''büyük üzüntüsünü'' dile getirdi ve İzzetbegoviç'in ''istisnai cesaretini ve oynadığı tarihi rolü'' övdü. 
     
     NATO VE AB 
     NATO Genel Sekreteri George Robertson da Aliya İzzetbegoviç'in ölümü dolayısıyla yayımladığı mesajda, İzzetbegoviç'in 1992-1995 Bosna Savaşı sırasında ülkesinin bağımsızlığını koruyan cesur bir devlet adamı olduğunu kaydetti. 
     Robertson, İzzetbegoviç'in savaş boyunca, varlığı milliyetçi güçlerin tehdidi altında olan ülkesinin cumhurbaşkanı olarak kaldığını ifade etti. 
     İzzetbegoviç'i, Bosnalı Sırpların başkent Saraybosna kuşatmasına karşı direnişe öncülük etmesi nedeniyle öven Robertson, İzzetbegoviç'in ülkesinin birliğinin korunması için çok çalıştığını kaydetti. 
     AB'nin Ortak Dış Politika ve Güvenlik Yüksek Temsicisi Javier Solana da, yayımladığı mesajda, İzzetbegoviç'in savaş dönemindeki liderliğine ve tarihe II. Dünya Savaşı'ndan sonraki en kanlı savaş olarak geçen Bosna Savaşı'nın sona erdirilmesindeki rolüne dikkat çekti. 
     
     İRAN'DAN BAŞSAĞLIĞI 
     İran, eski Bosna-Hersek Cumhurbaşkanı Aliya İzzetbegoviç'in ölümü dolayısıyla Bosna-Hersek halkına başsağlığı diledi. 
     İRNA'nın haberine göre, Dışişleri Bakanı Kemal Harrazi, Bosna-Hersek Üçlü Başkanlık Konseyi Başkanı Süleyman Tihiç'e gönderdiği mesajda, İran hükümeti ve halkının İzzetbegoviç'in ölümü dolayısıyla Bosna-Hersek halkına başsağlığı dilediğini belirtti. Harrazi, ''ülkesinin toprak bütünlüğü ve kimliğinin yanı sıra farklı etnik grupların birliği için büyük çaba sarf eden İzzetbegoviç'in, çalkantılı tarihe sahip Balkanlar'ın çok sevilen ve kalıcı bir şahsiyeti olduğunu'' kaydetti. 
     Hırvatistan ve Slovenya devlet başkanları ile Bosnalı Hırvatlar da taziye mesajları yayınlarken, İngiltere'nin Yugoslayva eski özel temsilciğini yapan David Owen, İzzetbegoviç'in ölümünden duyduğu üzüntüyü dile getirdi ve ''Kendisi çok cesur bir kişiydi'' ifadesini kullandı. 
     Bu arada, İzzetbegoviç'in ardından üzüntülerini dile getiren Fransız felsefeci ve yazar Bernard-Henri Levy de, ''1992'de Avrupa'yı müdahaleye çağıran İzzetbegoviç, o zamanın Fransa Cumhurbaşkanı François Mitterrand'a Sırpların toplama kamplarının varlığından söz etti, ancak Mitterrand onu dinlemedi, onu dinlemedik ve Bosna ve Kosova savaşlarında 200 bin kişi öldü, onu dinleseydik bunu önleyebilirdik'' dedi. 
     
</TEXT>
</DOC>
