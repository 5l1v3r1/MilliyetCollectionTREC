<DOC>
<DOCNO> 187337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur11.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Hemen bugün Irak'a asker gönderilmeyecek 
</HEADLINE>
<TEXT>

     Milli Eğitim Bakanı Hüseyin Çelik, ''Hükümet'e asker gönderme yetkisi veren tezkerenin 'hemen bugün, yarın Irak'a asker gönderileceği anlamına gelen bir tezkere olmadığını'' bildirdi. 
     Bakan Çelik, ABD'de iki ayrı üniversitede ''Global Dünyada Kültürel Çoğulculuk ve Eğitim'' konulu konferanslar vermek üzere bu ülkeye gitti. 
     ABD'ye hareketinden önce Atatürk Havalimanı VIP Salonu'nda, basın mensuplarının ''Hükümet'e Irak'a asker gönderme konusunda yetki veren tezkerenin Meclis'te kabul edilmesiyle'' ilgili sorularını yanıtlayan Çelik, ''tezkerenin kabul edilmesini nasıl değerlendiğinin'' sorulması üzerine ''Hayırlı, uğurlu olsun'' dedi. 
     ''Bu tezkere, hemen bugün, yarın Irak'a asker gönderileceği anlamına gelen bir tezkere değil'' diyen Çelik, şöyle devam etti 
     ''Hükümet, asker gönderip göndermeme konusunda irade kullanmak üzere yetki aldı. Başbakanımız ve Dışişleri Bakanımız, Hükümetimizin diğer mensupları, ABD ile bu konuları görüşecekler. Türkiye'nin Irak'ta hangi bölgeye, nereye, ne kadar oranda asker gönderilecek, siyasi ve ekonomik yapılanmanın içerisinde olacak mıyız, olmayacak mıyız, bütün bu konular detaylı görüşülecek.'' Bakan Çelik, ''TBMM'den iznin alınmış olmasının, hemen askerin gönderileceği anlamına gelmediğini'' vurgulayarak, şunları kaydetti 
     ''Milli menfaatlerimiz, bölge barışı ve Irak halkının huzur ve güveni neyi gerektiriyorsa, Hükümetimiz o yönde adımlar atmıştır. Bundan sonra da o yönde adımlar atacaktır. 
     Biliyorsunuz, daha önceki tezkerelerde farklı düşünüyordum. Ama özellikle bu meselede, bizim büyük bir devlet, bu bölgede geçmişi ve kültürel mirası bulunan bir ülke olarak kendi kabuğumuzun içine çekilmemiz doğru değildir. Başbakanımız ve Dışişleri Bakanımız, Türkiye'nin hangi amaçlarla, niçin oraya gitmek istediğini açıkladılar.'' 
     
     IRAK GEÇİCİ HÜKÜMET KONSEYİ 
     Hüseyin Çelik, ''Irak Geçici Hükümet Konseyi'nin Türk askerini istemediği'' yönünde basına yansıyan haberlerin hatırlatılması üzerine de, şöyle konuştu 
     ''Bir karar alınmadı. Bu yanlış yansıtılıyor. Geçici yönetim toplanırken, özellikle bazı kişiler böyle bir karar alınması gerektiğini ifade etmişler. Fakat böyle bir karar çıkmamış. Onlar dışarı çıkarken bunu basınla paylaşmışlar, bize böyle yansıdı. Oradaki geçici yönetim, Irak halkının duygularını yansıtan, ifade eden bir yönetim de değil. Bu geçici yönetimin nasıl teşkil edildiğini hepimiz biliyoruz.'' 
     
     ABD ZİYARETİ 
     ABD ziyareti hakkında da bilgi veren Milli Eğitim Bakanı Çelik, Kültür Bakanlığı sırasında Avrupa Konseyi'nin düzenlediği ''Kültürel çoğulculuk, çeşitlilik ve çatışmaların önlenmesi'' konulu konferansa katıldığını hatırlatarak, orada gözlemci olarak bulunan ABD'lilerin konuşmalarından dolayı kendisini davet ettiklerini söyledi. 
     11 Eylül saldırılarından sonra ABD'de özellikle ''farklı din ve kültür mensuplarının birarada nasıl yaşayabilecekleri'' sorusunun gündeme geldiğini ve tartışıldığını vurgulayan Çelik, ''Özellikle demokratik değerler platformunda farklı dil, din, kültür mensuplarının huzur ve barış içerisinde nasıl yaşayabileceği meselesi, tüm dünyanın gündeminde'' dedi. 
     
</TEXT>
</DOC>
