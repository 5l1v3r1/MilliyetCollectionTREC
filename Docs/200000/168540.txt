<DOC>
<DOCNO> 168540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jordan'ın veliahtı LeBron'ın ilk maçı izdiham yarattı.. 
</HEADLINE>
<TEXT>

     ABD Profesyonel Basketbol Ligi NBA tarihinin en çok konuşulan liseli oyuncusu LeBron James'in ilk profesyonel maçı, büyük ilgi gördü. 
     18 yaşında olmasına karşın NBA'in efsane oyuncusu Michael Jordan ile kıyaslanan ve şimdiden ''Kral James'' olarak bahsedilen genç oyuncu, kendisini seçmelerde ilk sıradan alan Cleveland Cavaliers forması altında 14 sayı, 7 ribaund ve 6 asistle oynadı. 
     NBA'in yaz hazırlık ligi maçlarının ilkinde takımı Cleveland Cavaliers'in Orlando Magic'i 107-80 yendiği maç sonrasında LeBron James, ''Geçen yıl takımının fazla zafer elde edemediğini, ancak bu sefer zafere gitmesinde katkısı olduğuna sevindiğini'' söyledi. 
     23 dakika 40 saniye oyunda kalan James, 3 adet 3 sayılık atış kaçırmasına karşın, gösterişli oyunu ve smaçlarıyla kendisini Orlando'da izlemeye gelen yaklaşık 18 bin biletli seyirciyi memnun etti. 
     Son çeyrekte sağ dizindeki ağrı nedeniyle oynamayan James'i izlemek için salona saatler öncesinden gelen kalabalık nedeniyle izdiham oluştu, salon çevresinde ulaşım aksadı. 
     NBA'in gelecekteki yıldızı gözüyle bakılan 18 yaşındaki LeBron James, kısa bir süre önce Nike firmasının reklamlarında oynamak üzere 90 milyon dolarlık anlaşmaya imza atmıştı. 
     Dinamik oyun stiliyle Michael Jordan ve Magic Johnson ile karşılaştırılan ve Ohio'nun Akron kentinde lise öğrencisi olan James, reklam anlaşması için peşinde koşan spor markası devlerinin içinden Nike'ı seçmişti. 
     Çocukluğu yoksulluk içinde geçen ve azılı bir suçlu olan babasının yokluğunda büyüyen LeBron James, basketbol yeteneğinin keşfedilmesiyle NBA takımlarının peşinden koştuğu bir yıldız haline geldi. 
     
</TEXT>
</DOC>
