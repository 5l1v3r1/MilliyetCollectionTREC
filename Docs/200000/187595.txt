<DOC>
<DOCNO> 187595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur08.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İki aylık bebek, aşıdan sonra öldü... 
</HEADLINE>
<TEXT>

     Konya'da, bir gün önce sağlık ocağında verem ve karma aşı olan polis memurunun 2 aylık çocuğu, kaldırıldığı hastanede kurtarılamadı. 
     Konya Emniyet Müdürlüğü Çevik Kuvvet Şube Müdürlüğü'nde görevli polis Salih Çetinkaya, 2 aylık oğlu Muhammed'i, aşılarını yaptırmak için 6. Nolu Sağlık Ocağı'na götürdü. 
     Burada yapılan verem ve karma aşının ardından ateşi yükselen Muhammed, ailesinin evde ateşi düşürmek için harcadığı çabaların olumlu sonuç vermemesinin ardından daha da fenalaştı. 
     Ağzından köpük gelmeye başlayan ve Konya Numune Hastanesi'ne kaldırılan küçük Muhammmed, burada yapılan tüm müdahalelere rağmen kurtarılamadı. 
     Baba Salih Çetinkaya, çocuğunun daha önceden hiçbir rahatsızlığının olmadığını, söz konusu aşıların da rutin sağlık kontrolleri çerçevesinde yapıldığını söyledi. 
     Ölümün, vücudun aşılara karşı gösterdiği reaksiyonun sonucu meydana geldiğini tahmin ettiklerini belirten Çetinkaya, ''İlk çocuğumdu. Onu kaybetmenin üzüntüsüyle şu anda ne yapacağımı bilmiyorum. Olayda ihmal olup olmadığı otopsiden sonra belli olacak'' dedi. Olayı duyan çok sayıda Çevik Kuvvet Polisi, arkadaşlarına destek olmak için hastaneye geldi. 
     
</TEXT>
</DOC>
