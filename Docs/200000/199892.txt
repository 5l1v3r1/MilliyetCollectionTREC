<DOC>
<DOCNO> 199892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/guncel/gun01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
50 kişinin ismini verdi 
</HEADLINE>
<TEXT>

   Suriye'de yakalanan Hilmi Tuğluoğlu, Azad Ekinci'yi tanıdığını doğruladı ve 50'ye yakın ortak arkadaşlarının olduğunu belirtti 
      TOLGA ŞARDAN, GÖKÇER TAHİNCİOĞLU Ankara 
   
   İstanbul'daki bombalı saldırılarla ilgili Suriye'de yakalanan Hilmi Tuğluoğlu, "örgüte yardım ve yataklık" suçundan tutuklanarak cezaevine konuldu. 
   Polis ve DGM ifadelerinde intihar eylemlerinin mimarı olduğu gerekçesiyle aranan Azad Ekinci'yi tanıdığını doğrulayan Tuğluoğlu, "Ekinci, cin işleriyle uğraşıyordu. Cinlerin kendisine saldırdığını söyledi" dedi. 
   Tuğluoğlu, Ekinci'yle saldırılardan birkaç ay önce görüştüğünü, Gökhan Elaltuntaş'ın da aralarında bulunduğu çok sayıda isimle tanıştığını, bazılarıyla sohbetlere katıldığını anlattı. Ekinci'yi de tanıyan ortak arkadaşlarından 50'ye yakın kişinin ismini veren Tuğluoğlu, Selefi düşüncesini benimsediğini ancak saldırıları kınadığını söyledi. Tuğluoğlu, saldırılarda adı geçen kişilerin tanıdığı isimler olmasına da şaşırdığını kaydetti. 
   
   Çeçenistan'a gidemedi 
   Maltepe Pazarı'nda bilgisayar işiyle uğraşırken Ubeydullah adlı bir kişiyle tanıştığını, ardından asker arkadaşı İ.E.'yle Çeçenistan'da savaşmak için Gürcistan'a gittiğini belirten Tuğluoğlu, "Ahmet Ağa kentinde Ebuzer, Musaf, Sümeyya kod adlı Türklerin de bulunduğu 10 - 15 kişilik grupla 20 gün bekledik. Ben geri döndüm" dedi. Mehmet Emin Akın'dan dini eğitim aldığını anlatan Tuğluoğlu, Mehmet Pamak'ın İLKAV Vakfı'nda Afgani görüşlere yakın sohbetlere katıldığını söyledi. 
   
   Suriye'de eğitim ucuz 
   11 Kasım'da Suriye'ye giderek baskın yapılan evi kiraladıklarını, Abdullah Bayrak'la bazı yerleri ziyaret ettiklerini belirten Tuğluoğlu, kızını türban yasağı nedeniyle Türkiye'de okutamadığını kaydetti. Kızını özel okullara gönderdiğini söyleyen Tuğluoğlu, masrafların yüksek olması nedeniyle Suriye'yi tercih ettiğini anlattı. 
   
   Eşi astsubay 
   Tuğluoğlu'yla birlikte gözaltına alınan eşi Leyla Tuğluoğlu serbest bırakıldı. "Yermuk semtinde Hamiyet Tuna'nın tanıdığı Arap kökenli bir öğrencinin boşalttığı eve yerleştik" diyen Leyla Tuğluoğlu, Ankara'da da Tuna'nın izinsiz Kuran Kursu'na gittiğini belirtti. Tuna'nın astsubay olan eşinin İstanbul'a tayin olduğunu söyleyen Leyla Tuğluoğlu, daha sonra Eskişehir'de görüşmeye başladıklarını, ardından da Şam'a gittiklerini kaydetti. Tuğluoğlu, "Gerçek suçlular ellerini kollarını sallayıp geziyor. Biz burada bunları çekiyoruz" dedi. 
   
   
   
</TEXT>
</DOC>
