<DOC>
<DOCNO> 172723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yazar/akyol.html </URL>
<DATE> 2003/07/31/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
AKP ve CHP, nereye 
</HEADLINE>
<TEXT>

   
   ORMAN vasfını kaybetmiş arazilerle ilgili Anayasa değişikliğini Cumhurbaşkanı Sezer, referanduma mı götürür, veto mu eder 
   Adalet Bakanı Cemil Çiçek'in cevabı 
   - Takdirlerine saygı duyarız. Ama bize göre doğrusu, onaylamasıdır. 
   Bir sohbette konuyu CHP'li Kemal Derviş'e sordum, şunu söyledi 
   - Cumhurbaşkanı bu Anayasa değişikliğine çok karşı... Referanduma götürebilir, veto da edebilir. Bakalım ne yapacak 
   Siyaseten en basiretsizi, Türkiye'yi bir de referandumla meşgul etmek olur. 
   Gerçi Derviş'in de belirttiği gibi, referandumdan 'evet' çıkması ihtimali güçlüdür ve referandumun ikili yelpazeyi güçlendirmek gibi bir faydası da olabilir. 
   Çünkü referandumda ya CHP ile Cumhurbaşkanı'nın istediği şekilde "hayır" oyu verilecek, veya AKP'nin istediği şekilde "evet" oyu... 
   Böylece geniş sağ AKP'de, geniş sol CHP'de 'konsolide' olur mu 
   
   ÖNCE yasaya biraz yakından bakalım. 
   1981 Anayasası'nın 169. ve 170. maddelerinde zaten "31 Aralık 1981 tarihinden önce bilim ve fen bakımından orman niteliğini tamamen kaybetmiş yerler" kavramı vardır ve Anayasa bunların "değerlendirilmesini" emrediyor. 
   Çeşitli hükümetler "orman vasfını kaybetmiş" yerlerden tarıma müsait arazilerin köylüye satışını öngören düzenlemeler yapmış, ama Anayasa Mahkemesi bunları iptal etmişti. 
   Mahkemeye göre "değerlendirme", sadece "orman köylüsüne tahsis" suretiyle yapılabilir, satış suretiyle yapılamazdı. 
   Özelleştirme davalarında da görüldüğü gibi, bizde devletçilik ideolojisinin etkisiyle, Sayın Sezer dahil, bazı hukukçular "kamu mülkiyeti" ile "kamu yararı"nı özdeş görüyorlar. 
   Halbuki "kamu yararı", mülkiyetin niteliğinde değil, "kaynak yaratma" ve "verimli işletmecilik"tedir. 
   Haydi bakalım, Sultanbeyli gibi 400 bin konutun yapıldığı, kamu binalarının inşa edildiği şehirlik arazileri, Anayasa Mahkemesi'nin kararına göre "orman köylüsüne tahsis" edin 
   
   AKP'NİN getirdiği değişiklikle, 1981'den önce orman vasfını kaybetmiş araziler artık sadece kamu mülkiyetinde kalarak "orman köylüsüne tahsis" edilmeyecek, şehirlik alanlarda "satılarak" özel mülkiyete de geçirilebilecek 
   Ormanlık alanda hanlar, apartmanlar yapmış olanlar parasını devlete ödemesin mi 
   Meclis'teki oylamada AKP'nin ANAP'lı, DYP'li ve bağımsızlardan destek almasına karşılık, "devletçilik" geleneğine bağlı Sayın Cumhurbaşkanı ile CHP'nin şiddetle karşı çıkması... Türkiye'nin temel eğimlerini yansıtan iki çizgi... 
   AKP, dün tamamlanan 9 aylık yasama döneminde iyi bir performans göstermiş, "İslamcı" değil, Menderes - Özal çizgisinde bir "muhafazakar demokrat" parti tablosu sergilemiştir. Tayyip Erdoğan da birçok korkuları boşa çıkarmakta, beklentilerden iyi performans göstermektedir. 
   Böyle devam edebilirlerse, AKP geniş sağı toparlayabilir. Buna alternatif olarak da CHP'nin gerçek bir sosyal demokrat partiye dönüşmesini sağlayacak toplumsal dinamik güçlenebilir. 
   İnşallah... Çünkü demokrasilerin en iyi yöneteni, iki kanatlı demokrasilerdir. 
   
      
   
</TEXT>
</DOC>
