<DOC>
<DOCNO> 160227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur07.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan alkollü sürücü, önce cüzdanını sordu 
</HEADLINE>
<TEXT>

     Şişli'de, otomobiliyle ağaca çarparak yaralanan alkollü sürücü, cüzdanının kaybolduğunu öne sürerek ambulansa binmemekte direndi. 
     Cumhuriyet Caddesi Divan kavşağı önünde Okmeydanı yönüne gitmekte olan Yusuf Doğan 24 yönetimindeki 34 UZ 0971 plakalı otomobil, yolun kaygan olması nedeniyle kontrolden çıktı. Savrularak yol kenarındaki bir ağaca çarpan otomobil sürücüsü Doğan, başından hafif yaralandı. Hasar gören araçtan çevreden gelen vatandaşlarca çıkarılan Doğan'ın hastaneye nakli için, olay yerine bir ambulans çağrıldı. 
     Alkollü olduğu anlaşılan Doğan'ı uzandığı yerden kaldıran vatandaşlar, olay yerine gelen ambulansa bindirmek istedi. Ancak bu sırada cüzdanının cebinde olmadığını belirten Doğan, ''Cüzdanım kayboldu. Cüzdanımı görmeden ambulansa binmem'' diyerek direndi. 
     Polislerden de cüzdanını bulmalarını isteyen Doğan, daha sonra vatandaşların ısrarıyla ambulansa alınarak Şişli Etfal Eğitim ve Araştırma Hastanesi'ne kaldırıldı. 
     Burada ayakta yapılan tedavisinin ardından polis merkezine getirilen Doğan'ın, daha sonra sonra götürüldüğü kaza mahalli ve otomobilinde yapılan aramalarda cüzdan bulunamadı. 
     Kaza nedeniyle bir süre aksayan trafik ise aracın çekilmesi ve yolun itfaiye ekiplerince temizlenmesinin ardından normale döndü. 
     
</TEXT>
</DOC>
