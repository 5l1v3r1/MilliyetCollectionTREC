<DOC>
<DOCNO> 172120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko11.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yabancı çiftçi arıyor... 
</HEADLINE>
<TEXT>

     ABD'nin Güney Dakota Eyaleti'nde, küçük kasaba ve beldelerin canlandırılması için teşviklerle yabancı çiftçiler aranıyor. 
     Sığır ve koyun besiciliği, sütçülük ve mandıracılık ile diğer çiftçilik işlerinden anlayıp, ABD'de yeni bir yaşama başlamak isteyen yabancılara, ucuza tarım arazisi ile büyük fırsatlar sağlanıyor. 
     Çiftçilerin zora düşüp, Fransa ya da Doğu Avrupa'ya yerleşmeyi düşündüğü İngiltere'de Güney Dakota Eyaleti'nin bu ilanını tarımla ilgili dergilerde gören bazı çiftçi, mallarını satıp ABD'ye yerleşiyor. 
     Amerikan süt üreticiliğinde Avrupalı çiftçilerin sayısı henüz az, fakat giderek büyüyor. Hollanda ve Belçika'da 0.4 hektarlık tarım arazisi 15 bin ila 18 bin dolara malolurken, Güney Dakota'da sadece 1,000-1,500 dolar. 
     Bunun yanı sıra, Avrupa'ya göre geçinmek daha kolay, hayvan yemi ucuz, kişisel gelir vergisi yok ve en önemlisi de ürün satışında kota sistemi bulunmuyor. 
     
</TEXT>
</DOC>
