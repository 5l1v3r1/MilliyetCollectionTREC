<DOC>
<DOCNO> 185546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko14.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Air France - KLM yakınlaşmasında mutlu son... 
</HEADLINE>
<TEXT>

     Fransız havayolları şirketi Air France ile Hollanda'nın KLM şirketi arasındaki ittifak görüşmeleri, Fransız şirketinin Hollanda şirketini satın almasıyla sonuçlandı. 
     İki şirketin yönetim kurulunun satın alma anlaşmasını onayladıkları bildirildi. 
     Avrupa'nın önde gelen ulusal havayolu şirketleri arasındaki ilk birleşme olan satın almanın kesinleşmesiyle, Air France-KLM adını alacak yeni şirketin, havayolu sektöründe dünyanın 3. büyük şirketi haline geleceği belirtildi. 
     İki şirketten yapılan açıklamalara göre, KLM için 784 milyon euro değer biçen Air France, hisselerinin yüzde 11'ini KLM hissedarlarına devrederken, KLM hissedarlarına ayrıca Air France hisselerini tercihli fiyatlardan alma hakkı da tanıyacak. 
     KLM hissedarlarına verilen hisselerin Air France'daki devlete ait hisselerden verileceği, böylece, Fransız hükümetinin şirketteki payının yüzde 54.4'ten yüzde 44'e çekilerek özelleştirme hedeflerine de uyulacağı kaydedildi. 
     Airfrance-KLM'nin 540 uçaklık filosuyla dünyanın 226 noktasına seferler yapacağı, yaklaşık 106 bin kişi çalıştıracak yeni şirketin yıllık cirosunun 22.08 milyar dolara iulaşacağı ifade ediliyor. 
     Gözlemciler, Avrupalı büyük havayolları arasında daha önce örneği görülmemiş birleşmede, uluslararası havayolları sektörünün ABD'yi vuran 11 Eylül saldırılardan sonra girdiği krizin etkili olduğunu vurguluyorlar. 
     Sektörün pek çok köklü firmasını sarsan ve iflaslara yol açan krizin, şirketleri ayakta kalabilmek için çeşitli stratejiler geliştirmeye zorladığı belirtiliyor. 
     Air France ile KLM birleşmesine, ileride İtalya havayolu şirketi Alitalia'nın da katılabileceği bildiriliyor. 
     
     FRANSIZ HÜKÜMETİ MEMNUN 

     Öte yandan Fransız hükümeti, Air France ile KLM şirketi arasındaki şirket evliliğini, ''iyi bir haber'' olarak değerlendirdi. 
     Fransa Ulaştırma Bakanı Dominique Bussereau, ''şirket evliliğinin, Air France'ı, dünya taşımacılık sektöründe ilk sıraya oturtacağını'' söyledi. 
     Europe-1 radyo kanalının sorularını yanıtlayan Fransız Bakan, ''söz konusu şirket evliliğinin Air-France için cesur bir yaklaşım olduğunu'' savundu. 
     ''Şirket evliliğinin, Air France grubunda yeni işten çıkartmalara yol açıp açmayacağı'' yolundaki bir soruyu Fransız Bakan, ''Bu konuda bir endişem yok'' diye yanıtladı. Fransız hükümeti, şirket evliliğinin Air-France'ın doğal olarak özelleştirilmesine de katkıda bulunacağını düşünüyor. 
     Avrupa'nın önde gelen ulusal havayolu şirketleri arasındaki ilk birleşme olan satın almanın kesinleşmesiyle, Air France-KLM adını alacak yeni şirketin, havayolu sektöründe dünyanın 3. büyük şirketi haline geleceği tahmin ediliyor. 
     
</TEXT>
</DOC>
