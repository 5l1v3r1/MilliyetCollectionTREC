<DOC>
<DOCNO> 150637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yasam/yas01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gasp'ın yeni hedefi okullar 
</HEADLINE>
<TEXT>

Son iki ayda İstanbul'un birçok okulunda 50'den fazla öğrenci bıçak zoruyla gasp edilince seri operasyonlar yapan polis üç zanlıyı yakaladı 
     ELVAN EZBER İstanbul 

     Gaspçıların yeni hedefi, Beşiktaş, Şişli, Beyoğlu'ndaki çeşitli okulların öğrencileri oldu. Yaklaşık son iki ayda 50 öğrenci gasp edildi. 
     Asayiş Şube Gasp Büro Amirliği, öğrencilerin 'Okul çıkışı tanımadığım kişiler tarafından tehdit edilip soyuldum' ihbarları üzerine geniş çaplı bir soruşturma başlattı. Seri gerçekleştirilen operasyonlarda Edip Ümit Aksoy, Aziz Çelik ve Tolga Günaydın'ı gözaltına aldı. Zanlılardan Çelik 10, Günaydın 13, Aksoy ise 7 mağdur öğrenci tarafından da teşhis edildi. 
     Polis, okul çıkışı hedef seçtiği öğrenciyi takibe alıp soru sormak bahanesiyle bir köşeye çeken saldırganların, bıçak tehdidiyle para ve cep telefonlarını aldıkları küçükleri, 'Seni yaşatmam' diyerek korkuttuklarını belirledi. 
     
     Sivil polis izlemede 
     Mağdur öğrenci sayısının 50'den fazla olduğunu belirten yetkililer, bazı gençlerin korktuğu ya da gurur meselesi yaptığı için olayı sakladığını söyledi. Öğrencileri okul çıkışında tanımadığı kişilerle konuşmaması için uyaran yetkililer, "İhtiyacınız olmadıkça cep telefonlarınızı açıkta tutmayın. Paranızı dikkat çekecek şekilde çıkarıp saymayın. Şüpheli bir durumda en yakın polise gidin" dediler. Bu arada sivil polis ekiplerinin de, gün boyunca, okulların bulunduğu güzerg hlarda önlem aldığı açıklandı. 
     


YAŞAM 






















</TEXT>
</DOC>
