<DOC>
<DOCNO> 189488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/tamer.html </URL>
<DATE> 2003/10/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Eczacıbaşı'nda geyik muhabbeti 
</HEADLINE>
<TEXT>

   CEO Karamercan'a göre geyik muhabbeti, karşımızdakini anlamamıza yardımcı olur. İnsanlar, pişmiş kelle denmesine aldırmadan gülebilmelidir 
      Henüz kesin rakam belli değil, ama 12. Ulusal Kalite Kongresi'nin katılımcı sayısı, geçen yılkini de aşarak 2500'e yaklaşmış bulunuyor. Dün de yazdım. Gerek köklü şirketlerin birikimlerinin aktarıldığı, gerekse 6 Sigma ve yalın üretim gibi bilgilendirici oturumlara ilgi çok yoğundu. 
   Örneğin Eczacıbaşı Topluluğu'nun CEO'su Dr. Erdal Karamercan'ın "liderlik ve duygusal zeka" başlıklı sunuşu Anlaşılan Karamercan akademik zeka IQ ile duygusal zeka EQ üzerine sadece işi gereği değil, kişisel merak saikiyle de epey kafa yormuş, konuyu içselleştirmiş. Sohbet havasında, yumuşak bir üslupla da anlatınca, sanırım vermek istediği mesajlar, kalabalık izleyici grubuna büyük ölçüde geçti. 
   
   Duygusal zeka yoksa... 
   İstanbul Erkek Lisesi mezunu olan Karamercan, hep sınıf birincisi olan, dolayısıyla imrenilen bir arkadaşına 6 - 7 yıl önce rastladıktan sonra o konulara kafa yormaya başlamış. Çok başarılı bir kariyer yaptığını düşündüğü arkadaşı 30 yıl sonra karşılaştıklarında biraz buruk, biraz hayata kırgın "Müdür bile olamadım, uzman oldum" deyince Karamercan önce çok şaşırmış. Sonra uzun uzun düşünmüş, ardından kitaplar devirmiş. Ve görmüş ki, IQ'su yüksek pek çok çalışan, IQ'su düşük yöneticilerin altında çalışıyor. Sonra fark etmiş ki sadece iş hayatında değil, aile hayatında da, sosyal hayatta da başarının anahtarı tek başına IQ değil, IQ artı EQ. Hatta IQ'nun oranı sadece yüzde 20, EQ'nunki yüzde 80. Yani IQ'dan çok EQ. 
   
   İşe alınırken IQ 
   Karamercan'ın bu bilgileri aktardıktan sonra yaptığı saptama çok ilginç "Şirketlerin personel başvuruları için düzenledikleri formlarda IQ seviyesi ölçümlenebiliyor, ama EQ ölçümlenemiyor. Yani gençler, akademik zekalarına göre işe alınıyorlar, ama duygusal zekaları yüksek olan işte yükselebiliyor. Dolayısıyla da IQ'su yüksek pek çok kişi, IQ'su düşük yöneticilerin altında çalışıyor " 
   Gerek işte, gerekse aile hayatında ve sosyal hayatta başarı için duygusal zekanın yüksek olması da tek başına yeterli değil tabii. Karamercan, kendisini ilgiyle dinleyen kalabalığa başarının temelinde bulunduğunu düşündüğü şu 3 unsurun altını çizdi 
   Umut beslemekMoralini bozmamakSabırla çaba göstermek 
   
   Geyik muhabbeti 
   Karamercan'a göre başarıyı ve mutluluğu yakalamak için 2 önemli nokta daha var 
   Motivasyonu hep karşı taraftan bekleme alışkanlığına karşı "kendini harekete geçirme becerisi." Bu beceriye sahip olanlar fark yaratıyor.Başkalarının ayakkabısının içine girebilmek. Bir başka deyişle başkalarının duygularını hiçbir önyargıya kapılmadan samimiyetle dinleyip anlamaya çalışmak. Yani empati. Önemli olan onlarla hemfikir olmak ya da anlattıkları sorunlara çözüm getirmek değil, sadece samimiyetle dinleyip, karşı tarafı anlamaya çalışmak. 
   Aktif dinlemenin kolay gibi görünse de aslında çok zor olduğuna işaret eden Karamercan, iletişim kanallarını açılmasına yardımcı olduğu için geyik muhabbetini de fevkalade yararlı buluyor ve her fırsatta yapmaya çalışıyor. 
   Karamercan'dan son söz "Bizim toplumda gülmek yadırganır. Ne sırıtıyorsun derler adama. Oysa biraz gülümsemeye alışmamız lazım. Pişmiş kelle demelerine hiç aldırmadan gülmeye bakın." 
   
      
   
</TEXT>
</DOC>
