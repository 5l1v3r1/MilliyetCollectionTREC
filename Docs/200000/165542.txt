<DOC>
<DOCNO> 165542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/myilmaz.html </URL>
<DATE> 2003/06/26/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Bu fırsat kaçmaz 
</HEADLINE>
<TEXT>

     Yirmibirinci Yüzyıl'ın ilk Dünya Felsefe Kongresi ise İstanbul'da toplanıyor. 
     10 ve 17 Ağustos 2003 tarihleri arasında İstanbul Kongre ve Sergi Sarayı ile Askeri Müze'nin salonları, bu tarihi olaya tanıklık edecekler... 
     XXI. Kongre dört ana oturum, beş sempozyum, bildiri sunulabilecek 50 seksiyon, 69 yuvarlak masa toplantısı ve bazı afiş oturumlardan oluşuyor. 
     Bildiri sunacak konuşmacılar arasında Jurgen Habermas, Vattimo, Morin, Höffe, Sheila Benhabib, Gewith, Pollis, Heller, Young, Bubner, Rene Girard gibi tanınmış filozoflar ve bilim adamları var. Eski Bulgaristan Cumhurbaşkanı, filozof Jelu Jelev ve yine bir felsefeci olan Sırbistan Parlamentosu Başkanı Micunovic oturumlara başkanlık edecekler.. 
     Kongreye 83 değişik ülkeden 1600 filozof katılıyor. Kongrede sunulacak bildirilerin sayısı 1110. 
     
     Felsefi yolculuk 
     Sadece bu rakamlar bile nasıl büyük ve önemli bir organizasyona ev sahipliği yapmak üzere olduğumuzu gösteriyor. 
     Kongreye katılım için en çok başvuru yapanlar Amerikalılar. Onları Ruslar ve Hintliler izliyor. Rusya Felsefe Derneği, kongreye katılacak filozofları kiraladığı bir gemi ile İstanbul'a getirecek ve bu gemiyle daha sonra felsefenin doğuşuna tanıklık eden Ege kıyılarımızda bir "mavi yolculuk" yapılacak.. Rusların hazırladığı bir Felsefe Ansiklopedisi de ilk kez bu kongrede tanıtılacak. 
     
     Ayrıntılar bu adreste 
     Yerli ve yabancı yayınevlerinin kitaplarını tanıtıp satış da yapabilecekleri Kongre'ye katılım ücretsiz. Tek şart var, o da önceden kayıt yaptırmak. Kongre'nin web sitesi 'www.wcp2003.org' adresinde ve daha ayrıntılı bilgilere bu adresten ulaşmak mümkün. 
     Gazeteye bir haber olarak koyabileceğim bu bilgileri neden bu köşede yazdım 
     Nedeni basit Çok önemli bir tanıtım fırsatı avucumuzun içinde ve biz bunun h l farkında bile değiliz. 
     8 Mayıs 2002'de bu köşedeki yazımda kongrenin toplanabilmesi için sporsor desteğine ihtiyaç olduğunu medeniyetler çatışması tartışmaları sürerken bu kongrenin iki kıtayı birleştiren bir kentte yapılmasının İstanbul'un tanıtımı için hayati önemde olduğunu yazmıştım. 
     
     Kılını kıpırdatmıyor 
     Ne dedikleri, ne düşündükleri, ne yazdıkları bütün dünyada merakla beklenen 1600 filozof İstanbul'a geliyor ve Başbakanlık Tanıtma Fonu'ndan sağlanan ve ancak kongrenin temel ihtiyaçlarını karşılayabilen küçük bir destek dışında kimse kılını kıpırdatmıyor.. 
     Yapılamayacak Olimpiyatlar için, kullanılamayan bir stada yüz milyonlarca dolar harcıyoruz ama Türkiye'yi ve İstanbul'u bütün dünyanın gündemine sokabilecek bu organizasyondan eminim bir sürü yerel ya da genel yöneticimizin haberi dahi yok. 
     
     Eurovision'dan 
     Habermas'ın Türkiye'nin, Avrupa'nın bir parçası olduğu yolunda söyleyeceği bir tek söz bile, birçok çevrede, aylar sürecek diplomatik faaliyetten daha önemli sonuçlar doğurabilir oysa.. Ya da İstanbul'un nasıl bir kent olduğu yolunda bu dev isimlerden herhangi birinin yazacağı bir küçük yazı bile milyonlarca dolara yapılamayacak bir tanıtım anlamına gelebilir.. 
     Ve emin olun bütün bunlar Sertab'ın Eurovision birinciliğinden daha önemli ve kalıcı katkılar sağlayacaktır. 
     Türkiye Felsefe Kurumu, kendi dar olanakları ile gerçekleştirmeye çalıştığı bu büyük organizasyonda yalnız kalmamalı... 
     İstanbul'da faaliyet gösteren birçok şirketin bütçesindeki yıllık temsil giderinden daha az bir parayla yapılabilecek bir tanıtım fırsatı kaçırılmamalı. 
     
     

</TEXT>
</DOC>
