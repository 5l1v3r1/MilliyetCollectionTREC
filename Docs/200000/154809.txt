<DOC>
<DOCNO> 154809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun40.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum yönetimi, Türkiye'den hava koridoru istedi 
</HEADLINE>
<TEXT>

     Kıbrıs Rum yönetimi, Türkiye'den, 1974 Barış Harekatı sonrasında kapatılan hava ulaşım koridorlarını yeniden açmasını istedi. 
     Rum haber ajansına göre, Rum yönetimi Ulaştırma ve Bayındırlık Bakanı Kiriakos Kazamias, yaptığı açıklamada, ''Türkiye'nin halen adada oluşan olumlu ortam çerçevesinde hava koridorlarını açarak, iyi niyet girişiminde bulunabileceğini'' söyledi. 
     Rum bakan ayrıca, ''Rum bandıralı gemilere uygulanan ambargoyu kaldırması için, Avrupa Birliği ulaştırma bakanlarından Ankara nezdinde girişimde bulunmalarını isteyeceğini'' belirterek, bu yönde Rum yönetimi lideri Tasos Papadopulos'un kendisine yetki verdiğini açıkladı. 
     Türkiye ile Kıbrıs Rum kesimi arasında doğrudan uçak seferleri bulunmuyor. Rum yönetimi, Türkiye'nin bu hava koridorunu açmasıyla Türkiye ile Rum kesimi arasında doğrudan uçak seferleri başlatmayı amaçlıyor. 
     
</TEXT>
</DOC>
