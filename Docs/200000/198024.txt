<DOC>
<DOCNO> 198024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo36.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SS Lazio 1 - Beşiktaş 1 
</HEADLINE>
<TEXT>

     Futbolda Avrupa Şampiyonlar Ligi G Grubu'ndaki maçta Beşiktaş, deplasmanda İtalyan rakibi SS Lazio ile 1-1 berabere kaldı. 
     
     İLK YARI 

     Karşılaşmaya her iki takım da kontrollü başladı. Ev sahibi SS Lazio biraz daha atak görünmesine karşın ilk yarıda fazla pozisyon bulamadı. Beşiktaş'ın kontrollü oyunu da rakibin fazla pozisyon üretmesini engelledi. Türk temsilcisi ilk yarıda özellikle Pancu, Sergen ve İlhan Mansız ile tehlikeli olmaya çalışırken, bunda da devrenin bitimine saniyeler kala başarılı oldu. Devre bitirken kazanılan penaltı atışını Pancu gole çevirdi. 
     15. dakikada Giannichedda'nın sağ taraftan ceza alanı içine yaptığı ortada Negro topa kafa vurdu, ancak meşin yuvarlak yandan auta gitti. 
     25. dakikada Stankoviç'in soldan ortasında altı pas içinde topa vuramayan Inzaghi ve Corradi takımını bir golden etti. 
     31. dakikada Sergen'in ara pasında ceza alanı içinde topla buluşan İlhan Mansız vuruşunda meşin yuvarlak kaleci Peruzzi'den sekti. Seken topu önünde bulan Sergen'in vuruşunda da tehlikeyi yine Peruzzi önledi. 
     35. dakikada Beşiktaş defansının arkasına atılan topta Inzaghi'den önce meşin yuvarlağa müdahale eden kaleci Cordoba tehlikeyi uzaklaştırdı. 
     45. dakikada Beşiktaş golü buldu. Bu dakikada topla buluşan Sergen'in Stam tarafından ceza alanı içinde düşürülmesi sonucu hakem penaltı noktasını gösterdi. Atışı kullanan Pancu, topu ağlarla buluşturdu 1-0 
     Karşılaşmanın ilk yarısı Beşiktaş'ın 1-0 üstünlüğüyle tamamlandı. 
     
     İKİNCİ YARI 

     İkinci yarıda ev sahibi ekip SS Lazio, oyuna Fiore ve Muzzi'yi alırken, bu değişiklikler takımın hücum gücünün artmasına neden oldu. Fiore ve Muzzi'nin çabası sonucunda İtalyan ekibi aradığı golü de buldu. Beşiktaş ise bu yarıda da defans güvenliğini ön planda tuttu. Ani ataklarla gol bulmaya çalışan Türk temsilcisi bunlarda başarılı olamadı, ancak deplasmanda 1 puan çıkarmayı başardı. 
     50. dakikada Sergen orta sahadan getirdiği topu ceza alanı içinde elverişli durumdaki İlhan Mansız'a aktardı. Bu futbolcu topu kontrol edemeyince, meşin yuvarlak kaleci Peruzzi'de kaldı. 
     56. dakikada Beşiktaş ceza alanına gelen topu kaleci Cordoba tokatladı. Seken topu Fiore bekletmeden penaltı noktası üzerindeki Muzzi'ye aktardı. Bu futbolcunun yarım rövaşata vuruşunda kale çizgisi üzerindeki Ronaldo'ya da çarpan top filelere gitti 1-1 
     58. dakikada Muzzi'nin sağ taraftan ceza alanı içine ortasında Inzaghi topa dokundu, ancak meşin yuvarlak yandan auta gitti. 
     71. dakikada Fiore'nin ortasında ceza alanı içinde Corradi topa kafa vurdu. Direğe çarpan top kaleci Cordoba'dan sekti. Tehlikeyi Ronaldo uzaklaştırdı. 
     76. dakikada Oddo'nun sağ taraftan ceza alanına ortasında Muzzi topa vurdu, ancak meşin yuvarlak yandan auta çıktı. 
     Karşılaşma 1-1 sona erdi. 
     
</TEXT>
</DOC>
