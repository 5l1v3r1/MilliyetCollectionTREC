<DOC>
<DOCNO> 166792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/zbirand.html </URL>
<DATE> 2003/07/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Klerides'ten ilginç açıklamalar 
</HEADLINE>
<TEXT>

     Bana en ilginç gelen tahmini, Kıbrıs'taki Aralık seçimleri ile ilgili olanıydı 
     "Eğer muhalefet kazanırsa, o zaman Türkiye'nin Kıbrıs'ta gerçekten bir çözüm kararı verdiği sonucuna varacağım. Eğer yine Denktaş'ın ekibi kazanırsa, Ankara'nın çözüm istemediği sonucunu çıkaracağım" dedi. 
     Yani, Klerides'e göre anahtar Ankara'nın elinde ve Kuzey Kıbrıs'ta ne olursa olsun çözüm kararı Türk hükümetinin kararlılığına bağlı. 
     Gerçekten de doğru bir saptama. 
     Şu sıralarda Rumların en büyük müttefiği Rauf Denktaş. Güney Kıbrıs'ın siyasi çevrelerinin genel yaklaşımı da "Kendimizi fazla zorlamayalım. Denktaş nasıl olsa Ankara'nın kafasını karıştırır ve Mayıs 2004'e kadar yeni bir öneri verilmemesini sağlar" şeklinde. Annan planından, Denktaş'ın arkasına saklanarak kurtulmayı ümid ediyorlar. 
     Klerides ise farklı düşünüyor. 
     Bence de, asıl önemlisi AKP hükümetinin artık bir karara varması ve bu kararın arkasında durması, çok daha önemli. Kararsızlık sürdükçe, hiçbir yere ulaşamayız. 
     Klerides ile söyleşimizde bir nokta daha aydınlığa çıktı. O da, Denktaş'ın tek isteğinin Egemenlik, yani bağımsız devlet kurmak olduğu, Rum tarafının da KKTC'ye bu nedenle Egemenlik vermemekte sonuna kadar ısrarlı davrandığı. 
     Ne yazık. Her iki tarafta yanılıyor. 
     KKTC, Egemenliği bağımsız bir devlete dönüştürme niyetinde değil, ancak Rumlar bunu anlamıyor veya anlamak istemiyorlar. 
     Rumların da, Türkleri azınlık statüsüne sokup eritmeye ne niyetleri ne de güçleri var. Ancak Türk tarafı da, bu gerçeği ya anlamıyor veya anlamak istemiyor. 
     Klerides'in söyledikleri arasında bir öngörü vardı ki, hepimizi düşündürmesi gerekiyor 
     "Çözüm bulunamazsa, 2004 Aralığında AB Devlet ve Hükümet Başkanları doruğunda, Türkiye'ye tam üyelik müzakereleri için tarih verilmesi konuşulurken, Kıbrıs hükümeti vetosunu kullanıp müzakereleri başlatmamak konusunda iç politikadan kaynaklanan büyük bir baskı altına girecektir..." 
     Tabii Kıbrıs'ın boyunu ve etkisini abartmamak gerekir, ancak yine de bu olasılık var. Hele, Türkiye ile müzakerelerin başlamasını istemeyen, ancak Ankara'yı kızdırmamak için red oyunu göstermekten kaçınıp, Rumların ve Yunanlıların arkasına saklanacak olan diğer bazı AB üyelerinin kışkırtıcılığını da düşünürsek, Klerides'in sözleri daha da ciddiye alınmalı. 
     Güney Kıbrıs'ta sadece siyasilerle konuşmadım. Asıl inanılmaz olay, Kıbrıs'lı Türk ve Rumların yarattıkları mucize... 
     Bu konuya yarın özel bir yer ayıracağım. 
     
     
     
SEZER DE ÖZGÜR DÜŞÜNCEDEN KORKUYORMUŞ...      Herşeyi beklerdim de, Cumhurbaşkanı A.Necdet Sezer'in Fikir Özgürlüğünün Türkiye'yi böleceğine inanabileceğini beklemezdim... Yoksa, 8 inci madde ile ilgili değişikliği veto etmesinin gerekçesini ben mi anlayamadım 
     Hayal kırıklığına uğramamın nedeni, Sezer gibi Uluslararası hukuka inanmış bir insanın, Türkiye dahil tüm AB ülkelerinin imzaladıkları, ancak onların uygulayıp, bizim "bölünürüz" diye uygulayamadığımız Fikir Özgürlüğünden korkması. 
     Bu korkuyu yaşayan, topluma da bu korkuyu zerkedip, egemenliklerini sürdüren çevreleri biliyoruz. Sezer'i bunların dışında tutardık. Ufkunun geniş olduğunu sanırdık. 
     Allahım şu Türkiye'mizin haline bak... 
     "İslamcı" - "Din devleti kuracaklar" denilen kişiler bizi Avrupaya taşıyor. 
     "Türkiye'nin tek yönü Atatürk'ün işaret ettiği gibi Batıdır" diyenler ise , şimdi Türkiye'yi durdurmaya çalışıyorlar. 
     Sayın Cumhurbaşkanı bizim bildiğimiz kadarıyla fikir özgürlüğüne büyük önem verirdi. Oysa şimdi "Türkiye'nin özel durumu-duyarlıkları" konularında o da bazı kesimlerden farklı düşünmüyormuş. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
