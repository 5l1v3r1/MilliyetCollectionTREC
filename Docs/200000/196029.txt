<DOC>
<DOCNO> 196029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/yasam/yas01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Malkoçoğlu'na isim darbesi 
</HEADLINE>
<TEXT>

   Cüneyt Arkın'ın AKP'den belediye başkan adayı olması düşünüldü... Ancak gerçek adı olan 'Fahrettin Cüreklibatur'un, seçmenin kafasını karıştıracağı düşüncesi kaygı yarattı 
      ANKARA ANKA 
   
   AKP, yerel seçimler için sinema oyuncusu Hülya Koçyiğit'in ardından Cüneyt Arkın'ın da belediye başkan adaylığını gündeme aldı. Ancak nüfustaki gerçek isminin Fahrettin Cüreklibatur olması "Seçmenin kafası karışabilir" kaygısı yaratınca Arkın'ın şansı azaldı. 
   Koçyiğit'in İstanbul Kadıköy'den adaylığı konuşulurken, AKP'nin oylarının düşük olduğu merkez ilçelerden biri için de Cüneyt Arkın'ın ismi ortaya atıldı. 
   AKP'de sanatçının adaylığı halinde, oy pusulalarına Fahrettin Cüreklibatur yazılacağına dikkat çekilirken "İkisinin aynı kişiler olduğunun seçmene anlatılmasının zor olacağı" endişesi dile getirildi. 
   Bu durum Arkın'ın adaylığını güçleştirse de partinin gündeminden tamamıyla çıkarmadı. Cüneyt Arkın, daha önce de Eskişehir'den milletvekili adayı olmuş, ancak gerçek ismi nedeniyle seçmenlere kendisini anlatmakta güçlük çekmişti. 
   
   
</TEXT>
</DOC>
