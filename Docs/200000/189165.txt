<DOC>
<DOCNO> 189165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/guncel/gun01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayret, devlette böyle hizmet' 
</HEADLINE>
<TEXT>

   TEDAŞ, şubelerine gelen hasta ve yaşlı aboneleri, arabayla evlerine bırakıyor. TEDAŞ yetkilileri, bu hizmetlerini faksla kamuoyuna duyurdu 
      ELİF KORAP İstanbul 

   
   TEDAŞ Türkiye Elektrik Dağıtım A.Ş , bir süre önce, fatura ödemek için şubelerine gelen hasta ve yaşlı abonelerini evlerine bırakma hizmeti başlattı. 
   Bir devlet kurumu olan TEDAŞ, kendi hizmetine şaşarak bu çalışmasını, "Hayret Devlette böyle hizmet " başlığıyla da kamuoyuna duyurdu. 
   Kurulan halkla ilişkiler biriminde tüm şubelerde toplam 45 kişi çalışıyor. Merkezde altı, her şubede en az ikişer halkla ilişkiler görevlisi kapıda aboneleri karşılıyor ve sorunlarıyla ilgileniyor. Halkla ilişkiler görevlilerine gerekli görüldüğünde zor durumdaki aboneleri eve gönderme yetkisi tanındı. Merkezdeki 30 ve 15 şubedeki 10'ar aracın da bunun için kullanılabileceği bildirildi. Uygulamanın bir süredir devam ettiğini belirten TEDAŞ Halkla İlişkiler Şefi Murat Var, "Yeni uygulamamızla yaşlı ve hasta abonelerimizi evlerine bırakıyoruz. Bir şubede ayda en az üç kere bu tür olayla karşılaşıyoruz. Abonelerimize çay, kahve ve şeker ikram ediyoruz. Örnek bir hizmet veriyoruz. Bizden başka devlet kurumlarında böyle bir hizmet olduğunu zannetmiyorum." 
   
   
   
   
</TEXT>
</DOC>
