<DOC>
<DOCNO> 174377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/guncel/gun20.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Avukatın aracına ses bombası    MUSTAFA KURTARAN İstanbul 

   İstanbul Büyükşehir Belediyesi Florya Sosyal Tesisleri önünde bulunan, Avukat Fikret Aslan'a ait 34 FA 067 plakalı otomobilin altına konulan bomba, dün saat 00.30 sıralarında patladı. Otomobilin arka lastiği patlamada tahrip oldu. Polis, olay yerinde bir başka bomba olabileceği ihtimaline karşılık çevrede önlem aldı. Uzman ekiplerin yaptığı incelemede, patlamanın ses bombasından kaynaklandığı belirlendi. Tesislerde restoran işleten Celal Aslan, otomobilin kardeşine ait olduğunu söyledi. 
   
   5.5 trilyonluk uyuşturucu tablet    ANKARA Milliyet 

   Edirne Gümrüğü'nde, 5.5 trilyon lira değerinde, 1 milyon 100 bin adet uyarıcı Captagon tableti ele geçirildi. Gümrük Müsteşarlığı, 223 kilogram ağırlığındaki Captagon tabletinin Edirne Gümrük ve Muhafaza Başmüdürlüğü ekiplerince Mehmet Ateş yönetimindeki bir TIR'da yapılan aramada ele geçirildiği bildirdi. Ateş'in ifadesi doğrultusunda, kaçakçılıkla ilgili olarak Mersin Gümrük ve Muhafaza Başmüdürlüğü ile irtibata geçildi ve M.Ş.B ile H.E. yakalanarak gözaltına alındı. 
   
   Çocukları kullanan çete çökertildi    İSTANBUL Milliyet 

   Küçük yaşta çocuklara hırsızlık ve yankesicilik yaptırdığı gerekçesiyle 6 kişi yakalandı. İstanbul Emniyet Müdürlüğü'nden yapılan açıklamada, Kadıköy'de, çocuklara tehditle hırsızlık ve yankesicilik yaptırdığı için yakalananlardan birinin yaşının 15'ten küçük olması dolayısıyla Çocuk Şube Müdürlüğü'ne teslim edildiği kaydedilen açıklamada, diğer 5 kişinin sorgulandığı belirtildi. Yapılan aramada 5 adet cep telefonu ve 1 adet bıçak ele geçirildi. 
   
   Azeri kadının katil zanlısı yakalandı    ELVAN EZBER İstanbul 

   Zeytinburnu'nda parçalanmış cesedi bulunan Azeri uyruklu Hicran Topçu'nun 30 katili olduğu öne sürülen Tolga Kağan yakalandı. Cinayet Masası dedektiflerinin başlattığı geniş çaplı araştırma sonucu Topçu'nun, öldürülmeden önce Tolga Kağan ile görüldüğü belirlendi. Zanlı olarak aranan Kağan, kaldığı evde yakalanarak gözaltına alındı. Kağan'ın, suçunu itiraf ettiği ve para anlaşmazlığı yüzünden cinayeti işlediğini söylediği öne sürüldü. Kağan, adliyeye sevk edildi. 
   
   
   
</TEXT>
</DOC>
