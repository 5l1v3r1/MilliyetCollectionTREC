<DOC>
<DOCNO> 163657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun03.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'ye Irak konusunda kapsamlı öneri paketi sundu... 
</HEADLINE>
<TEXT>

     Dışişleri Bakanlığı Müsteşarı Uğur Ziyal, Washington'da Amerikalı yetkililerle görüşmelerini sürdürürken, Türkiye'nin, Irak konusunda Amerikan tarafına, kapsamlı bir öneri paketi sunduğu öğrenildi. 
     Türkiye'nin Washington Büyükelçisi Faruk Loğoğlu, Dışişleri Bakanlığı Müsteşarı Ziyal'in bugün Washington'da ABD Dışişleri Bakan Yardımcısı Marc Grossman ve ABD Savunma Bakan Yardımcısı Paul Wolfowitz ile görüşmesinin ardından yaptığı değerlendirmede, Türkiye'nin kapsamlı Irak paketi içinde, siyasi ve ekonomik konular dahil, pek çok alanın bulunduğunu kaydetti. 
     Türkiye'nin, Irak'ın yeniden yapılanması için çeşitli önerileri olduğuna işaret eden Loğoğlu, bunun içinde Türk şirketlerine para ve kredi desteğinin bulunduğunu, dolayısıyla ABD'nin Türkiye için ayırdığı 1 milyar dolarlık hibe veya 8.5 milyar dolarlık kredi şeklindeki yardımın bir miktarının, Irak'ın yeniden yapılanmasına ayrılabileceğini söyledi. 
     Büyükelçi Loğoğlu, Amerikan tarafının, Türkiye için ek savaş bütçesinde ayırdığı 1 milyar dolarlık hibe veya 8.5 milyar dolarlık kredi şeklindeki yardım konusunda, bir süre önce Türk tarafına bir belge ilettiğini ve iki taraf bürokratlarının, Ankara'da önümüzdeki günlerde bu konu üzerinde görüşme başlatacaklarını kaydetti. 
     Loğoğlu, Türkiye'nin önerdiği pakette, Irak'ta istikrar gücüne Türkiye'nin nasıl katkıda bulunabileceğine ilişkin unsurların da bulunduğunu belirtti. 
     Amerikan tarafı ise Türkiye'nin önerisini değerlendirecek. 
     
     İRAN VE SURİYE 
     Loğoğlu, İran ve Suriye ile ilgili sorunların teşhisinde ve bu konudaki vizyonda, Türk ve Amerikan tarafları arasında önemli ölçüde örtüşme görüldüğünü kaydetti. 
     Büyükelçi Loğoğlu, ''Sonuçta bu görüşmelere fevkalade olumlu bir başlangıç yapıldı. Yani ABD'nin duyduğu hayal kırıklığı, medyada görüldüğü ölçüde değil. Bunu gördük. İki ülke stratejik bağlarını teyit etti'' dedi. 
     Irak'ta federasyon konusundaki tartışmalar sürerken, Büyükelçi Loğoğlu, Türkiye'nin de bu konudaki görüşlerinin iletildiğine işaret etti. Loğoğlu, ''Çeşitli türlerden federasyonların sakıncalarını anlattık. Kuzey Irak'taki gelişmeleri değerlendirdik'' diye konuştu. 
     Loğoğlu, terör örgütü PKK-KADEK konusunda ne yapılabileceği üzerinde de iki tarafın konuştuğunu ve bu mesele çözümlenmediği için Türk askerlerinin Irak'tan çekilmesi yönünde ABD'nin bir talebi bulunmadığını söyledi. 
     
</TEXT>
</DOC>
