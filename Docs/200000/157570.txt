<DOC>
<DOCNO> 157570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/spo03.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KAPIDAKİ KRİZ 
</HEADLINE>
<TEXT>

Galatasaray, sezon sonuna kadar rafa kaldırdığı ve yanıt arayan dosyalarla yüzleşmeye hazırlanıyor. Yönetimi, transferlerden AIG'e kadar çözülmesi gereken bir çok sorun bekliyor 
     HALİL ÖZER 

     Soru işaretleri fazla 
     ŞAMPİYONLUKTAN uzaklaşan Galatasaray, sezon sonu yaklaşırken, sportif mücadelelerin dışında masa başı krizlerini çözmeye hazırlanıyor. Sezon sonuyla birlikte borçlar, transferler ve AIG dosyasına kadar bir çok soru işareti yanıt arayacak. Özhan Canaydın ve ekibi ilk etapta maddi sorunları çözmek için boğuşacak. Bu sezon futbolculara 18 milyon dolar ödeyen yönetim, gelecek yıl bu paranın çok üstünde bir harcama yapmak zorunda kalacak. 
     
     Sıcak para gerekiyor 
     YILLIK geliri 20 milyon dolar olan Sarı - Kırmızılılar'ın, yeni takviyeler yapabilmek için yaklaşık 10 milyon dolarlık bir sıcak para bulması gerekiyor. Paranın bulunması için iki yol var. Ya yöneticiler cebinden verecek ya da kredi alınacak. 60 milyon dolarlık kredi borcu da bu alternatifi ortadan kaldırıyor. Futbol dışında birçok gider kapısı olması da yarayı büyütüyor. Transfer ve faiz borçlarının yanısıra diğer branşlar da taze para bekliyor. 
     
     Herkesin anlaşması var 
     GALATASARAY'IN eldeki futbolcuları satıp, yeni futbolcu alma gibi bir lüksü de bu yıl yok. Eldeki oyuncuların bir çoğunun sözleşmesi devam ediyor. Şimdi merakla beklenen konu Şampiyonlar Ligi için Fatih Terim'in, isteyeceği takviyeler. Başkan Özhan Canaydın'ın bu kadar sıkıntı içinde Fatih Terim'e nasıl bir yanıt vereceği en çok konuşulan konulardan birisi. Şampiyonluk yarışının tamamen bitmesiyle Canaydın - Terim temasları başlayacak. 
     
     Yönetimin huzursuzluğu 
     MALİ sorunların dışında çözüm bekleyen bir başka konu ise futbol şubesindeki bitmeyen kriz. Burak Elmas'ın istifasının ardından, Özer Saraçoğlu da sezon sonunda şubedeki faal görevini bırakacağını bildirmişti. Ali Dürüst'ün de huzursuz olduğu ortamın çözülmesi gereken bir çok başlığı bulunuyor. Canaydın ise yeni sezonda futbol şubesi için ne planladığını açık açık henüz söylemedi. Önümüzdeki günlerde bu konu da gündeme gelecek. 
     
Sambacı takibiCim-Bom'da maddi sorunlara karşın, transfer çalışmaları başladı, Portolu Clayton ve Pena ile ilgilenildiği öğrenildi 
     CÜNEYT KARAKAYA 

     Çekiçler izledi 
     GALATASARAY Teknik Direktörü Fatih Terim, yeni sezon için şimdiden kolları sıvadı. Terim'in, Portolu Clayton ve Pena'yı yakın takibe aldığı öğrenildi. Strasbourg'a kiralanan Pena'nın forvette, Clayton'un ise Porto'nun orta sahasında oynadığı bildirildi. Porto - Varzim arasında oynanan maçı eski futbolculardan Mehmet Çekiçler izledi. Çekiçler, Clayton ile ilgili Terim'e bilgi verdi. 
     
     Menajeri temkinli 
     PENA'NIN menajeri Rui Neno, Galatasaray'ın futbolcularıyla ilgilendiğini yalanlamadı. Neno, "Transfer ile ilgili olarak konuşamam. Her iki tarafın da zorda kalmasını istemiyorum" dedi. Pena'nın Porto'ya geri dönmek istemediği ve Galatasaray'a sıcak bakabileceği vurgulandı. Yönetimin, Terim'in girişimlerine karşın, iki futbolcu için istenecek bonservis bedellerine göre karar vereceği açıklandı. 
     
Tarihi sezon      1996 - 1997 sezonunda Galatasaray'ın başına gelen Fatih Terim, görev yaptığı 4 yıl içinde başarıdan başarıya koşmuş, kupalara ambargo koymuştu. Fiorentina ve Milan'daki günlerinin ardından yeniden Florya'ya dönen Terim, bu kez beklenen zaferlere ulaşamadı. 2002 - 2003 sezonunda, Fatih Terim'li Galatasaray ilk kez kupasız bir yıl geçirirken, kupalı günlerine özlem duydu. 
     
     Mesaj kime gidiyor 
     FATİH Terim'in, Ankaragücü maçından sonra isim vermeden gönderdiği mesaj camia içinde merak konusu oldu. "İki hafta kaldı. Ateşe devam" diyen Terim'in sezon sonunda konuşacağını belirtmesi dikkat çekti. Sarı - Kırmızılı teknik adamın kimleri hedef aldığı veya kimler için açıklama yapacağı gündemin en önemli konularından oldu. Kulübe yakın çevreler, tecrübeli hocanın, kendisini eleştiren medyaya yanıt vereceğini iddia ettiler. 
     
     Terim'in karnesi 
     1 UEFA Kupası Galatasaray 
     2 Cumhurbaşkanlığı Kupası 
     Galatasaray 
     4 Türkiye Ligi Galatasaray 
     2 Türkiye Kupası Galatasaray 
     2 TSYD Kupası Galatasaray 
     

</TEXT>
</DOC>
