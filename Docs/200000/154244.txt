<DOC>
<DOCNO> 154244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo09.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'a stad müjdesi... Maçları Olimpiyat Stadı'nda oynayacak 
</HEADLINE>
<TEXT>

     Ali Sami Yen Stadı'nı, haziran ayı içinde, yeniden yapmak üzere yıkmaya başlayacak olan Galatasaray Kulübü, yeni stadı yapılıncaya dek, maçlarını İstanbul'daki Atatürk Olimpiyat Stadı'nda oynayacak. 
     Galatasaray Futbol Takımı'nın lig ve Avrupa Kupası maçlarını bu statta oynama önerisinin görüşüldüğü toplantı sonrasında açıklamalarda bulunan Devlet Bakanı ve Başbakan Yardımcısı Şahin, prensip olarak Galatasaray'ın maçlarını gelecek sezondan itibaren burada oynamasına karar verdiklerini söyledi. 
     Şahin, İOOHDK'nun en geç ekim ayına dek rüzgar panellerini yapacağını kaydederek, ulaşım sorununun da İstanbul Büyükşehir Belediyesi tarafından stadın yollarının yapılmasıyla ortadan kaldırılacağını bildirdi. 
     Stadın Galatasaray'ın kullanımına hangi koşullarda verileceğini 6 kişilik bir komisyon tarafından belirleneceğini kaydeden Şahin, Galatasaray Kulübü ve TMOK'un 3'er üyesinden oluşacak bu komisyonun imzalanacak protokolü oluşturacağını vurguladı. 
     Şahin, Atatürk Olimpiyat Stadı'nın gelecek sezonla birlikte kullanılabilir duruma geleceğini de sözlerine ekledi. 
     
     CANAYDIN ''GALATASARAY, STADI DÜNYAYA TANITACAK'' 

     Galatasaray Kulübü Başkanı Özhan Canaydın ise, 125 milyon dolara malolan Atatürk Olimpiyat Stadı'nı harekete geçirebilmek için TMOK ve Galatasaray Kulübü'nün özverilerde bulunduğunu açıkladı. 
     ''Galatasaray, Atatürk Olimpiyat Stadı'nı dünyaya tanıtmak için aracı olacak'' diyen başkan Canaydın, bunu başaracaklarına olan inancını dile getirdi. 
     Taraftarlarının hep kendileriyle birlikte olduğunu kaydeden Canaydın, ''Taraftarlarımız bundan sonra da bizimle beraber olacaktır'' dedi. 
     Canaydın, Ali Sami Yen Stadı'nı haziran ayı başlarında yıkmaya başlayacaklarını da sözlerine ekledi. 
     
     AYRI AYRI GÖRÜŞTÜLER 

     İOOHDK toplantısı, Galatasaray Kulübü yetkililerinin de katılımıyla sabah saatlerinde başlarken, toplantının bir bölümünde sarı-kırmızılı kulüp yöneticileri ayrı bir odaya geçti. 
     Kurul, Galatasaray Kulübü'nün önerisini görüşürken, sarı-kırmızılılar da kendi aralarında konuştu. Daha sonra toplantının başlangıcında bulunmayan İstanbul Büyükşehir Belediye Başkanı Ali Müfit Gürtuna da son bölüme katıldı. Gürtuna, stadın uzun bir süredir çözüme kavuşturulmayan yol sorununu, imzaladığı protokolle çözdü. 
     İOOHDK'nun da rüzgar panellerini yapma sözü vermesinin ardından anlaşma büyük ölçüde prensipte sağlandı. 
     Galatasaray Kulübü yöneticileri, toplantıdan ayrılırken, kurul üyeleri kendi arasında görüşmeyi sürdürdü. 
     Bu arada sarı-kırmızılı kulübün stadı öncelikle 2 yıl süreyle kullanacağı öğrenildi. 
     
</TEXT>
</DOC>
