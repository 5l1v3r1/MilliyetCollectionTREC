<DOC>
<DOCNO> 175978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur03.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan sus emri "Çatlak ses çıkmasın" 
</HEADLINE>
<TEXT>

     ÖNDER YILMAZ Ankara 

Başbakan Recep Tayyip Erdoğan, Irak'a asker gönderme konusunda bakanlar, miletvekilleri ve parti yönetimini uyararak, "Çatlak ses çıkmasın" talimatı verdi. 
     Erdoğan, AKP'nin ikinci kuruluş yıldönümü çerçevesinde toplanan Kurucular Kurulu toplantısında Irak'a asker gönderme konusunda "sus emri" verdi. Birinci tezkerenin TBMM'de red edilmesini anımsatan Erdoğan, "Birinci tezkere sürecinde her önüne gelen farklı şeyler söyledi. Hükümetimizin hareket alanı daralırken, karar sürecinde köşeye sıkıştı" diyerek şöyle konuştu 
     "Ben konuşuyorum, biri çıkıp farklı şeyler söylüyor. Bu böyle olmaz, hükümetimiz ve partimizi zedeliyor ve zarar veriyor, söylenecek birşey varsa zaten ilgili arkadaşlar söylüyor. Konuya ilişkin her aşamayı da sizlerle paylaşıyoruz." Toplantıda, Dışişleri Bakanı Abdullah Gül'de Irak'a asker gönderme sürecine ilişkin genel bir değerlendirmede bulunurken, üç kriteri öne çıkardı. Gül, öncelikle Türk askerinin barış ve istikrarın sağlanması için Irak'a gideceğini vurgularken, "Öncelikli şartlarımız arasında Irak halkının Türk askerini Bosna'da Afganistan'da olduğu gibi kucaklaması ve olumlu yaklaşması yer alıyor. Ayrıca, Kuzey Irak'ın PKK'dan temizlenmesi ve örgüt liderlerinin teslim olmasını istiyoruz. Bir diğeri de, Irak'ın kalkınmasında ABD ile ortak bir vizyon oluşturarak pay sahibi olmak istiyoruz. Bunun içinde bir eylem planı hazırlığı süreci devam ediyor" dedi. 
     
</TEXT>
</DOC>
