<DOC>
<DOCNO> 178858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/aspo.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KURTLARLA DANS 
</HEADLINE>
<TEXT>

   Kurayı çeken UEFA Genel Sekreteri Aigner, bu kez temsilcilerimizi ateşe attı. Kartal, Lazio, Chelsea, S.Prag, Cim-Bom Juventus, Olimpiakos, R.Sociedad ile eşleşti 
      
   Statü değişti 
   ŞAMPİYONLAR Ligi'nde 2003 - 2004 sezonu grup kuraları dün Monaco'da çekildi. Bu kupadaki iki temsilcimiz Galatasaray D, Beşiktaş ise G grubundaki yer alırken, birbirinden dişli rakiplere düştüler. Galatasaray ilk maçını Juventus ile deplasmanda, Beşiktaş ise Lazio ile İstanbul'da oynayacak. Bu sezon uygulamaya konan yeni statüye göre ilk turda her grupta ilk iki sırayı alacak takımlar ikinci raunda yükselecek. İkinci raund, eskisi gibi grup maçları yerine klasik eleminasyon sistemine göre oynanacak. UEFA Kupası ilk tur kuraları ise bugün TSİ 14.00'te belirlenecek. 
   
   Herkes iddialı 
   GALATASARAY 2.Başkanı Ali Dürüst, "Rakiplerimizi takip ediyoruz, ama daha da önemlisi artık rakiplerimiz bizi takip ediyor. Amacımız öncelikle gruptan çıkmak" derken, kaptan Bülent Korkmaz, "Geçen sene yapamadığımızı bu sene yapmak istiyoruz. İnşallah Nihat'ın takımı Real Sociedad ile birlikte çıkarız" diye konuştu. Nihat Kahveci ise kurayı "Galatasaray'a karşı oynamaya alışığım. Zevkli maçlar olmasını diliyorum, öyle olacağına da inanıyorum" diye yorumladı. Beşiktaş Asbaşkanı Yıldırım Demirören de "Zor bir kura çektik. Ne olursa olsun Beşiktaş bu gruptan çıkmak zorunda" ifadesini kullandı. 
   
   JUVENTUS    Dünya markası    GEÇTİĞİMİZ sezon 27. kez İtalya Ligi Serie A'yı şampiyon tamamlayan ve kadrosunda sayısız ünlü yıldızı bulunduran Juventus, bu sezon flaş transfer yapmadı. Appiah, Miccoli ve N. Legrottaglie'yle takımı takviye eden Lippi'nin ekibi, maçlarını 71 bin kişilik Della Alpi Stadı'nda oynuyor. Siyah - Beyazlı takımın iki Şampiyonlar Ligi, bir UEFA Kupası, üç Kupa Galipleri Kupası ve 2 Internasyonel Kupası bulunuyor. 
   
   LAZIO    Kan kaybetti    BEŞİKTAŞ'IN Şampiyonlar Ligi'nde aynı grupta mücadele edeceği İtalya'nın Lazio ekibi, uzun süredir mali krizle boğuşuyor. Bu nedenle Chisea, Pancaro ve Di Baggio gibi yıldızlarını gönderen İtalyan ekibi, Albertini, Stam ve Stankoviç'i takımda tutmayı başardı. Maçlarını Roma Olimpiyat Stadı'nda oynayan Mavi - Beyazlılar, geçtiğimiz sezon Kartal'ı, UEFA Kupası çeyrek finalinde elemişti. 
   
   REAL SOCIEDAD    Sempatik rakip    NİHAT Kahveci'nin takımı Real Sociedad 2001 - 02 sezonunda düşme potasından son anda kurtulmuş ancak geçen sezon şampiyonluğu kılpayı Real Madrid'e kaptırmıştı. Kadrosundan sadece Khoklov'u kaybeden Mavi - Beyazlılar, Chon Soo Lee ile Athletic Bilbaolu Alqida'yı renklerine bağladı. Raynald Denouix'in çalıştırdığı Real Sociedad, tarihinde 2 kez Şampiyon Kulüpler Kupası'na, bir kez de Kupa Galipleri Kupası'na katıldı. 
   
   CHELSEA    Transfer şampiyonu    RUS işadamı Roman Abramovich'in satın almasından sonra yaptığı transferlerle Avrupa futbol piyasasını alt üst eden Chelsea kadrosuna, Geremi, J.Cole, Johnson, Veron, Duff, Mutu, Crespo gibi süper yıldızları kattı. 150 milyon dolar harcayan Mavi - Beyazlılar, maçlarını 43 bin kapasiteli Stamford Bridge'de oynuyor. Londra ekibinin teknik direktörlüğünü ise İtalyan Claudio Ranieri yapıyor. 
   
   OLYMPIAKOS    Evinde tehlike    GALATASARAY'IN grubundaki iki şampiyon ekipten biri olan Olympiakos, son senelerde Yunanistan Ligi'ndeki başarılarıyla dikkat çekiyor. Brezilyalı Geovanni, golcü Djordevic ve Fransız Karembeu en önemli isimleri. 70 bin kişilik Atina Olimpiyat Stadı'ndaki ateşli taraftarı sayesinde iç saha maçlarında daha başarılı bir grafik çizen Yunan ekibi, geçtiğimiz sezon Atatürk Olimpiyat Stadı'nda Cim - Bom'un rakibi olmuş ve 2-0 yenilmişti. 
   
   SPARTA PRAG    Çek lokomotifi    GEÇEN sezon Denizlispor'un büyük sürpriz yapıp, UEFA Kupası'nda safdışı bıraktığı Sparta'nın teknik direktörlüğünü Jiri Kotrba yapıyor. 1893 yılında kurulan Bordo - Beyazlılar, Çek Cumhuriyeti'nin en çok şampiyon olan takımı. Kadrosunda Poborsky gibi yılların tecrübesini bulunduran Sparta'da ayrıca bir dönemin ünlü kalecisi Kouba, uzaktan şutlarıyla etkili orta saha oyuncusu Jiri Nemec ve Yugoslav Gluscevic gibi isimler de forma giyiyor. 
   
   
</TEXT>
</DOC>
