<DOC>
<DOCNO> 168091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur07.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaristeki orman yangını halen sürüyor 
</HEADLINE>
<TEXT>

     Muğla'nın Bodrum ilçesi Merkez ve Gölköy yerleşim yeri yakınlarında dün saat 15.30 sıralarında çıkan orman yangınları kontrol altına alındı. Marmaris-Hisarönü Kızkumu mevkiindeki yangın ise sürüyor. 
     Çevre ve Orman Bakanlığı'ndan yapılan açıklamada, Muğla'nın Bodrum ilçesi Merkez ve Gölköy yerleşim yeri yakınlarında dün saat 15.30 sıralarında çıkan orman yangınlarının kontrol altına alındığı, Marmaris-Hisarönü Kızkumu mevkiindeki yangın ise sürdüğü bildirildi. 
     Gölköy yerleşim yeri yakınlarındaki yangında 2 hektarı verimli olmak üzere toplam 13 hektar, Bodrum merkezdeki yangında ise tamamı verimsiz 12 hektar orman alanının zarar gördüğü kaydedildi. 
     Yangın söndürme çalışmalarına, 3 helikopter, 20 arazöz, 4 dozer, 130 yangın söndürme işçisi, 200 mükellef ve Jandarma Komutanlığı'nın 36 kişilik özel yangın söndürme ekibinin katıldığı belirtildi. 
     Öte yandan, dün saat 16.00'da Marmaris ilçesi Hisarönü şefliği Kızkumu mevkiinde çıkan orman yangınını söndürme çalışmaları ise sürüyor. Engebeli arazide çıkan ve batıdan esen şiddetli rüzgarın etkisiyle doğu yönünde ilerleme gösterdiği kaydedilen yangında, ilk tespitlere göre 150 hektar kızılçam ormanın zarar gördüğü bildirildi. 
     Marmaris'teki yangın söndürme çalışmalarına, 9 helikopter, Hava Kuvvetleri Komutanlığı'na ait 2 adet C-130 uçağı, 45 arazöz ve 4 dozer ile 25 Orman Teknik Elemanı yönetiminde 180 kişilik özel Deniz Askeri, 100 mükellef ve 300 yangın işçisi katılıyor. 
     Yangının kontrol altına alınması ve kontrolü sağlanan kısımların soğutma çalışmalarının ise aralıksız sürdüğü kaydedildi. 
     
</TEXT>
</DOC>
