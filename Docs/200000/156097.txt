<DOC>
<DOCNO> 156097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/yozer.html </URL>
<DATE> 2003/05/12/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hatalar 
</HEADLINE>
<TEXT>

     Galatasaraylı futbolcuların kendilerini futbola vermekten çok, inanılmaz derecedeki hakem sohbetleri, yarar değil artık zarar getiriyor. Bu gevezeliği yıllardır her maçta yaparsan, zaman gelir hiç kimse etkilenmez. Aksine kartları yersin. Tribünü etkilemek ve hakemi yönlendirmek için haksız oldukları yerlerde bile yapılan itirazlar, Galatasaray'ın dünkü kötü yüzüydü. 
     İlk yarıda Türk futbolunun üstünde müthiş tempo vardı. Gençlerbirliği'nin son puan kayıplarına rağmen, gösterdiği büyük direnç ve performans Galatasaray'ın oyun gücünü çok etkiledi. Dünkü ilk yarıdaki Galatasaray karşısında Türkiye Ligi'nin hangi takımı olursa olsun, mutlaka pes ederdi. Ama Gençler etmedi... Kora kor mücadele sergilediler. Ancak Baliç'in şanssız sakatlığı dünkü oyunun en büyük kırılma noktasıydı. Çünkü sol kanatta Ergün - Baliç ikilisi ve Hakan Ünsal destekli atakları, haftalardır o kanadı Türkiye'nin en tehlikelisi haline getirmişti. Baliç çıkınca, Terim belki de bu maçı en hatalı kararını verdi. Lukunku'yu oyuna aldı, ancak sol kanada çözüm üretmedi. Ne olursa olsun, o kanada asist yapan, kötü de olsa alınacak olan bir Revivo vardı... Ama Terim, Lukunku'yu alarak, araştırmacı futbola da son verdi. Aynı Denizli ve Adana maçında olduğu gibi, uzun ortalarla gol aradı. El Saka ile Ümit de orayı kilitleyince, Galatasaray ilk yarıdaki oyun gücünü tamamen yitirdi. 
     Öyle ki, ikinci yarıda duran toplardan gelen karambollerin dışında, Galatasaray'ın pek pozisyonu yoktu. Üstelik Cim - Bom'un bu yarıdaki en büyük dezavantajı, Ergün'ün inanılmaz derecedeki kötülüğüydü. Ayağındaki her topu kaybettiği gibi, tek olumlu top kullanamadı. Ona hiç kimsenin kızmaya hakkı yok. Hamal gibi tüm sezonun yükünü çekti. Volkan ona hiç destek olmadı. Ayhan çok top kaybetti. İkinci yarı oyuna giren Cihan hiç gözükmedi. Böyle olunca da, hem Galatasaray savunmasından, hem de Gençlerbirliği savunmasından çıkan her topu Başkent orta alanı rahatlıkla kullandı. Galatasaray orta alanı koca bir yarıda yoktu. Ümit Karan tek başına kaldı. Lukunku, hava topu bile zor aldı. Arif etkisizdi. Revivo son 10 dakika girdi, çaresizdi. 
     Savunmada Vedat çok aksadı. Filip maçın en iyi oyuncusu unvanını alırken, Galatasaray sağ kanadını o kadar rahat kullandı ki, bazen kendi bile şaşırdı. 
     Şimdi fark 5 puan... Acaba Galatasaray ceza alsaydı daha mı iyi olurdu Ama yine puanlar uçtu gitti. Bu kadar puan farkı şampiyonluğa yeter mi Üç puan iken bile Beşiktaş daha şanslıydı. Ya şimdi 
     

</TEXT>
</DOC>
