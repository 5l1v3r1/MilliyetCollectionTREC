<DOC>
<DOCNO> 152536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yazar/sazak.html </URL>
<DATE> 2003/04/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İslam, demokrasi, ordu 
</HEADLINE>
<TEXT>

     CIA eski Başkanı James Woolsey de, 'Müslüman demokratik Türkiye, Irak için model oluşturabilir' demişti. 
     Amerikan yönetiminin Ortadoğu'nun yeniden yapılandırılması sürecince demokrasi deneyimi olmayan ülkelere 'rol modeli' olarak Türkiye'yi göstermesi yeni değil, 11 Eylül'den sonra bu vurgu her fırsatta yapılıyordu. Ancak Irak'ta Saddam rejimi son bulunca 'üç parçalı' yapıyı birleştirmenin zorluklarını gören ABD sözcülerinin, Şiilerin etkinliğini de gözeterek 'ılımlı İslam'ı öne çıkarmaları dikkat çekici. 
     Niye Batı tarzı bir demokrasi değil de 'İslami demokrasi' 
     Ari Fleicher'in sözleri 1970'lerde Türkiye'ye sanayileşme yerine Ortadoğu'nun 'manavı, kasabı' olmayı öneren Dünya Bankası raporlarını akla getiriyor. 
     Irak'a model gösterilen Türkiye'nin AB üyeliği 2004 sonunda takvime bağlanacak. AB'ye giden yol ise demokratikleşmeden geçiyor. Sonbahardaki ilerleme raporu tarihsel önemde. Ankara tam bu hazırlıkların ortasında iken Washington'dan gönderilen mesajlar kafa karıştırıyor. 
     Ortadoğu'ya örnek gösterilen Türk demokrasisi bu haliyle AB hedefini yakalayacak mı Yoksa Irak savaşındaki ABD - Avrupa eksenindeki kırılmanın sonucu Washington Ankara'yı 'İslami demokrasi' tanımıyla Ortadoğu ligine mi taşımaya çalışıyor 
     'İslam ve demokrasi' uygulamasında örnek gösterilen Türkiye'nin kendi içinde bu sentezi ne kadar yapabildiği de tartışmalıdır. 23 Nisan'daki türban krizi 'derindeki' güvensizliği dışa vurdu. Kriz ilk önce Irak politikasında gözlendi. ABD'nin bölgeye yerleşmesi ve Saddam rejimini güç kullanarak devirdikten sonra Kuzey Irak dahil ülkeyi yeniden inşa edeceği belli olmasına karşın Meclis'teki tezkere oylamasında asker ve siviller MGK'da net bir karar üretemediler. 
     Oysa Ecevit hükümetinin sonunu bu tür 'kararsızlık'lar getirmiş, AB, Kıbrıs, Irak gibi ulusal tercihler seçimle oluşacak yeni Meclis'e bırakılmıştı. AKP biraz da bu beklentiler sonucu 'tek başına' iktidara geldi. 
     Çankaya, hükümet ve Genelkurmay arasındaki 'farklı görüşler' de Türkiye'yi Irak savaşı sonrası gelişmelerde 'devre dışı' bıraktı. 
     Ankara şimdi AB ile ABD arasında bocalayan bir ülke konumunda. Türkiye dış dünyada yalnızlaşırken içeride tırmanan 'İslamcı - laik' gerilimi nedeniyle 27 Mayıs benzeri müdahale olasılıklarından söz ediliyor. 
     30 Nisan'daki MGK toplantısı hayli sert geçebilir. 
     CHP'nin de bu değirmene su taşıması doğru değil. 
     Demokrasi dışı arayışlar 2000'lerin Türkiye'sini küme düşürür. 
     AKP, 'İslam kartı'nı oynamaktan vazgeçip ülkeyi gerilimsiz yönetmeye çalışmalıdır. Halkın önceliği 'türban' değil, iştir, ekmektir 
     
     







</TEXT>
</DOC>
