<DOC>
<DOCNO> 174880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur20.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzol Aşireti, bir ilke daha imzasını attı ve "berdel"i kaldırdı... 
</HEADLINE>
<TEXT>

     Şanlıurfa'nın Siverek İlçesi'nin ünlü aşiretlerinden olan İzol Aşireti, bir ilki daha gerçekleştirdi. Daha önce başlık parasını kaldıran aşiret, bu kez de bölgenin kanayan yaralarından biri olan ''berdel''i karşılıklı kız takası kaldırdı. 
     İzol Aşireti'nin önde gelenlerinden AK Parti Milletvekili Zülfikar İzol'un kardeşi Cemal İzol, Güneydoğulu kadınların halen başlık parası ve berdel gibi çağdışı geleneklerle anılmasının, acı verici olduğunu söyledi. 
     Aşiretlerinde okuma-yazma oranının çok yüksek olduğunu, bunun da bu tür çağdışı gelenek ve tabuların yıkılmasına daha kolay olanak sağladığını anlatan İzol, şöyle konuştu 
     ''Bölgede kadın ve erkekler, 30 milyara yaklaşan başlık parası nedeniyle evlenemiyordu. Bunun bir çözümü de ailelerin birbirlerinden karşılıklı kız almasıydı, yani berdel yapmasıydı. Bu, diğerinden daha da acı verici bir durumdu. Bu nedenle birçok aile faciası yaşanırdı. Aşiret olarak yaklaşık 1.5 yıl önce aramızda karar aldık ve başlık parasını kaldırdık. Böylece evlenen sayısı arttı. Şimdi de berdelin kalkmasına karar verdik. Bunun da çok olumlu sonuç vereceği inancındayım.'' İzol, aldıkları bu radikal kararların bazı çevreler tarafından yadırgandığını, ancak zamanla tüm aşiretlerin bunu örnek alacağına inandığını sözlerine ekledi. 
     
</TEXT>
</DOC>
