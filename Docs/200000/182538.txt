<DOC>
<DOCNO> 182538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/aeko.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boynu bükük euro'ya maden işçisi patron 
</HEADLINE>
<TEXT>

   İsveç'in 'Hayır' oyuyla prestiji sarsılan euro'nun yeni patronu çalışma hayatına maden işçiliğiyle başlayan Trichet. Trichet, Avrupa Merkez Bankası'nın başına geçiyor 
      EKONOMİ SERVİSİ 
   
   Avrupa Merkez Bankası ECB ve dolayısıyla Avrupa'nın ortak para birimi euro'nun yeni patronu kasım ayında işbaşı yapıyor. BusinessWeek dergisinin altı sayfa yer ayırarak tanıttığı yeni başkan Fransız Jean Claude Trichet ilginç özelliklere sahip. 
   Trichet 20 Aralık 1942'de Fransa'nın Lyons kentinde doğdu. 1966 yılında Institut d' Etudes Politiques de Paris'te ekonomi ve mühendislik eğitimi, 1971 de ise Ecole Nationale d'Administration'da yöneticilik eğitimi aldı. Çalışma hayatına 19 yaşında üç ay kadar Pas - de Calais bölgesinde Auchel maden işletmesinde madencilik yaparak başladı. 
   Ardından 1971 yılında Fransa Maliye Bakanlığı'nda müfettiş vekilliği görevinde bulundu. Fransız Hazine Müfettişliği görevine 1987 yılında geldi. 1993 yılında Banque de France Bankası Genel Müdürü olmuştu. Trichet, 1998'de ECB Konseyi üyesi seçildi. Babası edebiyat profesörü olan Trichet şiir merakı kadar siyasi görüşüyle de ilgi çekiyor. Sol görüşlü olan Trichet'e işçi hakları savunucusu olduğu için İngilizce 'adalet' justice kelimesinden türetilen 'Justix' unvanı takıldı. 
   ECB Başkanlığı'nı kasım ayında Wim Duisenberg'den devralacak olan Trichet'in euro'yu global para birimi haline getirip getirmeyeceği ya da para politikasında değişiklikler yapıp yapmayacağı tartışılıyor. Trichet'in, Duisenberg'ten daha üstün bir performans göstermesi bekleniyor. Bu beklentiyi yaratan ise Trichet'in keskin politik görüşleri ve diplomatik tutumu. Trichet Avrupa Merkez Bankası'nın kuruluş çalışmalarında gecelik faiz oranlarının belirlenmesinde, özellikle de repo piyasalarındaki deneyimiyle etkili olmuştu. 
   
   Önce aklandı sonra başkan 
   Trichet, geçmişte Fransız Credit Lyonnais bankasındaki görevi sırasında bankadaki yolsuzluk iddiaları hakkında dava açıldığı için tartışma konusu olmuştu. Ama Trichet bu yıl başında Fransız Mahkemesi tarafından suçsuz bulundu ve bu kararla ECB başkanlığını garantiye aldı. 
   Adı daha önce de ECB başkanlığı için geçen Trichet hakkındaki dava nedeniyle başkanlık görevine atanamamıştı. Trichet geçtiğimiz hafta da Avrupa Ekonomik Komisyonu'na hakkındaki beraat kararıyla ilgili bilgi verdi ve başkanlığı bunun ardından kesinleşti. 
   Trichet, geçen yıl sonunda Genel Müdür olarak görev yaptığı Banque de France'de şube sayısını 211'den 96'ya indirdiği için banka çalışanlarının tepkisine de neden olmuştu. 
   
   İsveçliler'i enflasyon ve işsizlik korkuttu    Önceki gün yapılan halkoylamasında euro'ya geçişe 'Hayır' diyen İsveç'te, diğer Avrupa ülkelerindeki kötü deneyimler ve enflasyon beklentisi etkili oldu. 
   Almanya ve Fransa'da euro'ya geçiş nedeniyle işsizlik oranının artması ve mağazalarda fiyatların euro'yla birlikte artma eğilimi göstermesi İsveç halkının 'Hayır' oyu vermesinin ana nedenleri arasında yer aldı. 
   
   Euro karşıtları sevindi 
   İskandinav halklarının paranın kendisine değil, parayla birlikte Avrupa Birliği'nin vergi ve maliye mevzuatına da katılma fikrine soğuk baktıkları belirtiliyor. 
   İsveç'in red kararı 2000 yılında aynı yönde oy kullanan komşu Danimarka'daki euro karşıtlarını sevindirirken, bu konudaki tavrını henüz belirlememiş bulunan İngiltere'de de para birliğine karşı olan cephenin elini güçlendirdi. Gözlemciler, İngiliz halkının tarihi ve kültürel nedenlerle ortak paraya temkinli baktıklarını belirtiyor. 
   Öte yandan İsveç gibi bir İskandinav ülkesi olan Norveç'te de referandumun etkisi büyük oldu. AB'ye girmeyi isteyen 4.5 milyon Norveçli'nin bu kararla birlikte umutlarının azaldığı dile getiriliyor. Bu arada euro'ya geçişin reddedilmesi piyasalar tarafından sakin karşılandı. 
   Daha sonra euro dolar karşısında 1.1296'dan, 1.1303'e yükseldi. 
   
   
</TEXT>
</DOC>
