<DOC>
<DOCNO> 193439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/temelkuran.html </URL>
<DATE> 2003/11/05/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Vurunuz Zabıtalar 
</HEADLINE>
<TEXT>

   
   İftar çadırları sarıyor kentleri Muşambadan yoksulluk anıtları Uysal insanların cumhuriyeti burası, çadırlar da uysal cumhuriyet anıtları... Eşitlik yerine, bir kap yemek Toplumsal adalet yerine, sırada bir öne geçmek Doymanın, her gün doymanın, parasız eğitim görmenin, parasız tedavi olmanın en temel insan hakları arasında olduğunu unutmuş, hiç bilmemiş, bunu hiç düşünmemiş, düşünse bile "alışmış", alışmasa bile boyun eğmiş insanların yemek saati... Bir sistemin, açları sessizleştiren bir sistemin "beslenme saati" 
   
   "Ünlü" yoksullar    Yoksullar, iftar çadırları dekoruyla birlikte, bugüne kadar hiç olmadığı kadar ana haber bültenlerindeler. Bekleşiyorlar. Onlar, sessizce bekleşen halleriyle ana haber bültenlerine girebiliyorlar ancak. Bağıran halleriyle değil... Spikerler hep aynı şeyi söylüyor 
   "Söylenecek söze gerek bırakmayan görüntüler" 
   Niye efendim Niye söylenecek söz yokmuş Tam da söze ihtiyaç duyan görüntüler, tam da yüksek sesle bağırmaya ihtiyaç duyan görüntüler bunlar... En temel hak olan varolma hakkı sistem tarafından ciddi bir biçimde tehdit edilen insanlar için söylenecek sözünüz neden olamıyor Onurları açlıkla terbiye edilen insanlar için söz nasıl biter Bitmez... 
   
   Zabıta dayağı    Ne yoksullar ne de onları haber bültenlerine çıkaranlar cümle kuruyor bu temel haksızlığa karşı. Ama önceki gece çocuklar arasında başladı ilk isyan. İstanbul'da bir ilçe belediyesinin verdiği iftar yemeği sırasında iki zabıta, yemek için sıraya girmiş çocukları tahta sopalarla dövüyordu çünkü. Zabıtalar çocuklara vuruyor, sonra da kameralara dönüp sırıtıyordu. Çünkü çocuklar çadıra büyüklerden sonra girmeliydi. Çocukların açlığı acaba belediye seçimlerinde oy vermeyecekleri için mi daha önemsizdi Çadıra büyüklerden sonra girmesi gereken çocuklar dövülürken oruç tutmak gibi bir ibadeti yapan insanlar bu günahın işlenmesine neden seyirci kaldılar Ya da acaba zabıtalar da oruç tutuyor muydu Afrika'daki bazı kabileler dövülen çocukların ruhlarının kaçtığına inanırlar. O çocukların ruhları nereye kaçtı Çocuklar isyan ederken ve dövülürken ne öğrendiler 
   Kanal D kameramanı olay sırasında isyan edip dövülen çocuklardan bir tanesinin yüzüne yaklaşmaya başladı. Çocuğun yüzüne sanki o günden sonra hiç geçmeyecek bir öfke yerleşti gibi geldi bana. Çadırdan uzaklaştı. Arkasına bakarak ve öfkelenerek uzaklaştı. O sırada iftar çadırında uysal cumhuriyetin insanları tabldot bir hayata kaşık sallıyorlardı. Metal sesleri, insanların düşüncelerini bastırıyor olmalıydı. 
   
      
   
   
</TEXT>
</DOC>
