<DOC>
<DOCNO> 187214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni dolarlar yarın tedavüle çıkıyor... 
</HEADLINE>
<TEXT>

     ABD Hazinesi ve Federal Rezerv Bankası tarafından bastırılan, renkli ve taklit edilemeyen yeni 20 dolarlıklar yarın tedavüle çıkıyor. 
     Yeni 20 dolarlıklar ilk kez New York'ta, Times Meydanı'nda yerel saatle 10.30'da TSİ 17.30 düzenlenecek tören sırasında kullanılacak. 
     Bakanlık bu amaçla Times meydanında ''Paranın yeni rengi'' adlı bir bilboardu da hizmete sokuyor. 
     Amerikalıların yeni dolarlara uyum sağlayabilmesi için hükümet tarafından 37 milyon adet eğitim amaçlı poster ve broşür bastırılırken, eğitim amaçlı video ve CD-ROM'lar hazırlandı. 
     
     50 VE 100 DOLARLIKLAR DA DEĞİŞECEK 
     Dijital teknolojinin gelişmesi sonucu kalpazanların işlerinin kolaylaştığını düşünen Amerikan Federal Rezerv Bankası, onlardan erken davranmak amacıyla her 7-10 yılda bir Amerikan dolarlarına yeni şekil veriyor. 
     Yetkililer, bu çerçevede basılan ''yeni 20 dolarlıkların daha güvenli olduklarını, taklit edilmeleri ve kaçakçılıkta kullanılmalarının çok daha zor olduğunu'' belirtti. 
     Federal rezerv yetkilileri, 50 ve 100 dolarlık banknotların da sırasıyla 2004 ve 2005 yıllarında yenileriyle değiştirileceğini açıkladı. 
     
</TEXT>
</DOC>
