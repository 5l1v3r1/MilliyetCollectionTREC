<DOC>
<DOCNO> 159926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun25.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere della Sera'nın genel yayın yönetmeni istifa etti 
</HEADLINE>
<TEXT>

     İtalya'nın en yüksek tirajlı merkez sağ görüşlü gazetesi Corriere della Sera'nın genel yayın yönetmeni Ferruccio De Bortoli istifasını sunarken istifanın arkasında Başbakan Silvio Berlusconi'nin baskısının olduğu iddia edildi. 
     Fiat, Pirelli, Telecom İtalia gibi İtalya'nın en büyük endüstri devleri tarafından kontrol edilen Rizzoli Corriere della Sera RCS medya grubuna bağlı olan Corriere della Sera gazetesinin 12 yıldır genel yayın yönetmenliğini yapan Bortoli, yönetim kuruluna sunduğu istifa dilekçesinde ''kişisel sebeplerden'' demekle yetindi. 
     Günlük tirajı yaklaşık 700 bin olan gazete son haftalarda Berlusconi hükümetini eleştiren haberlere yoğunluk veriyordu. 
     İtalyan basınında net bir şekilde yazılmasa da Berlusconi'nin Corriere della Sera'daki haberlerden duyduğu rahatsızlığı gazeteyi kontrol eden büyük endüstri firmalarının patronlarına ilettiği ve daha sonra kendisine yapılan baskılardan dolayı 50 yaşındaki Bortoli'nin istifasını sunmak zorunda kaldığı öne sürülüyor. 
     RCS'nin dün toplanan yönetim kurulundan yapılan açıklamada, Bortoli'nin yerine gazete bünyesinden Stefano Folli'nin 54 getirildiği duyuruldu. 
     RCS'nin İcra Kurulu Başkanı Maurizio Romiti ise Bortoli'nin istifasının arkasında Berlusconi'nin olduğu söylentilerinin yayılması üzerine, Bortoli'nin yerine yine gazete içinden Folli'nin getirilerek gazetenin bağımsızlığının garanti altında oluğunun gösterildiğini savundu. 
     Öte yandan İtalyan Ulusal Basın Federasyonu FNSİ , Corriere della Sera gazetesinde yaşananların endişe verici olduğunu kaydederek, basın özgürlüğü ve çoğulculuk ilkesi için 3 günlük greve gidileceğini açıkladı. 
     Grevlerin parça parça yapılması beklenirken, henüz tarih verilmedi. 
     
</TEXT>
</DOC>
