<DOC>
<DOCNO> 168801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur08.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Taliban'la ''aile resmi''ne cevap... 
</HEADLINE>
<TEXT>

     Başbakan Recep Tayyip Erdoğan, bu sabah Viyana'ya giderken gazetecilerin, Star gazetesinde yayınlanan Hikmetyar ile çekilmiş fotoğrafı ile ilgili açıklama yaptı. 
     
     AİLE RESMİ... 

     Erdoğan, bir gazetecinin ''Gazetelerde son günlerde sizinle ilgili çekilmiş resimler yer alıyor. Bununla ilgili değerlendirmeniz olacak mı '' şeklindeki sorusu üzerine şunları kaydetti 
     ''Aslında bu sorunun cevabını dönüşte daha geniş vereceğim. Fakat kısa olarak cevap vereyim. Gülbettin Hikmetyar, tahminim 1985 yılları olan bu ziyaretinde ABD'nin desteklediği ve Afganistan'da ulusal bir kahraman olan, Afganistan'ın bağımsızlığı mücadelesinde bir insandı ve Türkiye'ye o zaman Afganistan'ın bir lideri olarak gelmişti. Ben de o zaman bir siyasi partinin İstanbul il başkanıydım. Bir aile ortamında yapılmış olan bu resim, düşünün bir aile içinde çekilmiş bir resimdir. Bu toplantıda çekilmiş olan resmi bugün malum zat, bir siyasi partinin genel başkanı olarak ve sahibi olduğu gazetede ve televizyonlarda yayınlamak, yayınlatmak suretiyle yaklaşık 18 yıl önce olan bir olayı kendisi için ranta dönüştüreceğini zannediyor. Bu şekilde siyaset yolsuzluğu yaparak siyasette rant elde edilmez. 
     Ve kaldı ki o zaman ülkemize gelen Hikmetyar ülkemizin devlet katında da ilgi ve alaka gören insan durumundaydı. Hatta daha sonra Afganistan'ın başına geçmiş bir insan durumundaydı. 
     Bugün Hikmetyarı 'Taliban' olarak niteleyenler, şu anda bile Hikmetyar'ın Afganistan'da hangi konumda olduğunu bilemeyecek kadar bu işten cahildirler. Çünkü Hikmetyar ile Taliban, karşı karşı düşmüş grupların temsilcileridir Afganistan'da. Siyasetle uğraşanlar bu tür insanların bulunduğu konumları da iyi tahlil etmek zorundadırlar. Bundan da nasibini almamış olan siyasiler Türkiye'de maalesef siyaset yapıyorlar. Maalesef ellerindeki medya imkanlarını da bu şekilde kullanarak halkımızı yanıltma yoluna gidiyorlar. Döndükten sonra daha geniş, detaylı ve o zamanın medyasının sayın Hikmetyar'a verdiği yeri de ortaya koyarak arşiv bilgileriyle sizlere takdim edeceğim.'' Erdoğan, daha sonra gazetecilerin Türk askerlerinin gözaltına alınmasına ilişkin oluşturulan komisyonun çalışmaları hakkında bilgi istemesi üzerine, ''Şu anda bu görüşmeler devam ediyor. Henüz herhangi bir netice söz konusu değil ama gayet güzel bir şekilde devam etmektedir'' dedi. 

     
</TEXT>
</DOC>
