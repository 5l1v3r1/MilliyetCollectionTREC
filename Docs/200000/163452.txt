<DOC>
<DOCNO> 163452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun26.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan, sınırdışı edilmemek için 2 dava daha açtı 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan, Almanya'dan sınır dışı edilmemek için 2 yeni dava açtı. 
     Köln İdari Mahkemesi tarafından bugün yapılan açıklamada, Kaplan'ın, Köln Şehir İdaresi tarafından alınan sınır dışı etme ve şehir sınırlarını terk etmemesi kararlarına karşı dava açtığı bildirildi. 
     Köln Şehir İdaresi'nin bir sözcüsü de, Kaplan'ın bugün, kendisinden istendiği gibi polise giderek, Köln'de bulunduğunu bildirdiğini açıkladı. 
     Rakibi İbrahim Sofu'yu öldürttüğü suçlamasıyla 4 yıl hapis yatan, cezasını çektikten sonra da Türkiye'ye iade edilmek üzere tutuklu kalan Kaplan, Türkiye'de işkence görebileceği gerekçesiyle Düsseldorf Eyalet Yüksek Mahkemesi tarafından serbest bırakılmış, Köln Şehir İdaresi de yeniden Kaplan'ın sınır dışı edilmesi kararı almıştı. 
     Kaplan daha önce de, Köln Şehir İdaresi hakkında, hem ilticacı statüsünün kaldırılmasına, hem de daha önce alınan sınır dışı edilme kararına karşı davalar açmıştı. 
     
</TEXT>
</DOC>
