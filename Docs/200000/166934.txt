<DOC>
<DOCNO> 166934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur39.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'tan genel af için bir milyon imza... 
</HEADLINE>
<TEXT>

     DEHAP Genel Başkan Yardımcısı Osman Özçelik, bir milyon imzalı ''Toplumsal Barış İçin Genel Af'' başlıklı dilekçeyi, TBMM Dilekçe Komisyonu Başkanı Yahya Akman'a verdi. 
     Özçelik, partilerinin 2. olağan kongresinde genel af için kampanya başlatılması yönünde bir karar alındığını hatırlatarak, bu çerçevede yürüttükleri kampanyada 1 milyon imza topladıklarını söyledi. 
     Topluma Yeniden Kazandırma Yasa Tasarısı'nın TBMM'de görüşülmesinden önce bu dilekçeyi iletmek istediklerini kaydeden Özçelik, İçişleri Bakanı Abdülkadir Aksu tarafından açıklanan tasarının ''daha önce çıkarılan itirafçılık yasalarından'' bir farkı olmadığını iddia etti. 
     Özçelik, daha önce çıkarılan 6 itirafçılık yasasından sonra sadece 800 kişinin başvuruda bulunduğunu öne sürerek, şöyle dedi 
     ''Devletin açıklamalarına göre Kuzey Irak'ta bulunan KADEK'liler 5-6 bin civarında. Bunlardan 100-200 kişinin teslim olması sorunu çözmez. KADEK'liler silahlarını bırakmaya ve sivil sosyal yaşantıya katılmaya hazır olduklarını söylüyorlar. Onur kırıcı bir davranışla karşılaşmak istemiyorlar. Yurtdışında sürgünde olanlar ve cezaevinde bulananlar da düşünülürse toplumsal barış için genel bir siyasi affa ihtiyaç var.'' 
     
</TEXT>
</DOC>
