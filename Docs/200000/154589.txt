<DOC>
<DOCNO> 154589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun31.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta serbest geçişlerde yoğunluk azalıyor 
</HEADLINE>
<TEXT>

     Kuzey Kıbrıs Türk Cumhuriyeti ile Kıbrıs Rum kesimi arasındaki serbest geçişlerin 13. gününde yoğunluk yavaş yavaş azalırken, özellikle KKTC'ye geçen Rum sayısında düşüş görülmeye başladı. 
     Paskalya tatili ile 1 Mayıs İşçi Bayramı'nın birleşmesiyle yaklaşık 10 gün tatil yapan Rumların işbaşı yapmasıyla özellikle yaya geçişinde ciddi azalma görülüyor. Yoğunluğun düşmesinde ani sıcakların da etkili olduğu tahmin ediliyor. 
     Bu arada, 4'üncü kapı olarak Lefkoşa'nın Kermiya bölgesindeki Metehan Sınır Kapısı'nın açılması için hazırlıklar sürüyor. Bugün açılacağına ilişkin açıklamalara rağmen, elektrik, asfalt, ışıklandırma, döner kavşak gibi altyapı hazırlıkları nedeniyle kapının ancak 2-3 gün içinde hazır olabileceği belirtildi. 
     
     LEDRA PALACE BUGÜN ÇOK RAHAT 
     Karşılıklı geçişlerin günübirlik serbest bırakılmasıyla yaklaşık 10 günden beri yoğun insan ve araç trafiğine tanık olan Ledra Palace Sınır Kapısı'nda bugün görüntü biraz farklı. Gerek Rumların uzun bir tatilin ardından işbaşı yapmaları, gerek hava sıcaklığının 40 dereceye yaklaşmasının etkisiyle özellikle yaya geçişinde belirgin azalma olurken, bugün ilk defa uzun kuyruklara ratlanmadı. 
     Araçlar ise hala uzun kuyruklar oluşturmalarına rağmen, barikatlarda ve Lefkoşa'nın iki yanında ciddi rahatlama olduğu dikkat çekiyor. 
     A.A muhabirinin polisten aldığı bilgiye göre, saat 14.00 itibariyle KKTC'ye 3043 Rum 905 araçla giriş yaparken, 1644 Türk de Rum tarafına geçti. 
     Yaklaşık 10 günden beri her gün ortalama 25-30 bin Rum'un KKTC'ye geçtiğine dikkat çeken ilgililer, geçen Cumartesi gününden itibaren sayının yarı yarıya düştüğünü belirtiyor. 
     
     OTELLERDE KONAKLAYAN RUMLARIN SAYISI 300 
     Bu arada, KKTC Bakanlar Kurulu'nun konaklama izni vermesinden sonra KKTC'deki turistik tesislerde konaklayan Rumların sayısının iddia edilen rakamlarda olmadığı görüldü. 
     Kıbrıs Türk Otelciler Birliği Başkanı Turhan Beydağlı'nın verdiği bilgiye göre, hafta sonu dahil son 5 günlük sürede KKTC'deki turistik tesislerde 300 civarında Rum konakladı. 
     Rum siyasilerin ve kilisenin konuyla ilgili çağrılarının etkili olduğunu tahmin ettiklerini belirten Beydağlı, Rumların çoğunlukla Girne'de kumarhanesi olan otelleri tercih ettiklerini kaydetti. 
     
     TELEFON BAĞLANTISI SORUNLU 
     Öte yandan, Rum yönetiminin iki taraf arasında telefon bağlantısının kurulmasına ilişkin açıklamasına rağmen karşılıklı resmi temas olmaması nedeniyle sıkıntılar yaşanıyor. 
     KKTC Telekomünikasyon Dairesi Müdürü Mehmet Beyar, Rum yönetimi ile KKTC arasında resmi temas olmaması nedeniyle doğrudan telefon bağlantısının bu aşamada kurulamadığını söyledi. 
     Rum yönetiminin Türkiye ve Yunanistan üzerinden uluslararası 00 90 392 kodunu kullanarak dolaylı yoldan KKTC'ye ulaşım ağını kullanıma açtığını ve bu yolla KKTC'deki bir telefonu aramalarının mümkün hale geldiğini söyleyen Beyar, ancak KKTC'den Rum tarafına doğrudan telefon bağlantısının mümkün olmadığını bildirdi. 
     Dolaylı yollar yerine sağlıklı iletişimin ancak doğrudan bağlantıyla mümkün olduğunu vurgulayan Beyar, bunun için de iki taraf arasında resmi işbirliğinin şart olduğunu yineledi. 
     Kıbrıs'taki Birleşmiş Milletler Barış Gücü UNFICYP aracılığıyla 5 yıldan beri 18 hatlı 0123 Kuzey'den Güney'e ve 0139 Güney'den Kuzey'e hatlarından dolaylı telefon görüşmesi yapılabiliyor. 
     
</TEXT>
</DOC>
