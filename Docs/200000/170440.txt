<DOC>
<DOCNO> 170440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur11.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağdan yuvarlanan kütük otomobilin camından girdi... 
</HEADLINE>
<TEXT>

     Düzce'de dağdan yuvarlanan kütük, hareket halindeki otomobilin camından girerek sürücünün ölümüne neden oldu. 
     Edinilen bilgiye göre olay, Düzce'nin Yığılca İlçesi'ne bağlı Bekirler Köyü yakınlarında meydana geldi. Yığılca Orman İşletmesi'nde görevli orman memuru Şenol Güler 38 , kendisine yakacak odun yaptırmak için yanına aldığı 4 orman işçisi ile Bekirler Köyü sınırları içerisinde bulunan ormanlık alana geldi. 
     İşçiler çalışmaya başladıktan sonra ormanlık alandan ayrılan orman memuru Şenol Güler'in ardından işçiler hazırladıkları kütükleri aşağıya doğru yuvarlamaya başladı. Ancak kütüklerden biri o sırada Düzce'den Yığılca istikametine gitmekte olan ve plakası belirlenemeyen Hasan Gül idaresindeki otomobilin camından içeri girdi. Başına kütük çarpan sürücü Gül, hayatını kaybederken, isimleri öğrenilemeyen 3 yolcu yara almadan kurtuldu. 
     Olayla ilgili orman memuru Şenol Güler ve kütükleri aşağıya yuvarlayan 4 işçi gözaltına alındı. 
     
</TEXT>
</DOC>
