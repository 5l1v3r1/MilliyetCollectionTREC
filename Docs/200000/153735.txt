<DOC>
<DOCNO> 153735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko10.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzakdoğu'yu ''SARS''tı, Türkiye'yi yıldız yaptı... 
</HEADLINE>
<TEXT>

     ABD'ye yılda 45 milyon dolarlık tekstil ürünleri ihracatı yapan Menderes Tekstil A.Ş.'nin Yönetim Kurulu Başkan Vekili Ahmet Göksan, SARS hastalığı nedeniyle siparişlerde Türk şirketlerine yönelme olduğunu söyledi. 
     Açıklama yapan Göksan, ABD pazarında Türk tekstil ve hazır giyimcileri için olumlu gelişmeler olduğunu anlattı. Göksan, şunları söyledi 
     ''SARS hastalığı sonrası ABD'de, Çin ve Uzakdoğu kaynaklı ürünlere olan talep azalıyor. Bunun etkileri hemen görülemez. Ancak ABD'den beklemediğimiz siparişler almaya başladık. Çinli firmalarla direkt rakip olmamamıza rağmen, planımızda olmayan 1.5-2 milyon dolarlık işler aldık. Bu siparişlerin önümüzdeki günlerde artabileceğini düşünüyorum. Ancak tekstilden çok hazır giyimde bunun etkisi görülebilir. Türk hazır giyimcilerinin ABD pazarında etkinliğini artırması gerekiyor.'' 
     
     İYİ HABERLER 

     SARS hastalığı nedeniyle Çin'deki fabrikaların üretim kapasitelerini düşürdüğünü ve bu nedenle de ABD borsalarında pamuk fiyatlarının son 1 haftada yüzde 7 oranında düştüğünü söyleyen Göksan, bunun tekstil ve konfeksiyon sektörü için ikinci iyi haber olabileceğini kaydetti. 
     ABD pazarından üçüncü olumlu haberin ise bu pazardaki tüketim araştırmalarına dayandığını kaydeden Göksan, ''ABD'de geçen hafta yapılan bir araştırmada tüketici güven endeksinin 81 puana çıktığı görüldü. Bu rakam 1974 yılı Nisan ayından bu yana görülen en yüksek değer. Bu rakam bize, ABD'lilerin piyasaya güvendiği ve tüketim eğiliminde olduğunu gösteriyor. Bu haber de bizim için fırsat olabilir'' diye konuştu. 
     
     PAMUK FİYATLARI 

     Ege Hazır giyim ve Konfeksiyon İhracatçıları Birliği Yönetim Kurulu Üyesi Jak Eskinazi ise Haziran ayında siparişlerde artış görülebileceğini dile getirdi. Eksinazi, şunları söyledi 
     ''Başkalarının hastalığından fayda çıkarmak bize ne kadar rahatsız edici gelse de, büyük miktarda alım yapan ülkelerin Uzakdoğu'dan gelen mallara şüpheyle baktıkları bir gerçek. Biz, bunun şu an için bir etkisini göremedik. Bunun gerçek etkisini Haziran ayında gösterebileceğini tahmin ediyoruz. Çünkü sipariş mevsimi kapandı. Bazı siparişlerde kıpırdanma var ancak Haziran ayını bekliyoruz.'' ABD borsalarında pamuk fiyatının düşmesinin Türk pamuk üreticisini etkileyeceğine dikkat çeken Eskinazi, ''İthal pamuk bizim için avantaj olabilir ama bu Türk üreticisini olumsuz etkiler. Buna karşı önlem alınmalıdır'' diye konuştu. 
     
     TAHMİNLER GERÇEĞE DÖNÜŞTÜ 

     Çin başta olmak üzere Uzakdoğu'nun, SARS hastalığı nedeniyle dünya tekstil piyasasındaki etkinliğini yitireceği, özellikle Ortadoğu ve Avrupa pazarlarından bu ülkeye verilen siparişlerin Türkiye'ye yöneleceğine dair tahminler gerçeğe dönüştü. 
     Türkiye'nin en önemli tekstil üretim merkezlerinden biri olan Bursa'daki fabrikalar da, hastalık nedeniyle Çin'den uzaklaşarak kendilerine yönelen talebi karşılayabilmek amacıyla kapasite artırımına giderek çalışmaya başladılar. 
     Alınan bilgiye göre, tekstil sektörünün kalbinin attığı kentlerden biri olan Bursa'da faaliyet gösteren fabrikalarda, Irak'taki savaşın kısa sürede sona ermesinin ardından girilen ''Bahar havası'', SARS'ın ortaya çıkmasından sonra yerini tamamen ''Güneşli bir ortama'' bıraktı. 
     Bursa'nın tanınmış tekstil firmalarından Güleser Tekstil'in Yönetim Kurulu Başkanı Ufuk Ocak, yaptığı açıklamada, SARS'tan önce Çin'in tekstil sektöründe müthiş bir yükselişi olduğunu, bu ülkenin geçen yıl 25 bin yeni tezgah satın aldığını söyledi. 
     Türkiye'nin aynı dönemde aldığı makine sayısının ise 2-3 binde kaldığını ifade eden Ocak, Çin'in tekstilin yıldız ülkesi konumuna gelmesine karşın, Türkiye'nin ekonomik krizler nedeniyle sıkıntı içine girdiğini bildirdi. 
     Bununla birlikte, Çin ürünlerinde bir kalite problemi yaşandığını dile getiren Ocak, ''Türkiye'nin ise İtalyanlar ile birlikte yükselen bir kalite çizgisi vardı. SARS hastalığının ardından, bütün ibreler Türkiye'ye döndü. Bu durumun, her geçen gün daha fazla artarak Türkiye'nin lehine süreceğini tahmin ediyoruz'' dedi. 
     Ocak, yurtdışındaki büyük tekstil firmaları ve şirketlerinin Çin'de yaptıkları yatırımların, hastalık nedeniyle durma noktasına geldiğine dikkati çekerek, şu anda, Çin'de kendi fabrikaları olanların bile Türkiye'ye mal siparişi vermeye başladıklarını kaydetti. 
     Bunun yanı sıra yurtdışı kaynaklı şirketlerin, Türkiye'deki firmalarla sürekli birleşme ve ortaklık kurma yönünde teklifler verdiğini anlatan Ocak, SARS hastalıyla birlikte bu sürecin daha da hızlandığını vurguladı. 
     Türkiye'ye, özellikle Ortadoğu ülkelerinden çok büyük bir talep patlaması olduğunu, daha önce Çin'den mal alan Avrupa ülkelerinden de gelen talepte de artış yaşandığını belirten Ocak, tekstilciler olarak bu fırsatı çok iyi değerlendirmeleri gerektiğini söyledi. 
     Ocak, SARS'tan sonra talepte yüzde 30-40'lık bir artış sözkonusu olduğunu ve Bursa'daki fabrikaların bu talebi karşılayabilmek için yoğun şekilde çalıştığına değinerek, İstanbul'da mayıs ayında düzenlenecek tekstil fuarı öncesi, otellerde yer kalmadığını, daha önce Türkiye'ye hiç gelmeyen veya Türkiye'de üretilen malları beğenmeyenler bile otellerde yer bulabilmek için sürekli tanıdıkları fabrika yöneticileriyle temas kurduklarını sildirdi. 
     
     ÇİN YÜZDE 30 FİYAT KIRDI 

     Avrupa'da, Türk tekstil ürünlerine olan talebin her geçen gün yükseldiğini, Çin'e kaptırılmak üzere olan Ortadoğu pazarının ise yeniden Türkiye'ye döndüğünü anlatan Ocak, şöyle konuştu 
     ''SARS hastalığından sonra, pazardaki payını korumak için Çin'in fiyat kırması da, bir sürü yeni şüpheleri beraberinde getirdi. Fiyat düşürerek, yanlış bir politika uyguladılar. Böylece, SARS probleminin çok büyük olduğunu kabullenmiş oluyorlar. Bu fiyatlarla dünya piyasalarında devam ederlerse, sıkıntıya girerler. Yüzde 30'a varan oranlarda indirim yaptılar. İtalyan makine satıcıları, Çin'den paralarını tahsil edemediklerini söylüyorlar. Bu durum da, çok büyük bir çöküş demektir. SARS'tan sonra Türkiye ile İtalya dünya tekstil piyasasına hakim oldu. Hatta bizim yıldızımız daha da parladı ve İtalya'yı geçtik.'' 
     




</TEXT>
</DOC>
