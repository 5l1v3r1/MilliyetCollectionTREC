<DOC>
<DOCNO> 192538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur12.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonda sevilen dizilerin yazarı Fuar Örer vefat etti... 
</HEADLINE>
<TEXT>

     Öykü ve oyun yazarı Fuat Örer, vefat etti. 
     Örer'in cenazesi, bugün Büyükdere Camii'nde öğleyin kılınacak namazın ardından Kireçburnu Mezarlığı'nda toprağa verilecek. 
     Üsküdar'da 1939 yılında doğan Fuat Örer, İstanbul Üniversitesi Edebiyat Fakültesi Türk Dili ve Edebiyatı Bölümü'nden 1965'te mezun oldu. Örer, Etibank'ta 28 yıl çalıştıktan sonra 1993 yılında emekliye ayrıldı. 
     Profesyonel yazı hayatı üniversite yıllarında başlayan Örer, o dönemde takma adlarla Varlık ve Akbaba gibi dergilerde öyküler yazdı. 
     Milliyet gazetesinde 1978 yılında ''Güçlü Ege'' takma adıyla mizah yazıları, Cumhuriyet gazetesinde de 1978-1984 yılları arasında haftalık mizah yazıları yazan Örer, Dünya gazetesi ve Milliyet Sanat Dergisi'nde de öykü ve söyleşiler yayınladı. 
     Radyo tiyatrosu için skeçler de hazırlayan Örer, televizyonda da pek çok sevilen dizinin senaristliğini yaptı. 
     Fuat Örer, ''Perihan Abla'', ''Bizimkiler'', ''İnsanlık Hali'', ''Yazlıkçılar'', ''Müzikhol'', ''Sihirli Ceket'', ''Saygılar Bizden'', ''Komşu Komşu'', ''Oğlum Adam Olacak'', ''Koltuk Sevdası'' ve ''Hayat A.Ş'' televizyon dizilerinin öykü, senaryo ya da metin yazarlığını yaptı. 
     Örer'in , ''Dosyalar'', ''Menopoz veya Kırk Yılda Bir Rahmaninof'' ve ''Oğlum Adam Olacak'' adlı tiyatro oyunları da var. 
     ''Bir Tarihsel Düş'' adlı öykü kitabı da bulunan Örer, 1979 yılında Milliyet Sanat Dergisi'nin ''Gülmece Öyküsü Yarışması''nda birinci oldu. Örer, ''Akşehir Nasreddin Hoca Öykü Yarışması''nda ikincilik, ''Başkent Çocuk ve Kent Öykü Yarışması''nda da mansiyon ödüllerine layık görülmüştü. 
     Fuat Örer, evli ve 2 çocuk babasıydı. 
     
</TEXT>
</DOC>
