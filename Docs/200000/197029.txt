<DOC>
<DOCNO> 197029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun32.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah lideri "Bölgedeki saldırıların sorumlusu ABD'dir" 
</HEADLINE>
<TEXT>

     Aşırı dinci Hizbullah örgütünün lideri Şeyh Hasan Nasrallah, bölgedeki Batılı çıkarlara yönelik saldırıların başlıca sorumlusunun ABD olduğunu söyledi. 
     Lübnan'ın başkenti Beyrut'ta düzenlenen ''Kudüs günü'' dolayısıyla bir konuşma yapan Şeyh Nasrallah, ''Türkiye, Suudi Arabistan ya da başka yerlerde olanları değerlendirdiğimizde, bunların arkasında kimlerin olduğunun bilinmesinden önce, kınamaların en başta ABD'ye yapılması gerektiğini söylemek lazım'' dedi. 
     Binlerce kişinin dinlediği konuşmada, Şeyh Nasrallah, ''ABD'nin bölgede demokrasinin yayılmasının öncülüğünü yapması, bölgedeki ölümler ve istikrarsızlıktaki sorumluluk paylarını azaltmaz'' ifadesini kullandı. 
     İsrail Başbakanı Ariel Şaron'a ''kurbağa'' diyen Şeyh Hasrallah, tehditlerini gerçeğe dönüştürüp Lübnan'ı vurması halinde, İsrail'i kalbinden vuracaklarını söyledi. 
     Şeyh Nasrallah, ''İsrail hava gücünün üstün olduğu gerçektir, ancak halkımıza ya da Suriyeli kardeşlerimize saldırırsa sadece sınıra yakın bölgeleri değil, ulaşabildiğimiz her yeri vurmak meşru hakkımızdır'' dedi. 
     Hizbullah, Suudi Arabistan'ın başkenti Riyad'da 8 Kasım'da düzenlenen ve 7'si Lübnanlı 17 kişinin ölümüyle sonuçlanan saldırıları sert dille kınamıştı. 
     
</TEXT>
</DOC>
