<DOC>
<DOCNO> 187293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko41.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Grubu, enerji işine girmediğini açıkladı... 
</HEADLINE>
<TEXT>

     Ülker Grubu, faaliyet sahası dışında bulunan enerji piyasasına girdiği şeklindeki haberin gerçeği yansıtmadığını bildirdi. 
     Ülker'den Basın ve Halkla İlişkiler Müdürü Ümit Görker imzasıyla yapılan açıklamada, Berk Enerji Üretimi Otoprodüktör A.Ş.'nin 1998 yılında, Pendik'te bulunan Ülker Grubu şirketlerinden Besler Gıda ve Kimya Sanayi A.Ş.'nin kojenerasyon ünitesi için o günkü yasalar gereği kurulduğu kaydedildi. 
     Açıklamada, yasada daha sonra yapılan değişikliğin, Berk Enerji'yi gereksiz kıldığı ve şirketin o tarihten bu yana hiçbir faaliyette bulunmadığı belirtildi. 
     Berk Enerji Üretimi Otoprodüktör A.Ş.'nin sermayesi, ünvanı ve şirketin ana sözleşmesindeki bazı maddelerin, yasaların yıl sonuna kadar zorunlu kılması karşısında 16 Eylül 2003 tarihinde değiştirildiği kaydedilen açıklamada, şirketin sermayesinin zorunlu alt sınır olan 50 milyar liraya çıkarıldığı ve ünvanının Berk Enerji Üretimi A.Ş. olarak belirlendiği bildirildi. 
     Açıklamada, devamla şöyle denildi 
     ''Ülker Grubu şirketlerinden Besler, Polinas ve Tire Kutsan'ın fabrikalarının kojenarasyon üniteleri mevcut olup, enerjilerinin tamamı bu ünitelerden sağlanmakta, bazı komşu tesislere de buralardan enerji verilmektedir. Bunun dışında Ülker Grubu'nun enerji piyasasıyla herhangi bir ilgisi bulunmamaktadır.'' 
     
</TEXT>
</DOC>
