<DOC>
<DOCNO> 158610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/siyaset/siy20.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Şehit aileleri Hayrünnisa Gül'ü ağlattı      Dışişleri Bakanı Abdullah Gül ve eşi Hayrünnisa Gül, Abdullah Öcalan yargılanırken eşinin nasıl şehit olduğunu anlatarak tüm Türkiye'yi yasa boğan hemşire Yıldız Namdar'ın da aralarında bulunduğu şehit yakınlarını Dışişleri'nde kabul etti. Şehit yakınlarının "Pişmanlık Yasası'nı çıkararak bizleri ağlatmayın, kalplerimizi kırmayın" şeklindeki sözleri karşısında gözyaşlarına boğulan Hayrünnisa Gül, "Allah hiçbir anne babaya böyle bir şey yaşatmasın. Suç işleyenler cezasını çekmeli" dedi. Abdullah Gül de, "Af Yasası'na karşıyız. Af söz konusu değil" diye konuştu. 
     
Ölen ere deprem tazminatı      Sakarya İdare Mahkemesi, Marmara depreminde Gölcük Donanma Komutanlığı'na bağlı Denizaltı Filosu Yıldızlar Tabur Komutanlığı'na ait dört katlı yatakhanenin yıkılarak askerlerin şehit olmasında idarenin kusuru olduğuna karar verdi. Mahkeme, Milli Savunma Bakanlığı'nın, depremde şehit düşen Deniz Er İlhami Limon'un ailesine toplam 8 milyar lira ödemesine karar verdi. Aynı gerekçeyle açılmış 23 dava daha bulunduğu belirtildi. Askeri Yüksek İdare Mahkemesi ise, Limon Ailesi'nin tazminat talebine ret kararı vermişti. n DHA 
     
Çocuklar yemek yapıp yarıştılar      Bilfen Koleji öğrencileri, yemek kulübünün organize ettiği "Gençlerarası Yemek Yarışması"nda, yaptıkları nefis yemeklerle kıyasıya yarıştılar. Jüri üyeliklerini, Doğan Holding Yönetim Kurulu Üyesi Arzuhan Yalçındağ, gazeteci - yazar Tuğrul Şavkay, gazeteci - yazar Hıncal Uluç ile Okul Aile Birliği Başkanı Emel Pekmezci'nin yaptığı yarışmanın sıcak yemekler kategorisinde birinciliği altıncı sınıf öğrencisi Ece Ceylani "Ballı Tavuk" yemeği ile, soğuk yemeklerde dördüncü sınıf öğrencisi Maral Ilıgın Çelik "Közlenmiş Kırmızıbiber Rulosu" ile kazanırken, hamur işleri kategorisinde ise beşinci sınıf öğrencisi Melis Naz Çiftçi "Kırma Böreği" ile birinci oldu. 
     

</TEXT>
</DOC>
