<DOC>
<DOCNO> 164958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko41.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Haftanın ilk işlem gününde, Borsa düştü, döviz ve faizde artış yaşandı. 
     IMF ile 5. gözden geçirmenin tamamlanmasındaki gecikmelere odaklanan piyasalarda, özellikle bonodaki satışlarla faiz yükselirken, bu hareket dövizi de artış yönünde etkiledi. 
     İstanbul Menkul Kıymetler Borsası İMKB Ulusal 100 endeksi, haftanın ilk sansında 37.88 puan kayıpla 10,746.03 puana geriledi. 2. seansta 1.47 puan artış yaşayan endeks, 10,747.50 puandan günü tamamladı. 
     Endeksin günlük bazdaki kaybı ise 36.41 puan ve yüzde 0.34 olarak belirlendi. 
     Hisse senetleri piyasasında günlük işlem hacmi 199 trilyon 577 milyar 719 milyon lira olarak gerçekleşti. Cuma günü bu rakam 309 trilyon 645 milyar 106 milyon lira olmuştu. 
     
     DOLAR 15 BİN LİRA YÜKSELDİ 
     Kapalıçarşı'da Cuma günü 1 milyon 421 bin liradan kapanan dolar, güne 1 milyon 425 bin liradan, 1 milyon 656 bin liradan kapanan Euro, 1 milyon 651 bin liradan başladı. 
     Piyasa kapanışında doların satış fiyatı 1 milyon 436 bin lira, Euro'nun satış fiyatı 1 milyon 658 bin lira oldu. 
     Merkez Bankası, doların bugünkü efektif kurunu alışta 1 milyon 424 bin 414 lira, satışta ise 1 milyon 434 bin 435 olarak açıkladı. 
     Böylece dolar, Merkez Bankası'nın Cuma günkü kurlarına göre, alışta 15 bin 159 lira, satışta ise 15 bin 265 lira arttı. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 7 Temmuz 2004 vadeli bugün valörlü tahvilin bileşik faizi Cuma günkü kapanışa göre 1.99 puan yükseldi. 
     Piyasa kapanışında bu kağıdın aynı gün valörlü işlemlerinin basit getirisi yüzde 52.10, bileşik getirisi ise yüzde 51.63 olarak gerçekleşti. 
     Cuma günü piyasa kapanışında aynı kağıdın basit getirisi yüzde 50.17, bileşik getirisi yüzde 49.64 olmuştu. 
     İMKB Tahvil ve Bono Piyasası Repo Pazarı'nda, gecelik faiz ortalama yüzde 38.00 olarak belirlendi. 
     Bankalararası TL interbankında da gecelik faiz oranı, ortalama yüzde 38.00 oldu. 
     
</TEXT>
</DOC>
