<DOC>
<DOCNO> 184595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo09.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok Hırvat Sibenik'le anlaştı... 
</HEADLINE>
<TEXT>

     A Milli Basketbol Takımı'nın pivotu Hüseyin Beşok, Hırvatistan'ın Sibenik takımıyla anlaştı. 
     Milli takım kampı sırasında sakatlığı nedeniyle sıkıntı yaşayan ve Beşiktaş ile bu nedenle anlaşamayan Hüseyin, Hırvatistan'ın Sibenik takımına transfer oldu. 
     Hüseyin Beşok, sakatlığı nedeniyle yeniden ameliyat olacağını belirterek, ''Tedavi sürecini Hırvatistan'da geçireceğim için bu ülkenin Sibenik takımıyla anlaştım'' dedi. 
     Milli oyuncu Hüseyin, tedavisi için Hırvatistan'ın iyi bir yer olduğunu vurgulayarak, ''Burada 3-4 ay boyunca fizik tedavi olacağım. Menajerimin iyi ilişkileri sonucunda da Sibenik ile anlaştım. Fizik tedavi boyunca Sibenik ile antrenmanlara çıkacağım. Tedavim için bu durumun en iyisi olduğunu düşündüm. Yaptığımız görüşmeler sonunda Sibenik Kulübü yöneticileri de bunu kabul ettiler. Ayrıca bir süre daha Türkiye'den uzak olmak istiyorum'' diye konuştu. 
     Sibenik'in Hırvatistan'ın köklü kulüplerinden biri olduğunu kaydeden Hüseyin, efsane basketbolcu Drazen Petroviç'in de bu kulüpte yetiştiğini bildirdi. 
     
     SAKATLIK BENİ ÇOK YIPRATTI 
     Beşok, yaşadığı sakatlığın kendisini çok yıprattığını, bu sezon kendisini tamamıyla tedaviye vereceğini dile getirdi. 
     Hırvatistan'ın fizik tedavi konusunda iyi bir yer olduğunu dile getiren milli oyuncu, şunları söyledi 
     ''Mirsad da sakatlandığında buraya gelmişti. Bu konuda kendisinden de bilgi aldım. Buranın fizik tedavi konusunda uygun ortama sahip olduğunu düşünüyorum. Dünyanın ünlü tenisçileri, futbolcuları ve basketbolcuları da buraya gelip tedavi oluyorlar. Büyük bir ihtimalle gelecek hafta ameliyat olacağım. 10 gün İstanbul'da kaldıktan sonra da Hırvatistan'a gideceğim. Sibenik yöneticileri de bana yardımcı olacaklarını söylediler. Tedavi süresince 4-5 ay Hırvatistan'da olacağım için bir kulüple hem antrenman yapma fırsatı olsun istedim, hem de tedaviyi sürdürmek istedim. Bu nedenle Sibenik ile anlaştım. Bu sezon maddi konuları hiç düşünmüyorum. Sadece tedavi olmayı düşünüyorum. Tam olarak iyileştikten sonra belki başka takımları da düşünürüm. 5 aydır sakatlık sorunu yaşıyorum. Şu anda sadece kendime yatırım yapmayı planlıyorum.'' 
     
</TEXT>
</DOC>
