<DOC>
<DOCNO> 191348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/yazar/guclu.html </URL>
<DATE> 2003/10/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ankara'daki yürüyüş ve sonrası 
</HEADLINE>
<TEXT>

   
   Durduk yerde gerginlik yaşanıyor. Rektörlerin yürüyüşü tartışılabilir. Ama onlar da bu noktaya durduk yerde gelmedi. Hükümet, bilerek, isteyerek, inatla onları bu noktaya çekti. Sanki kriz istiyor... 
   Kriz yaratma konusunda rektörler ve Çankaya'nın tutumu da hükümetinkinden farklı değil. Kısasa kısas. Olay giderek rejim kavgasına dönüşüyor. Aklıselim artık galip gelmeli. Dünün sağ sol çatışmalarının yerini başka gerginlikler almamalı. 70'li, 80'li yıllarda bunun acısını çok çektik. Ama nedense hala hiç ders alamamışız. Umarım büyükler arasındaki kavgaya, gençler de bulaştırılmaz... 
   Cumhurbaşkanı Sezer'in türban konusundaki söylediklerinden çok daha fazlasını Almanya, Fransa ve İsveç cumhurbaşkanları da dile getiriyor. Örtünmeye, dini inançlara hepsinin saygısı var. Ama ideolojik bir sembol haline getirilmesine hepsi karşı. Onlar kılıfına uydurup söylüyor. Bizimkisi direkt... 
   Bu arada olan yine gariban öğrencilere oluyor. Babası güçlü olanlar yurtdışına ve özel üniversitelere gidip öğrenimlerini tamamlarken, hayatın tüm acılarını yaşayanlar bir de bu konuda tekme yiyorlar. Yazık çok yazık... 
   Türbanın siyasi simge haline gelmediği önceki yılları hatırlıyorum. Derslere rahatlıkla girer çıkarlardı. Sonra ne zaman ki arka bahçe lafları edilmeye ve mitinglerde boy göstermeye başladı, işler karıştı. 
   Bugün türbanın ideolojik bir simge haline getirilmediğini söyleyenler yalan söyler. Bir zamanlar Demirel, ülkücüler, milliyetçiler bana suç işliyor dedirtemezsiniz diyordu. Şimdi de türbanın ideolojik bir simge haline geldiğini bize söyletemezsiniz diyenler var. 
   Doğrular, yanlışlar birbirinden ayrılmalıdır. Hükümet gerginlik yaratmaktan kaçınmalıdır. Başta Milli Eğitim Bakanı Çelik olmak üzere bazı bakanlar militan gibi hareket etmekten vazgeçmelidir. İçlerinde yine de en sağduyulu olanı zaman zaman oturduğu makamı unutup galeyana gelse de Başbakan Erdoğan. Bu konuda toparlayıcı ve tansiyonu düşürerek normale dönmemizi sağlayacak olan da yine ancak o olabilir... 
   Erdoğan, rektörle başlattığı diyalog sürecinde, inandırıcı ve güven verici bir tutum izledi. Ancak, sağladığı uzlaşma ortamı, her defasında birileri tarafından sabote edildi. Buna müsaade etmemelidir. 
   Yılbaşı öncesine kadar bekleyip, tamam süre doldu, artık Meclis'in konuşma zamanı geldi dayatması yerine, rektörlerle görüşmeyi haftalık olağan bir toplantı haline getirerek bu sorunu çözmelidir. 
   Bu konuda öylesine çok senaryolar yazılıyor ki neredeyse hiçbirinde olayın gerçek kahramanları yok. Öğrenci, öğretim üyesi ve bilim kimsenin umurunda değil. Oysa verilen kavga, üniversite özerkliğini kimin daha yükseğe çıkartacağına yönelik olmalıydı. Ama nerdeeee... 
   Hani bir söz vardır anlatabildiğiniz karşı tarafın anladığı kadardır diye. İşte bu noktada hükümet, YÖK, üniversiteler ve Çankaya, kendilerine yöneltilen eleştirilere kızma yerine, söylem ve icraatları ile karşı taraf üzerinde yarattıkları yanlış anlamayı, doğruya çevirme gayreti içerisine girmelidir. Yoksa yaşanılacak tatsızlıklardan en fazla etkilenecek ve üzülecek olanlar yine kendileri olur. 
   Özetin özeti Şu günlerde rüzgar eken fırtına biçer... 
   
      
   
</TEXT>
</DOC>
