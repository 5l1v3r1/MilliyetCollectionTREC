<DOC>
<DOCNO> 171896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yasam/yas02.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı ışıkta durdu, soyuldu 
</HEADLINE>
<TEXT>

   Trafik ışıklarında duran tekstilcinin önünü kesen eşkıyalar, 3 bin 500 dolar bulunan çantayla kayıplara karıştı 
      MUSTAFA KURTARAN İstanbul 
   
   Beyazıt'taki Okma Tekstil Atölyesi'nin sahibi Mehmet Ali Ok, dün sabah saat 07.00'de işyerinden İkitelli'deki evine gitmek üzere 34 SP 605 plakalı otomobiliyle yola çıktı. 
   Masko Sanayi Sitesi önündeki trafik lambasında kırmızı ışık yandığı için duran Ok, yeşil yandığı anda neye uğradığını şaşırdı. Hareket edeceği sırada Ok'un otomobilinin önü, içinde iki kişi bulunan bir başka araç tarafından kesildi. Plakası henüz belirlenemeyen otomobilden inen iki kişi, Ok'un aracına binerek, üzerindeki paraları vermesini istedi. 'Yanımda para yok' diyen Ok'u döverek kanlar içinde bırakan iki kişi, arka koltukta duran çantayı alıp, kendi araçlarına binerek kaçtı. 
   
   İşçilerin maaşıydı 
   Otomobiliyle TEM Otoyolu üzerindeki Mahmutbey Köprüsü'ne kadar gelen Ok, burada bir ekip otosunu durdurarak başına gelenleri anlattı. Ok, ifadesine başvurulmak üzere İkitelli Şehit Zeki Kaya Polis Merkezi'ne götürülürken, otomobilinde de parmak izi tespiti yapıldı. Çalınan çantada 3 bin 500 dolar yaklaşık 5 milyar lira bulunduğunu belirten Ok, "Canımı kurtardığım için sevinçliyim. Paranın bir kısmıyla işçilerin maaşını ödeyecektim" dedi. 
   
   
</TEXT>
</DOC>
