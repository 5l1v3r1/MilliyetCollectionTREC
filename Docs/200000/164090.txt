<DOC>
<DOCNO> 164090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun10.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta koalisyon güçlerinin bürosuna havan topu 1 ölü, 12 yaralı 
</HEADLINE>
<TEXT>

     Irak'ın kuzeyinde, Samarra kentindeki koalisyon güçlerine ait büro hava topuyla vuruldu. Olayda 1 Iraklı öldü, 12 kişi yaralandı. 
     Amerikan askeri açıklamasında, 82 mm çapındaki merminin, askeri ve sivil yardımları koordine eden Sivil Askeri Operasyonlar Merkezi'ne isabet ettiği belirtildi. 
     Merkez Komutanlığı açıklamasında, Amerikalı askerlerin, 3 patlama sesi duyduktan sonra yerel polisle temasa geçtiği, olay yerine gelen polisin bir ceset ve yaralıları bulduğu kaydedildi. 
     Askerlerin saldırganlara karşılık veremediği ve saldırganların henüz yakalanmadığının bildirildiği açıklamada, ''Bu, Iraklı direnişçilerin koalisyon güçleri ve koalisyon bölge yönetim merkezlerine düzenlediği, Iraklı sivillerin yaralanması ya da ölümüyle sonuçlanan sayısız saldırıdan biri'' denildi. 
     Hiçbir Amerikan askerinin yaralanmadığı olayla ilgili soruşturma başlatıldığı kaydedildi. 
     
</TEXT>
</DOC>
