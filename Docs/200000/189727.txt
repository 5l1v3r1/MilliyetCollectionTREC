<DOC>
<DOCNO> 189727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur18.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanı Emekliye gereken zam verilecek 
</HEADLINE>
<TEXT>

     Çevre ve Orman Bakanı Osman Pepe, orman vasfını yitirmiş arazilerin tamamının, 2 yıl içinde paraları ödenerek alınmasını düşündüklerini söyledi. 
     Pepe, Kocaeli'nin Gebze İlçesi'ne bağlı Darıca Beldesi'ndeki Çınaraltı Parkı'nda vatandaşlarla sohbet etti. Burada, kendisine yöneltilen soruları yanıtlayan Pepe, ''2-B'ler ne olacak'' diyen vatandaşa, şu yanıtı verdi 
     ''Bu Türkiye'nin gerçeğidir, bunu görmek lazım. Anayasa'da değişiklikler yaptık, ancak şu anda beklemekteyiz. Türkiye, kangrenleşmiş sorunlarını aklıselimin ve bilimin ışığında çözmelidir. Rayiç bedel tespit etmek için 4-5 kişilik komisyonlar kurulacak. Bu komisyonlar mahallinde inceleme yapıp fiyat tespit edecek. Düşüncemiz, 2-B'lerin yüzde 25'ini peşin, kalanı da 2 yıl içinde almaktır.'' Pepe, ''Emekliler ve asgari ücretlilerin durumu ne olacak '' sorusuna karşılık da ''Emekliye gereken zam verilecek, asgari ücret de yükseltilecektir'' dedi. 
     
     EKONOMİ SORULARI 
     Osman Pepe, vatandaşların ülke ekonomisi hakkındaki sorularını da yanıtladı. 
     Ülke kaynaklarının yasalara uygun olmayan biçimde kullanılması karşısında ne yapıldığı sorulan Pepe, şöyle konuştu 
     ''AK Parti hükümeti, yanlış yapanın yakasından tutuyor. 60 katrilyon buharlaşırken milletin sesi çıkmıyordu. Bu para, sizin ve benim cebimden çıkıyor. Şimdi, İmar Bankası yaklaşık 8 katrilyon lirayı götürdü. Bunu kim ödeyecek Bunu, siz ve biz yani hepimiz ödeyeceğiz. Bir de, sütten çıkmış ak kaşık gibi vatan, millet ve Sakarya diyorlar. Utanmadan nutuk atıyorlar. Ama, hükümetimiz yolsuzlukların üzerine cesaretle ve kararlılıkla gidiyor. Adalet Bakanımız, çalanın çırpanın yakasına yapışacağız, yataklarında rahat uyutmayacağız. Yurtdışına kaçsalar da, takip edeceğiz diyor. Evet, hükümet olarak bunlara rahat vermeyeceğiz, peşlerini bırakmayacağız.'' Pepe, ''Türkiye'nin ekonomik durumunu nasıl düzelteceksiniz '' sorusu üzerine de ''ellerinde sihirli değnek bulunmadığını ve süreye ihtiyaçları olduğunu'' söyledi. 
     Esnafları dolaşırken, beldenin simgesi olan 14 yaşındaki ''Uğur'' adlı Pelikan'ı da seven Bakan Pepe, ''Türkiye, yaban hayatını korumada ne yazık ki başarılı değil. Biz 70 yıldır değiştirilemeyen kanunu değiştirdik. Bu kanunla yeni standartlar getirdik. Dünyada ileri ülkelerin uyguladığı standartta Türkiye'yi taşıdık'' dedi. 
     Osman Pepe, AK Parti Belde Teşkilatı ve Darıca Belediyesi'ni ziyaret ettikten sonra Hacı İsmail Bayramoğlu Spor Salonu'ndaki judo müsabakalarına da katılıp, başarılı sporculara ödül verdi. 
     
</TEXT>
</DOC>
