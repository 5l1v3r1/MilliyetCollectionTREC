<DOC>
<DOCNO> 185871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko02.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes seçimin bedelini düşünmeli 
</HEADLINE>
<TEXT>

   Ekonominin siyasi istikrar istediğini belirten Maliye Bakanı Unakıtan, 'Türk milleti her şeyi kaldırır ama seçimin bedeli ne olur hesaplamak lazım' dedi 
      
   Maliye Bakanı Kemal Unakıtan, seçim tartışmalarıyla ilgili, "Türk milleti her şeyi kaldırır da bunun maliyeti, bedeli ne olur düşünmek, hesaplamak lazım" dedi. 
   Unakıtan, Samsun'dan İstanbul'a gelişinde Atatürk Havalimanı'nda gazetecilerin sorularını yanıtladı. Son günlerde seçim tartışmalarının yaşandığı anımsatılarak, "Türkiye ekonomisi seçimi kaldırabilir mi " sorusuna karşılık, Unakıtan şunları söyledi "Türk milleti her şeyi kaldırır da bunun maliyeti, bedeli ne olur düşünmek, hesaplamak lazım. Çünkü ekonomi, sermaye, siyasi istikrar, ekonomik istikrar ister. Sonra hep beraber düşünüyoruz, yurtdışından yabancı sermaye niye gelmedi, niye yatırımlar artmadı diye. Önce kendi memleketimizde istikrarı sağlamamız, buna hiçbir şekilde halel getirmememiz lazım. Bu sadece hükümete değil, herkese düşen bir vazife. Meseleleri buna göre ele almamız lazım." 
   
   'Popülizm yapmayacağız' 
   Unakıtan, Samsun'dan hareketinden önce yaptığı açıklamada da seçim olması halinde yabancı bankaların Türkiye'ye para aktarıp aktarmayacağına ilişkin soruya, 'Yabancıların Türkiye'nin ekonomik göstergelerine baktığını' belirterek yanıt verdi ve şöyle konuştu 
   "Seçime gitsek - gitmesek de popülist politika yapmayacağız. Hükümet olarak her türlü tedbiri biz yerine getiriyoruz." 
   
   'Para istikrar ister...'    DAVUT AKTAŞ - MURAT SANDIKÇI SAMSUN DHA 
   Samsun'dan hareketinden önce seçim olasılığıyla ilgili soruları yanıtlayan Maliye Bakanı Kemal Unakıtan, "Siyasi ve ekonomik istikrardaki belirsizlikler, piyasaları olumsuz etkiler. Bu gayet tabiidir. Hükümet olarak her zaman gerekli önlemleri alıyoruz. Sadece hükümetin önlemleri yetmez, bütün Türkiye'nin üzerine düşeni yapması lazım" dedi. Unakıtan, başka bir sonu üzerine de "2004 yılının ilk çeyreğinde Milli Piyango'yu özelleştireceğiz" dedi. 
   
   
   
</TEXT>
</DOC>
