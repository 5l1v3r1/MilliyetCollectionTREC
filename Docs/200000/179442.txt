<DOC>
<DOCNO> 179442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/spo02.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekranda yakaladı 
</HEADLINE>
<TEXT>

   Daum, Diyarbakır lehine verilen penaltıyı havaalanında televizyondan izledi, hakem Ali Aydın'a öfkelendi, "Karar doğruysa, bizim her maç 16 penaltı atmamız lazım" dedi 
      YALÇIN TÜRK 

   
   'Çok şaşırtıcı' 
   DİYARBAKIR deplasmanından 2 - 1'lik galibiyetle dönen Fenerbahçe'de, Teknik Direktör Daum, aleyhlerine verilen penaltı pozisyonuna takıldı. Maç içerisinde Luciano'nun hareketini yeterince göremeyen Alman hoca, İstanbul dönüşünde havaalanında televizyon başına geçti. Daum, penaltı kararını tekrar tekrar izlerken, Ali Aydın'a isyan etti ve "Şaşırtıcı bir hata" diye konuştu. 
   
   'Ya kaybetseydik' 
   POZİSYONUN penaltı ile alakası olmadığını söyleyen Fenerbahçe'nin hocası, "Bu yanlış karar yüzünden maçı kaybedebilirdik" yorumunu yaptı. Daum şunları söyledi "Bu penaltıysa, bizim her maç 16 penaltı kazanmamız gerekir. Neyse ki, sahadan galibiyetle ayrıldık. Oyuncularım inanarak mücadele etti ve bileklerinin hakkıyla 3 puanı aldı. Artık stres yaşamıyoruz." 
   
   Destek verdi    FENERBAHÇE Teknik Direktörü Daum, görme engelliler futbol turnuvasına konuk oldu. İstanbul Büyükşehir Belediyesi'nce Florya Tesisleri'nde gerçekleştirilen turnuvayı son gününde izlemeye giden Alman çalıştırıcı, Ankara ve Balıkesir takımları arasında yapılan final maçının başlama vuruşunu yaptı. Daum, sporculara Fenerbahçe marş ve şarkılarının yer aldığı kaset hediye etti. 
   
   Overmars yan çizdi    FENERBAHÇE bugün sona erecek olan transfer döneminin son saatlerinde yoğunluğunu İspanya kanatına verdi. Barcelona'nın yıldızı Overmars için yapılan son girişimler olumsuz sonuçlandı. Sarı - Lacivertliler, İspanyol kulübüyle tüm şartlarda anlaşmasına karşın tecrübeli futbolcuyu son anda gelmekten vazgeçti. Bu arada İstanbulspor Başkanı Adnan Sezgin, Petkov'u Fenerbahçe'ye verdiklerini açıkladı. Bulgar futbolcu bugün imza atacak. 
   
   Kendi barajını kendin kur    Hooijdonk'tan tedbir 
   FENERBAHÇE'NİN frikik ustası Van Hooijdonk, rakiplerin vuruş anında kalecilerin topu görmesi için baraj kurulmaması çözümüne esprili bir yaklaşım gösterdi. Van Hooijdonk, "Eğer onlar kurmazsa, ben de üç tane arkadaşımdan baraj kurmalarını isterim" dedi. Hollandalı yıldız, Diyarbakır karşısında attığı golün kendisi için çok büyük bir anlam taşıdığını da açıklandı. 
   
   Önce topu tanıdı 
   DİYARBAKIR'DA takımına üç puan kazandıran Van Hooijdonk, karşılaşma öncesinde profesyonelliğini gözler önüne serdi. Hollandalı yıldız, arkadaşları ısınırken, soluğu Diyarbakırspor malzemecisinin yanında aldı ve maçın oynanacağı topu istedi. Van Hooijdonk, ilk düdük çalana kadar yeni meşin yuvarlakla frikik çalışması yaptı ve topa uyum sağladı. 
   
   Fenerbahçe'ye özel rota    SARI - Lacivertliler'i Diyarbakır dönüşünde İstanbul'a taşıyan uçak, güzargah değiştererek jest yaptı. Kaptan pilot, kuleden aldığı özel izinle Malatya, Kayseri ve Ankara üzerinden geçen rotayı Yalova'ya çevirdi ve kafileyi beklenenden erken bir sürede İstanbul'a indirdi. Pilotun "Fenerbahçe uçağımda" anonsuna kule görevlilerinin alkışlarla karşılık verdiği öğrenildi. 
   
   
</TEXT>
</DOC>
