<DOC>
<DOCNO> 174681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo02.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbinizi futbol heyecanından koruyun... 
</HEADLINE>
<TEXT>

     Maç sırasında kontrolsüz heyecan yaşamanın kalp krizine neden olabileceği, kalp rahatsızlığı riski yüksek olan kişilerin, maçtan yarım saat önce kalp hızını yavaşlatan ilaçlar alması gerektiği bildirildi. 
     Selçuk Üniversitesi Meram Tıp Fakültesi Kardiyoloji Bölümü Öğretim Üyesi Prof. Dr. Hasan Hüseyin Telli, yaptığı açıklamada, yaşanan ani şok durumları, aşırı sevinçler ya da aşırı heyecan verici beklenti durumlarında kalbin çalışma hızının kısa süre içinde büyük bir değişim gösterdiğini söyledi. 
     Türkiye'de milyonların ilgiyle izlediği futbol maçlarının, rekabet ve kazanma hırsının doruk noktaya ulaştığı ender durumlardan biri olduğunu belirten Telli, 2003-2004 yılı futbol sezonunun başlamasıyla birlikte kalp hastalığı olan çok sayıda taraftarın, yeniden yüksek kalp riskiyle karşı karşıya geldiğini vurguladı. 
     Kendisini maçın heyecanına kaptıran bir taraftarın vücudunda kuvvetli bir adrenalin salgısı başladığını ifade eden Telli, ''Böbreküstü bezleri aşırı şekilde adrenalin salgılarken, kandaki yağ oranı da yükselir. Bu durum, dakikada 80 kez atan kalbin dakikada 120'ye çıkmasına neden olur. Yükselen tansiyon ile birlikte ana kalp damarlarının ya da kaslardan oluşan kalp plakaların yırtılması sonucu kalp krizi gerçekleşir'' dedi. 
     
     MAÇTAN YARIM SAAT ÖNCE İLAÇ ALIN 
     Prof. Dr. Telli, kalp krizi geçiren kişilerin yaklaşık yüzde 25'inde ani ölümün gerçekleştiğini, yüzde 15'lik grubun ise getirildiği hastanede öldüğünü belirterek, şunları kaydetti 
     ''Maç sırasında kontrolsüz heyecan yaşamak ve buna engel olamamak, kalp krizine neden olabilir. Ailesinde irsi bir kalp hastalığı veya ani ölüm görülen kişilerle, 50 yaşın üstünde olanlar ve tansiyon hastalar, futbol maçlarında kalp krizi geçirme riski en yüksek olan grubu oluşturmaktadır. Bu kişilerin maçtan yarım saat önce kalp hızını yavaşlatan, sakinleştirici olarak nitelendirilen ilaçlar alması gerekir. Böylece kalp, maç sırasındaki heyecan nedeniyle kendini kaybetmeyecek, düzenli şekilde işleyişini sürdürecektir.'' Kalp krizi geçirme riski yüksek gruptaki kişilerin yaşadıkları futbol heyecanının, çevre şartlarına göre de artıp azalabildiğini ifade eden Telli, şöyle dedi 
     ''Bulunduğu tribünden maçı izleyen kişi, grup psikolojisinin de etkisiyle maç heyecanını daha gerçekçi ve yüksek olarak yaşar. Kendi evinde ise sahada yaşanan olayı çok fazla içselleştirmeyeceği için daha az heyecan duyar. Bu nedenle bu gibi kişilerin futbol maçlarını sahada değil, televizyondan seyretmesinde yarar var.'' 
     
</TEXT>
</DOC>
