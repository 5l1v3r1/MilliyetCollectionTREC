<DOC>
<DOCNO> 160049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur21.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Esat Kıratlıoğlu, yüzme yarışı için kampa girdi.. 
</HEADLINE>
<TEXT>

     Bakanlığı döneminde, lideri Tansu Çiller'e olan bağlılığı, abartılı övgüleri ile dikkat çekmiş hatta adı "yağdanlık"a çıkmıştı. Şimdilerde parlamento dışında. Ancak kamuoyunun ilgisini çekmeyi başarıyor. Bu kez hedefte Devlet Bakanı Karşad Tüzmen ile yüzme yarışına girmek var. 
     Eski Enerji ve Tabii Kaynaklar ve Devlet Bakanı Esat Kıratlıoğlu, Devlet Bakanı Kürşad Tüzmen'i Büyükada-Yalova arasında yüzme yarışına davet etti. 
     Kıratlıoğlu, hazırlandığı yarış öncesinde Club Bizim Çatı'da ''kampa'' girdi. Sağanak yağışa rağmen mayosu ve bonesiyle havuz başındaki yerini alan Kıratlıoğlu'na basın mensupları yoğun ilgi gösterdi. 
     Havuz başında ''göbeğini içine çekerek'' basın mensuplarına poz veren Kıratlıoğlu, daha sonra atlayarak birkaç tur yüzdü. Gazetecilerin isteği üzerine birkaç tur daha yüzerek olimpik havuzu baştan başa geçen Kıratlıoğlu, havuzdan çıkarken gazetecilere ''zafer işareti'' yaptı. 
     
     SAĞANAK YAĞIŞA ALDIRMADI 

     Havuzdan çıkarak yağmura aldırmadan basın mensuplarının sorularını yanıtlayan Kıratlıoğlu, ''Ağustos'un 15'ine kadar sayın Bakan Kürşad Tüzmen'den haber bekleyeceğim. Büyükada'dan Yalova'ya kadar kendisiyle yarışalım. Ben, 5 veya 6. kilometrede kendisini geçeceğime inanıyorum'' dedi. 
     Açık denizi sevdiğini, ancak yanında yüzecek birini bulamadığı için zaman zaman sıkıldığını anlatan Kıratlıoğlu, ''Sayın Bakan, bana öyle demeyecekti. Kim ağır sıklet boksör onu göreceğiz'' diye konuştu. 
     Yüzmede iddialı olduğunu ve rakip tanımadığını vurgulayan Esat Kıratlıoğlu, bu iddiasını da, ''Benim yaşım 73. Ama, fiziksel yaşım 36... Ben, uzun mesafe yüzüyorum. Sayın Bakan kısa mesafe yüzücüsü. Aramızdaki fark bu'' sözleriyle ortaya koydu. 
     Daha sonra birkaç tur daha yüzen ve burgulu atlamayla havuza giren Kıratlıoğlu, basın mensuplarının isteği üzerine 10 şınav çekti. Doktor kontrolünden geçen ve tansiyonu referans değerlerde 8-13 çıkan Kıratlıoğlu'na yüzdükten sonra portakal suyu ikram edildi. 
     
</TEXT>
</DOC>
