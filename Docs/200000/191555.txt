<DOC>
<DOCNO> 191555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun15.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki patlamalarda ölü sayısı 18'e çıktı... 
</HEADLINE>
<TEXT>

     Irak'ın başkenti Bağdat'ta bu sabah meydana gelen patlamalarda ölü sayısının 18 olduğu, Kızılhaç binasına yönelik saldırı dışında 2'si karakolları hedef alan 4 bomba yüklü aracın daha havaya uçurulduğu bildirildi. 
     Amerikalı Tuğgeneral Mark Hertling, bir intihar eylemcisinin patlayıcı yüklü ambulansı yerel saatle 08 30'da Kızılhaç bürosunun dışındaki güvenlik bariyerlerine çarptırdığını, patlamada yaklaşık 10 kişinin öldüğünü açıkladı. 
     Hertling, saldırının kesinlikle bir intihar eylemi olduğunu, 10 kişinin öldüğünü, 10 kişinin yaralandığını söyledi. Tuğgeneral Hertling, ikisi karakollara yönelik olmak üzere 4 bomba yüklü aracın daha infilak ettiğini kaydetti. 
     Kızılhaç yetkilisi Pascal Jansen de, Kızılhaç binası yakınında meydana gelen patlamada ölü sayısının 10 olduğunu doğrularken, yaralı sayısını en az 15 olarak verdi. 
     Çoğu Iraklı yaklaşık 100 kişinin çalıştığı Kızılhaç'ın binasında patlama anında kaç kişinin içeride olduğu bilinmezken, binada ağır hasar olduğu belirtildi. 
     Bu arada, Amerikan askeri polisi Mike Toole, başkent Bağdat'ın kuzeydoğusundaki Eş Şaab bölgesinde bir karakol yakınlarında meydana gelen patlamada 8 kişinin öldüğünü açıkladı. 
     Reuters muhabiri, Bağdat'taki başka bir karakolun yakınında meydana gelen 3. patlamanın ardından, yıkıntılardan 4 kişinin çıkarıldığını, ancak bu kişilerin ölü olup olmadıkları hakkında bilgi verilmediğini bildirdi. 
     
     SAĞLIK BAKANLIĞI YAKINLARINDA DA PATLAMA 
     Bu arada, AFP, Bağdat'taki Kızılhaç merkezinin önünde meydana gelen patlamanın ardından, Hadimiye'deki Sağlık Bakanlığı yakınlarında da bir patlama sesi geldiğini duyurdu. 
     Amerikalı üst düzeydeki bir askeri yetkiliye dayandırılan haberde, Kızılhaç merkezinin önündeki patlamanın yanı sıra Sağlık Bakanlığı yakınlarında da bir patlamanın meydana geldiği belirtildi. 
     Kızılhaç binası ile Sağlık Bakanlığı binası, başkentin ortasından geçen Dicle Nehri'nin iki kıyısında yer alıyor. 
     
</TEXT>
</DOC>
