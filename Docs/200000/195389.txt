<DOC>
<DOCNO> 195389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/ekonomi/eko03.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizel olmadı, melez geliyor 
</HEADLINE>
<TEXT>

   Mazot kalitesizliği gerekçesiyle Türkiye'ye dizel araç ithal etmeyen Toyota, 100 km'de 4.3 litre benzin tüketen hibrid motorlu Prius'u 2004'te getirecek 
      ŞULE YÜCEBIYIK Floransa 
   
   Toyota, mucidi olduğu hibrid melez teknolojisini kullandığı en son modeli Prius'u İtalya'nın Floransa kentinde Avrupa basınına tanıttı. 
   Hem elektrik hem de benzinle çalışan hibrid motorlar yakıt tüketimini ve çevre kirliliğini minimuma indirmesi nedeniyle "geleceğin teknolojisi" olarak kabul ediliyor. Sadece bir Prius'un yılda havaya bir ton daha az karbondioksit vermesi bile "neden hibrid" sorusunun yanıtı. Bugün ABD ve birçok Avrupa ülkesi, hibrid motorlu araçlarda vergi indirimi uyguluyor. 
   Seri üretime geçen ilk hibrid motorlu otomobil olan Prius, 1997'den bu yana dünyada 130 bin adet satıldı. Yeni nesil Prius'ta ise bu rakam yükselecek gibi. Şimdiden ABD ve Japonya'dan 40 bin ön sipariş alındı. 
   Geçen altı yılda hibrid teknolojisinde büyük aşama kaydeden Toyota, yeni Prius'ta yakıt tüketimini yüzde 16 azaltarak 100 km'de 4.3 litreye düşürdü, performans ise yüzde 20 artırıldı. 
   
   Büyük aşama kaydedildi 
   Toyota Motor Avrupa Toyota markası Başkan Yardımcısı Andrea Formica, Prius'un "muhafazakar" olarak tanımladığı Avrupa'da yılda 5 bin adet satmayı planladıklarını belirtti. 
   Yeni Prius Türkiye'de 2004 yılında satışa sunulacak. Düşük mazot kalitesi nedeniyle dizel motorlu modellerini Türkiye'ye ithal etmeyen Toyota'nın, hibrid Prius'u özellikle dizel rakiplerine alternatif olarak sunacak. 
   Yeni Prius'un Avrupa'daki vergi öncesi satış fiyatı 20 bin Euro 34 milyar TL olacak. Türkiye'ye geliş fiyatının ise vergiler dahil 55 - 60 milyar lira olacağı tahmin ediliyor. 
   
   
</TEXT>
</DOC>
