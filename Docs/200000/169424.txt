<DOC>
<DOCNO> 169424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun05.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı makamda 3 müdür birden 
</HEADLINE>
<TEXT>

Bolu Milli Eğitim Müdürlüğü'nde üç müdür var. Samsun'da ise bir hafta içinde üç atama yapıldı 
     Son üç yılda yedi kişinin atandığı Bolu İl Milli Eğitim Müdürlüğü'nde halen üç isim birden müdür olarak görünüyor. Samsun Milli Eğitim Müdürlüğü'ne ise bir hafta içinde üçüncü kez atama yapıldı. Bolu'nun son müdürü Mazlum Altunkaya, "Ben Karaman Milli Eğitim Müdürlüğü'nden yeni atandım" dedi. Kendisinden önce görev yapan Galip Özcan'a iptal kararının bildirilmediğini ifade eden Altunkaya, "Ondan önceki müdür Halil Ecevit'in de tatilde olması nedeniyle şu an Bolu'da üç müdür görünüyor" diye konuştu. Samsun Milli Eğitim Müdürlüğü görevine ise bir hafta içinde 3. kez atama yapıldı. Geçen hafta Samsun'a atanan Ömer Albayrak, yeniden eski görevine dönerken, yerine Muharrem Aykan atandı. Bünyamin İnan ise bir hafta önce Danıştay kararı ile görevine iade edilmişti. Ancak bir gün görevde kalan İnan, talimatla müfettişliğe atanmış, yerine de Tokat Milli Eğitim Müdürü Ömer Albayrak getirilmişti. Bu değişiklikle bir hafta içinde bu göreve 3. kez atama yapılmış oldu. 
     
     

</TEXT>
</DOC>
