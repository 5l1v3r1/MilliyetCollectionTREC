<DOC>
<DOCNO> 175583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/guncel/gun00.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar bu ara felsefeyle çok ilgili 
</HEADLINE>
<TEXT>

   Büyük çabalar sonucu İstanbul'da gerçekleştirilen 21. Dünya Felsefe Kongresi için gelen filozoflar, kapkaç mağduru oldu. Yetkililer, "Biz uyarmıştık" dedi .. 
   ŞÜKRAN PAKKAN, HALUK ATALAY İstanbul 

   
   Dünya Felsefe Kongresi, insanların yaşam, değer ve amaçlarını tartışmak amacıyla dünyanın dört bir yanından 2 bini aşkın bilim adamı ile akademisyeni İstanbul'da buluşturdu. Ancak kongreye kapkaç gölgesi düştü. Bazı felsefeciler, kenti dolaşırken ya da otellerine giderken kapkaççıların hedefi oldu. İlk olay, pazartesi günü yaşandı. Çinli akademisyen Wei Xiaoping, Harbiye'deki Lütfü Kırdar Kongre ve Sergi Sarayı'nda yapılan toplantıların ardından beş arkadaşıyla Taksim Meydanı'na gitti. 
   
   GRUP ÇALIŞIYORLAR 
   Xiaoping, karşıdan karşıya geçerken, 20 yaşlarında olduğu tahmin edilen bir kişinin saldırısına uğradı. Xiaoping'in fotoğraf makinesi, digital kamera ve 3 bin dolar bulunan çantası çalındı. Polise başvuran Xiaoping, şüpheli 10 kişiyle yüzleştirildi. Ancak zanlı tespit edilemedi. Xiaoping'in olayın ardından uzun süre kendine gelemediği, korkudan bir süre oteline kapandığı belirtildi. Kongreye katılan bazı felsefeciler, birçok kişinin cep telefonlarını çaldırdığını da anlattı. Katılımcılardan Çinli Liu Lieh, "Kongre sarayı çevresi akşam saatleri çok tehlikeli oluyor. Burada grup halinde dolaşan, çantaları çekmeye çalışan genç gruplar görüyoruz" dedi. 
   
   'KATILIMCILARI UYARDIK' 
   Konuyla ilgili olarak, "Türkiye'nin imajına zarar gelir" düşüncesiyle bilgi vermek istemeyen organizasyon yetkililerinin, Beyoğlu ve Eminönü ilçe emniyet müdürlükleri ile İstanbul Valiliği'nden güvenlik önlemlerinin artırılmasını istedikleri öğrenildi. Yetkililer, Türkiye'ye ayak basar basmaz katılımcılara "Dünyanın pek çok şehrinde olduğu gibi İstanbul'da da kapkaç olayları yaşanıyor. Bu nedenle şehri dolaşırken yanınızda yüklü miktarda nakit para taşımamaya özen gösterin. Paranızı cebinize koyun, çanta almanız gerekiyorsa asla sırtınıza asmayın" uyarısında bulunduklarını da anlattı. 
   
   Güvenlik güçleri bahçede bekliyor    LÜTFÜ Kırdar Kongre ve Sergi Sarayı'nda özel bir güvenlik şirketine bağlı 42 kişi ve Çevik Kuvvet'ten 30 polis görev yaptı. Ancak polis katılımcılara rahatsızlık vermemek amacıyla, binanın arka kısmında bulunan İtfaiye Daire Başkanlığı'nın bahçesinde bekliyor. Otopark girişinde de iki gözcü bulunuyor. Asayiş ve ilçe ekipleri, bina çevresinde dönüşümlü olarak görev yapıyor. Çevrede trafik ekipleri de bulunuyor. 
   
   
</TEXT>
</DOC>
