<DOC>
<DOCNO> 155078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü yatırımlarının meyvelerini topluyor... 
</HEADLINE>
<TEXT>

     Otomotiv sanayii, milyarlarca dolarlık yatırımla ulaştığı yüksek kalite ve rekabetçi üretimin meyvelerini toplamaya başladı. 
     Otomotiv Sanayii Derneği OSD verilerine göre, otomotiv ana sanayii son 10 yılda, 3 milyar 993 milyon 276 bin dolarlık yatırım gerçekleştirdi. 
     1990'lı yıllarda büyüyen iç pazarla birlikte 2000'li yıllar için 1 milyon adetlik pazar tahminleri yapan sektör, başta kapasite artırımı olmak üzere yatırımlara ağırlık verdi. 
     Sektörün altın yılı olarak nitelenen 1993 yılında, toplam 405 milyon 176 bin dolarlık yatırım gerçekleştiren otomotiv ana sanayii, 1994'de ise toplam 706 milyon 100 bin dolarla en büyük yatırıma imza attı. 1994 yılı yatırımının 290 milyon 400 bin doları kapasite artırımı, 225 milyon 700 bin doları da yeni model üretimi için harcandı. 
     Sektör yatırımları sırasıyla, 1995'de 254 milyon dolar, 1996'da 220 milyon dolar, 1997'de 346 milyon dolar, 1998'de 363 milyon dolar, 1999'da 372 milyon dolar, 2000 yılında 421 milyon dolar, 2001'de 450 milyon dolar, geçen yıl ise 456 milyon dolar olarak gerçekleşti. 
     
     EN BÜYÜK KAYNAK YENİ MODEL ÜRETİMİNE 

     1993-2002 yılları arasında, yatırıma aktarılan kaynağın 1 milyar 9 milyon 942 bin dolarlık en büyük bölümü, yeni model üretimi için harcandı. 
     10 yıllık dönemde kapasite artırımı için 735 milyon 522 bin dolar, modernizasyon için 577 milyon 9 bin dolar, kalite artırımı için de 204 milyon 607 bin dolar kaynak ayrıldı. 
     Otomotiv sanayii, yerli parça kullanım oranlarını artırabilmek amacıyla 255 milyon 455 bin dolar, diğer yatırım unsurları için 680 milyon 211 bin dolar harcadı. 
     Sektörün çok sayıda krizle karşılaştığı bu dönemde, ara verilmeyen yatırımlarla toplam yıllık üretim kapasitesi 1 milyon 80 bin 155 adede yükseldi. 
     Bu kapasitenin 726 bini otomobil, 61 bin 550'si kamyon, 1 bin 850'si kamyonet, 6 bin 300'ü otobüs, bin 572'si minibüs, 13 bin 883'ü midibüs, 65 bini traktör üretimi için kullanılıyor. 
     Toplam üretim kapasitesi sıralamasında ise Tofaş 250 bin adet ile birinci, Oyak Renault 226 bin adetle ikinci, Ford Otosan 164 bin 100 adet ile üçüncü durumda bulunuyor. 
     
</TEXT>
</DOC>
