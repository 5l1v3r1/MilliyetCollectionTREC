<DOC>
<DOCNO> 156439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo25.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'un kendine güveni geri geldi... 
</HEADLINE>
<TEXT>

     Denizlispor Teknik Direktörü Giray Bulak, ''Diyarbakırspor galibiyeti, takımda kaybolan güveni geri getirdi'' dedi. 
     Giray Bulak, 7 hafta aradan sonra alınan 3 puanın önemini vurguladı. 
     Aldıkları puanın kendilerini rahatlatmadığını söyleyen Bulak, ''Nefeslenme fırsatı bulduk ancak rahatlamadık. Takımımızın kendine olan güveni geldi. Bu açıdan önemli bir maçtı'' diye konuştu. 
     Düşme hattındaki takımların durumlarının kendilerini ilgilendirmediğini kaydeden Bulak, ''Elazığspor'la da Kocaelispor'la da Göztepe ile de puan olarak aynı mesafedeyiz. Bizi başkaları ilgilendirmiyor. Kendi işimize bakıyoruz. Ligde matematiksel olarak durumumuzun netleşmesi için 2 puana daha ihtiyacı var'' dedi. 
     
     KABAT'A PARA CEZASI 
     Diyarbakırspor maçında kırmızı kart gören Macar oyuncu Kabat'a para cezası verileceği bildirildi. 
     Asbaşkan Mehmet Ekizler, Teknik Direktör Giray Bulak'ın raporu doğrultusunda Kabat'a 20 bin dolardan az olmamak üzere para cezası verileceğini belirtti. 
     Ekizler, hiçbir futbolcunun zor bir maçta takımını sahada 10 kişi bırakma hakkının bulunmadığını kaydederek, ''Cezalarla ilgili yönetmeliğimiz var. Bu Kabat'a da uygulanacak'' diye konuştu. 
     
</TEXT>
</DOC>
