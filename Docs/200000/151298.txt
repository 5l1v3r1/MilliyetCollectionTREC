<DOC>
<DOCNO> 151298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun04.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"2. Kissinger"... Savaş, Rumsfeld'in yıldızını parlattı 
</HEADLINE>
<TEXT>

     Irak savaşı öncesinde çok fazla kimsenin tanımadığı ABD Savunma Bakanı Donald Rumsfeld'in yıldızı savaşın başarıyla sonuçlanmasıyla parladı. 
     Bakanla ilgili bir haber-yorum yayınlayan New York Times NYT gazetesi, Rumsfeld'e ''2. Kissinger'' gözüyle bakıldığını ve efsane dışişleri bakanı Henry Kissinger'den sonra yıldızı bu derece parlayan başka bir bakana rastlanmadığını yazdı. 
     NYT'in haberine göre, ''BM'nin savaşı desteklemeyi reddetmesi ve Türkiye'nin kuzeyden ikinci cephenin açılmasına yeşil ışık yakmaması üzerine hayli zor günler yaşayan Rumsfeld, diplomatik çabalar başarısızlıkla sonuçlanıp birlikler harekete geçince ve bombalar yağmaya başlayınca birden son derece rahatladı''. Durumu değerlendiren yakın danışmanları, Rumsfeld'in bu halini, ''o artık kendi sahasına intikal etmişti'' diye tanımladılar. 
     
     EN GÜÇLÜ SAVUNMA BAKANI 
     NYT'in haberinde, ''Irak savaşının aslında Rumsfeld'in savaşı olduğunu ve onun belirlediği kurallar içinde cereyan ettiği'' kaydedilirken, ''zafer onu şimdiye kadar görülen en güçlü savunma bakanlarından biri haline getirdi'' diye yazıldı. 
     Haberde, ''2 yıldan kısa sürede başarıyla yürüttüğü 2 savaşın, Rumsfeld'i başkan Bush'un yakın çevresine dahil ettiği oysa Başkan'ın Rumsfeld'i 2000 seçimlerine kadar pek fazla tanımadığı'' vurgulandı. 
     ''70 yaşındaki Rumsfeld'e 11 Eylül saldırılarından önce kısa ömürlü bakanlardan biri gözüyle bakıldığı'' hatırlatılan haberde, ''şimdi onun vizyonu ve saldırıya karşılık verme yerine hissedilen tehditlerin üstüne gitme stratejisi 21. yüzyılın en güçlü savaş makinelerinden birine şekil verdi'' denildi. 
     Gazetede ''Rumsfeld'in şimdilerde Amerikan güçlülüğü ya da, duruma göre Amerikan kibirliliği ile eşanlamlı hale geldiği'' de belirtildi. 
     Gazeteye görüşlerini açıklayan baba başkan Bush'un basın sekreteri Marlin Fitzwater, ''Amerika, Kissinger hariç, profili hiç bu kadar yüksek başka bir kabine üyesine sahip olmadı'' diye konuştu. 
     
     RUMSFELD STRATEJİSİNİN PÜF NOKTALARI 
     Rumsfeld'in 21. yüzyıl savaşlarına yön vereceği belirtilen stratejisinin püf noktaları ise şöyle tanımlanıyor 
     ''Savaş öncesinde istihbarat toplamaya yönelik gizli operasyonlar yürütmek, çok çevik bir askeri gücü cepheye sürmek, özel ve geliştirilmiş savaş malzemesi ve ilk darbeyi indirme azmi.'' 
     
     KORKU YARATTI 
     NYT'in haberinde, ''Irak'ta elde edilen zaferin Bush yönetiminin bazı üyelerinde, bundan sonra kuvvete başvurma arzusunu artıracağı korkusunu da beraberinde getirdiğine'' işaret edildi. Bu noktayı vurgulayan senatör Joseph Biden, ''Bu yoldan kısa vadeli kazançlar sağlayabilirsiniz ancak dünya ile ilişki kurmanın yolu bu değildir'' dedi. 
     





</TEXT>
</DOC>
