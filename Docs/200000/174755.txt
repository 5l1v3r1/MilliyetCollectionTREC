<DOC>
<DOCNO> 174755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik için BM kararı yolda 
</HEADLINE>
<TEXT>

   ABD ve İngiltere, yeni BM kararıyla Türkiye, Pakistan ve Hindistan gibi ülkelerden Irak'taki çokuluslu güce asker göndermeye çalışıyor 
      DIŞ HABERLER SERVİSİ 

   
   ABD ve İngiltere'nin, Türk askerinin Irak'ta görev almasına izin verecek yeni bir BM kararı için girişimlerde bulunduğu bildirildi. ABD ve İngiltere'nin Irak'ın yeniden yapılandırılması konusunda yeni bir BM kararını desteklemeye hazır olduğunu bildiren İngiltere Uluslararası Kalkınma Bakanı Barones Valerie Amos, "Daily Telegraph" gazetesine yaptığı açıklamada, yeni BM kararının içeriğinin ne olacağı konusunda olasılıkların gözden geçirildiğini söyledi. 
   Amos, Irak'ta maddi ve manevi açıdan kayıplar veren ABD'nin de, yeni bir BM kararının yararlı olacağını görmeye başladığını ve kendisinin de böyle bir tasarı için öneriler üzerinde çalıştığını ifade etti. 
   Amos, yeni BM kararıyla Türkiye, Pakistan ve Hindistan gibi ülkelerin Irak'ta çokuluslu güce asker göndermesini kolaylaştırmak istediklerini belirtti. 
   
   GÜÇLÜ BİR KOZ 
   Çokuluslu güce ABD ve İngiltere dışından asker gönderilmesini sağlayacak BM kararının, böyle bir güce katkıda bulunmak isteyen ancak kamuoylarının baskısı nedeniyle asker gönderemeyen hükümetlerin eline güçlü bir koz vereceği hesaplanıyor. Nitekim İngiliz Bakan, "Irak'taki barış gücüne katkı yapmak isteyen ancak bunun için yeni bir BM kararı şartı arayan bir dizi ülke var" diye konuştu. 
   "The Guardian" gazetesinin haberinde ise İngiltere'nin söz konusu yeni karar tasarısını gelecek ay devralacağı BM Güvenlik Konseyi Başkanlığı döneminde gündeme getirmeyi planladığı belirtildi. ABD, Irak Savaşı öncesinde Fransa'nın kesin bir dille veto edeceğini açıklaması üzerine BM'den Irak'ta şiddet kullanılmasına yeşil ışık yakacak bir karar çıkarmamıştı. 
   
   
</TEXT>
</DOC>
