<DOC>
<DOCNO> 181670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun26.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katili için İsveç'in yanısıra komşu ülkelerde de alarm 
</HEADLINE>
<TEXT>

     İsveç Dışişleri Bakanı Anna Lindh'i bıçakla yaralayarak ölümüne neden olan saldırganın yakalanması için, İsveç'in yanı sıra komşu ülkelerde de polis alarma geçti. 
     İsveç polis müfettişi Agneta Blidberg, Lindh'i bıçakladıktan sonra kaçan saldırganı yakalamak için her türlü kaynağı kullandıklarını, ancak şu ana kadar kimsenin tutuklanmadığını söyledi. 
     Saldırganın yakalanması için ayrıca İsveç'in komşuları Norveç, Finlandiya ve Danimarka ile olan sınırlarıyla İsveç ile Baltık ülkeleri arasındaki feribot trafiğinin dikkatle gözlendiği belirtildi. 
     Finlandiya'da, polis ve sınır görevlileri havaalanları, limanlar ve sınır kapılarında alarma geçti. 
     Bu arada İsveç'te ve yurtdışında Lindh'in ölümüne tepkiler ve başsağlığı dilekleri sürüyor. 
     İsveç Parlamentosu Riksdag'da milletvekilleri Lindh için 1 dakikalık saygı duruşunda bulunurken, tüm ülkede bayraklar yarıya indirildi. Lindh için, bu gece Uppsala Katedral'inde ayin düzenlenecek. 
     Finlandiya'daysa hükümet 1 günlük yas ilan etti ve bayraklar yarıya indirildi. 
     Litvanya'da, milletvekilleri Lindh için 1 dakikalık saygı duruşunda bulunurken, Litvanyalılar başkent Vilnius'taki İsveç Büyükelçiliği önüne çiçekler bıraktılar ve mum yaktılar. 
     Lindh, dün bir alışveriş merkezinde bıçaklandıktan sonra ameliyata alınmış, karın bölgesi ve karaciğerine aldığı darbeler ve şiddetli iç kanama nedeniyle bu sabah hayatını kaybetmişti. Polis, saldırının euro referandumundan 3 gün önce yapılmasına karşın, siyasi bir yönü olmadığını düşünüyor. 
     İsveç Başbakanı Göran Persson, kampanyayı askıya almış, ancak Pazar günkü referandumun yapılacağını açıklamıştı. 
     
</TEXT>
</DOC>
