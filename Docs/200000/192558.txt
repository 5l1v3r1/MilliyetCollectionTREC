<DOC>
<DOCNO> 192558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur32.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, korsan CD'lerin önlenmesi için adliyede ifade verdi... 
</HEADLINE>
<TEXT>

     Sanatçı Tarkan Tevetoğlu'nun, korsan CD'lerin önlenmesi için Adalet Bakanlığı'na yaptığı başvuruya ilişkin beyanı alındı. 
     İstanbul Adalet Sarayı'na avukatıyla gelen Tevetoğlu, Cumhuriyet Savcısı Nurten Altınok ile makamında bir süre görüştü. 
     Daha sonra adliyeden ayrılan Tevetoğlu, binanın önündeki seyyar Milli Piyango bayiinden bilet aldı. 
     Savcı Altınok'un, Tarkan Tevetoğlu'na korsan CD'lerin basılmasının engellenmesi istemiyle Adalet Bakanlığı'na verdiği dilekçenin işleme konulduğunu aktardığı ve bu konudaki beyanını aldığı öğrenildi. 
     Evrakın, Tevetoğlu'nun beyanı da eklenerek Adalet Bakanlığı'na geri gönderileceği kaydedildi. 
     ''Dudu'' albümünün çıkmasının ardından Tevetoğlu'nun avukatları, piyasaya albümün korsan CD'lerinin çıktığını belirterek savcılıklara suç duyurusunda bulunmuştu. Avukatlar, Adalet Bakanlığı ile İçişleri Bakanlığı'na da korsan CD'lerin basımının engellenmesi için dilekçe vermişti. 
     
</TEXT>
</DOC>
