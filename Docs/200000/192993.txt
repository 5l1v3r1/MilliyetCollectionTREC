<DOC>
<DOCNO> 192993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun16.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Safire ABD çekilirse Türkiye Kerkük'e el koyar... 
</HEADLINE>
<TEXT>

     New York Times gazetesinin "şahin" yazarı William Safire, Irak'ta yenilginin ABD için bir seçenek olmadığını savunurken "Sünni Üçgen"deki Irak halkını etkilemek için ABD'nin "gizli silah"ı olarak adlandırdığı, çok iyi Arapça konuşan Merkez Kuvvetleri Komutanı General Abizaid'in düzenli bir biçimde televizyona çıkartılmasını önerdi. Safire ayrıca, ABD'nin Irak'tan "prematür" bir geri çekilişi halinde Kürtlerin bağımsız bir Kürdistan'ı ilan edeceğini, bunun da Türkiye'nin Kerkük petrol alanlarına el koymasına yol açacağını öne sürdü. 
     Pentagon'un yakınlığıyla tanınan William Safire, New York Times gazetesinde yayınlanan yazısında, ABD'nin Irak'ta karşılaştığı zor durum karşısında takınılacak tavrı değerlendirirken ABD'nin Irak'ta başarısız olma seçeneğinin bulunmadığını savundu. 
     
     KENDİ YÖNETİMDE İLERLEME 

     Safire, ABD'nin Şiilerin yoğun olduğu Güney ve Kürtlerin ağrlıklı olarak bulunduğu Kuzey'de yeniden yapılandırma ve öz yönetime doğru önemli ilerlemenin sağlandığını ancak "Sünni üçgen"deki savaşın henüz kazanılmadığını yazdı. 
     ABD'nin bir helikopterinin düşürülmesinin teröristlerin bir zaferi olduğunun inkar edilemeyeceğini ifade eden Safire, buna karşın bu tür olumsuz gelişmelerin ABD'nin cesaretini kırmaması gerektiğini belirtti. Safire, Irak'tan "prematür" bir geri çekilişinin ABD'nin güvenliği üzerindeki olumsuz etkilerine dikkat çekerken şu değerlendirmesini yaptı 
     "Amerika'nın nükleer silahları elde eden diğer haydut milletlerin yarattığı sorun çözmeye çalışırken uğrayacağı prestij veya kredibilite kaybını bir kenara atalım. Irak büyük bir olasıkla bölünür. Güneydeki Şiiler, Saddam'ın Sünnilerinin baskısına dönüşülmesine direnir ve İran'ın koruması altında bir ülke kurar. Saddamizmin dönüşünden korkan Kuzey'de Kürtler ise, bağımsız bir Kürdistan kurarak ayrılır. Bu, kendi Kürtleri arasındaki ayrılıkçılıktan kaygılanan Türkiye'yi Kerkük petrol alanlarına el koymasına iter." Diğer bir sonucunun Bağdat'ın terörizmin silah deposu, nükleer ve biyolojik silahlarıyla füze ithalatcı ve ihracatçısı haline gelmesi olacağını da savunan Safire, ABD'nin böyle bir şey olmasına izin veremeyeceğini kaydetti. 
     Amerikalılar'ın Irak'ta nihai savaşı kazanmaya kararlı liderleri destekleyeceği inancını dile getiren Safire, Saddam'ı yakalamak ve terör ağını kırmak için muhbirlere ihtiyaç olduğunu vurguladı. 
     
     ABD'NİN GİZLİ SİLAHI 

     "Sünni üçgen"deki halkı etkilemek için medyaya başvurulmasının önemine değinen Safire, bu çerçevede ABD'nin "gizli silah"ı olarak adlandırdığı, çok iyi Arapça konuşan Merkez Kuvvetleri Komutanı General Jopn Abizaid'e başvurulmasını önererek, "Kurtuluşun canlı ses ve yüzü olarak Iraklı gazetecilerin sorularını kendi dillerinden yanıtlarken düzenli bir biçimde radyo ve televizyonda olmalı. Eğer Donald Rumsfeld burada TV'de kararlılık mesajını verebiliyorsa neden Abizaid aynı sey orada yapmasın" diye yazdı. 
     William Safire, yazısını "Iraklılara Baas terörüne karşı savaşını kazanmalarına yardımcı olacağız. Yenilgi bir seçenek değildir" sözleriyle noktaladı. 
     
</TEXT>
</DOC>
