<DOC>
<DOCNO> 151674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo35.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lipton'dan bir talihliye yarış otomobili... 
</HEADLINE>
<TEXT>

     Lipton Ice Tea firması, Türkiye'de bir ilki gerçekleştirerek, çekilişle bir talihliye yarış otomobili verecek. 
     Lipton Ice Tea Türkiye Distribütörü Unilever firması, tanıtım amacıyla düzenlediği kampanyayla, talihli bir müşterisine Grup N sınıfı Mitsubishi EVO 7 marka yarış otomobili veriyor. 
     Antalya'nın Kemer İlçesi'ne bağlı Göynük Beldesi'ndeki Hillside Ma Beach Otel'de yapılan tanıtım kokteylinde konuşan Unilever Satış Müdürü Tolga Sezer, 18-25 yaş arası gençlerin kampanya sayesinde, Lipton Ice Tea'yi ve Lipton Ice Tea Raly Team'i daha yakından tanıyacaklarını söyledi. 
     Sezer, ''Motorsporları ülkemizde büyük gelişmeler kaydediyor. Özellikle gençler motorsporlarına büyük ilgi duyuyorlar. Onların bu spora olan ilgilerini arttırmak amacıyla böyle bir kampanya düzenliyoruz'' dedi. 
     Kutu Lipton Ice Tea'lerin kapağında bulunan şifreleri bir GSM operatörü aracılığıyla kayda gireceklerini belirten Sezer, 4 Haziran 2003 tarihinde noter huzurunda yapacakları çekilişin ardından Mitsubishi EVO 7'yi talihli müşteriye teslim edeceklerini bildirdi. 
     
     GAZETECİLERİN ''RALLİ'' KEYFİ 
     Tanıtımın ardından kokteyle katılan gazeteciler, Antalya'da bulunan ve Dünya Ralli Şampiyonası ile Anadolu Rallileri'nde Özel Seyirci etabı olarak kullanılan piste geldiler. 
     Gazeteciler burada, ünlü pilot Ali Ersin'in kullandığı hediye Mitsubishi EVO 7'ye binerek, co-pilotluk yaptılar. Tanıtıma manken Tuğçe Kazaz da katıldı. 
     





</TEXT>
</DOC>
