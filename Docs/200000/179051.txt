<DOC>
<DOCNO> 179051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/aeko.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Makro hedefleri sarsmadan ödemeler takvime bağlanacak 
</HEADLINE>
<TEXT>

   Başbakan Erdoğan, İmar Bankası'nda BDDK tarafından verilecek kararın gereğini yerine getireceklerini ve ödemeleri makro dengeleri sarsmadan takvime bağlayacaklarını söyledi 
      ANKARA Milliyet 
   
   Başbakan Recep Tayyip Erdoğan, İmar Bankası'nda ödemelerin belli bir takvime bağlanacağını, ancak ödemelerin makroekonomik hedefleri sarsmadan gerçekleştirileceğini söyledi. 
   Başbakan Erdoğan, CNN Türk'te yayınlanan "Eğrisi Doğrusu" programında Taha Akyol'un ekonomi gündemine ilişkin sorularını yanıtladı. İmar Bankası'nın doğru, samimi mudilerinin endişe etmesine gerek olmadığını belirten Erdoğan, bono mağdurları konusunda ise "İhtilaf ve endişeler var. Burada herhangi bir sıkıntı yoksa hükümet gereğini yerine getirecektir. Türkiye Cumhuriyeti kimseyi mağdur etmez. Ama tabi ki ödeme şartlarında makro hedefleri bir kenara koyamayız. Burada ciddi bir makro hedef sarsılması söz konusu olabilir. Bunun hesabını da 60 milyon öder" diyerek konuyla ilgili görüşlerini dile getirdi. 
   Erdoğan, Fon'a devredilen bankaların sahiplerinden tahsilatın hızlandırılması konusundaki bir soruya karşılık olarak, yeni yasama döneminde bu konuya yönelik bir yasal düzenleme yapılacağını söyledi. 
   
   Eskortlarım dökülüyor 
   Erdoğan, kamu harcamalarını büyük ölçüde kıstıklarını şu anda araba aldırtmadıklarını belirten Erdoğan, "Amblulans mecbur olduğu için alınıyor. Eskortum, makam aracım dökülüyor. Buna rağmen araç almıyoruz" dedi. "Vergi artışlarında beklediğimizi almış değiliz" diyen Erdoğan, vatandaşın vergilerinde beklenen artış olmadığını kaydetti. 
   
   
</TEXT>
</DOC>
