<DOC>
<DOCNO> 178521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur18.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte "Pişmanlık Yasaları"nın bilançosu... 
</HEADLINE>
<TEXT>

     Terör örgütü üyelerinin eylemlerinden vazgeçirilerek topluma kazandırılması amacıyla bugüne kadar çıkartılan 7 yasadan 2 bin 40 kişinin yararlandığı belirlendi. 
     Adalet Bakanı Cemil Çiçek'in CHP Diyarbakır Milletvekili Mesut Değer'in soru önergesine verdiği yanıta göre, 1985, 1988, 1990, 1992, 1995, 1999 ve 2000 tarihlerinde çıkartılan ve kamuoyunda ''Pişmanlık yasaları'' olarak isimlendirilen ''Bazı Suç Failleri Hakkında Yasa''lardan yararlanmak için 4 bin 429 kişi başvuruda bulundu. 
     Adalet Bakanlığı Adli Sicil ve İstatistik Genel Müdürlüğü'nün verilerine göre yasalardan 2 bin 40 kişi yararlandı. 409 kişi ile en fazla kişinin yararlandığı yasa 1995 yılında çıkartılan 4085 sayılı yasa olurken, en az yararlanılan yasa ise 8 kişi ile 2000 yılında çıkartılan 47 sayılı yasa oldu. 
     Bunlardan 509'u için yasalarda yeralan kimlik değiştirme, yüz estetiği yaptırma gibi koruma önlemleri uygulandı. 
     Adalet Bakanı Çiçek, bakanlık istatistiklerine göre, yasalardan yararlananlardan hiçbirinin tekrar terör örgütüne katılmadığını bildirdi. 
     
</TEXT>
</DOC>
