<DOC>
<DOCNO> 185541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko09.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Göl balığı veresiyeyle satılıyor... 
</HEADLINE>
<TEXT>

     Konya'nın Beyşehir İlçesi'nde, deniz balıklarının tezgahlarda yerini almasıyla göl balığına olan ilginin azalması, balıkçıları veresiye satışa yönlendirdi. 
     Denizlerde avlanma sezonunun başlamasıyla birlikte satışları düşen tatlı su balığı satıcıları yeni arayışlara yöneldi. 
     Türkiye'nin en büyük tatlı su gölü olma özelliğini taşıyan Beyşehir Gölü'nde ağ atan balıkçılar, sazanın fiyatının geçen yılla hemen hemen aynı olmasına karşın, piyasaya çıkan deniz balıkları nedeniyle istedikleri ilgiyi görmediğini söylediler. 
     Beyşehirli balık satıcısı Selçuk Mızrak, kilosu 3 milyon lira olan sazanın tahtını deniz balığına kaptırması nedeniyle, müşteri kaybetmemek için veresiye uygulaması başlattıklarını ifade etti. 
     Kooperatiflerden peşin para ödeyerek aldıkları balıkların uzun süre tezgahta kalmaması için müşterilere veresiye satış yapmak zorunda kaldıklarını anlatan Mızrak, ''Birkaç gün içinde balığı satamazsak tezgahta kokar ve zarar ederiz. Şimdi veresiyeli satışlardan müşteri de memnun'' diye konuştu. 
     Kendilerinin de bakkallar gibi veresiye defteri tutmaya başladıklarını belirten Mızrak, kısa sürede veresiye satışların yüksek rakamlara ulaştığını kaydetti. 
     
</TEXT>
</DOC>
