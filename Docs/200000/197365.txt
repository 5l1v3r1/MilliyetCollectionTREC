<DOC>
<DOCNO> 197365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/aspo.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AĞIR ROMAN 2-1 
</HEADLINE>
<TEXT>

   Cim-Bom, Denizli'de Bratu ile öne geçti. Ancak Ersen'in kafası eşitliği getirdi. Mondragon'un kırmızı kartına rağmen hücumu düşünen Sarı-Kırmızılı takım uzatmada yediği golle pes etti 
      
   90 dakika    ERHAN TELLİ 

   İki takım arasında yaşanan mücadele, bir futbol maçından daha çok, basketbol maçını andırıyordu. İlk 45 dakikadaki müthiş tempo ve iki yarıda da heyecanla takip edilen meşin yuvarlak, bir o kalede, bir bu kalede dönüp durdu... 
   12. dakikada Mikka'nın direkten dönen şutu, ev sahibi ekibin şanssız anı olarak notlara düşerken, 15. dakikada Göksel'in sert şutunu kurtaran Mondragon, takımını yenik duruma düşmesini önleyen isim oldu. Aynı Mondragon, 19'da kullandığı degajla, Bratu'yu, ceza sahasında topla buluşturarak, birinci golün asistini de yaptı. Rumen oyuncu, Yeşil - Siyahlı savunma oyuncusu Kratochvil'i çalımlayıp geçerek, neredeyse sıfıra inip vuruşunu yaptı. Kaleci Souleymanou'nun müdahalesine rağmen, top ağlarla buluştu 1 - 0 
   Yenik duruma düşen ev sahibi ekibin, dengeli geçen maçta skoru eşitlemesi fazla sürmedi. 23. dakikada sol kanattan kazanılan serbest vuruşu kale önüne ortalayan Levent, Ersen Martin'i topla buluşturdu. Ersen'in kafası filelere gidince skor 1 - 1 oldu. 
   İkinci yarıda da tempo düşmedi. Orta sahada müthiş bir savaş başladı. Karşılıklı hücumlar birbirini kovalarken, 57. dakikada Frank de Boer'in hiç de yabancı olmadığımız bir geri pası hatasını, Timuçin gole çevirmek üzereyken, Hakan Ünsal imdada yetişti ve araya girerek Hollandalı oyuncunun müthiş hatasını önledi. 60'da Sabri'nin ortasına bomboş pozisyonda vole vuran Bratu, mutlak bir golü kaçırdı. Rumen oyuncu 71. dakikada bu kez de uygun pozisyonda topu kalecinin kucağına nişanladı. 
   72. dakikada ise dengelerin bozulmasına neden olan kader anı yaşandı. Denizlispor'un Galatasaray savunmasının arkasına attığı topa Ali hamle yaptı. Mondragon ceza sahası dışında topa eliyle müdahale edince, hakem Metin Tokat, Kolombiyalı kaleciyi kırmızı kartla oyun dışı bıraktı. Fatih Terim, riske girerek, gol iddiasını sürdürebilmek için forvet oyuncusu çıkarmadı ve Sabri'yi oyundan alarak, Aykut'u kaleye geçirdi. Çağdaş'ın kullandığı frikik atışı üstten auta gidince, ısınmadan kaleye geçen Aykut da rahat nefes aldı. Oyunun kalan bölümünde 10 kişi mücadele eden Galatasaray'ın mücadelesi vardı. Herkesin geri çekileceğini düşündüğü Galatasaray, gol için bastırdı. 89. dakikada Hakan Şükür frikik atışından yararlanamadı. 90. dakikada Denizlispor, Ali'nin kullandığı korner atışında, Mustafa'nın kafasından seken topu tamamlayan Kratochvil ile galibiyet golünü buldu. Uzatmada Galatasaray bir frikik daha kazandı. Ancak Frank De Boer'in acemice pas yaptığı bu atıştan da, konuk ekip yararlamadı ve mağlubiyetle sahadan ayrılmak zorunda kaldı. 
   
   Maçın hakemi 
   Tokat iyiydi 
   OYUNUN genelinde kontrolü elinde tuttu. Maçın sonucunu etkileyecek hatası yoktu. Kartlarını doğru zamanda kullandı. Mondragon'u oyundan attığı pozisyona yakındı. Topun elle temasını oynama olarak yorumladı ve Kolombiyalı kaleciye kırmızı kartını gösterdi. 
   
   Göze çarpanlar 
   FRANK DE BOER Hollandalı oyuncu, yine kötü günündeydi. İkinci yarıda yaptığı hatalar nedeniyle Terim'in tepkisini çekti. 
   PRATES İlk yarıda görev yaptı. Beklenen performansın çok altında bir oyun sergiledi. İkinci yarıda da oyundan çıktı. 
   BATİSTA O da Prates gibi tek devre oynayabildi. Yaptığı pas hataları kızdırdı. Beklenen üretkenliği gösteremedi. 
   HAKAN ÜNSAL Uzun bir süre sonra sahadaydı. Takımın en derli toplu oyuncusu oldu. Neredeyse hatasız oynadı. 
   ERSEN MARTİN Denizli'nin her atağında ismi vardı. Hem gol attı, hem de servisleriyle pozisyon hazırladı. 
   KRATOCHVİL Yenen golde Bratu'yu durduramadı. Ancak uzatma dakikalarında fileleri sarsarak takımını kurtardı. 
   
   Rakamlar diyor ki 
   Bratu, deplasmandaki ilk gol sevinci yaşadı. 7 karşılaşmada rakip kalecileri 2 kez geçen Rumen golcü, bu gollerini İstanbul'da atmıştı. 
   Geçen yılki Denizli maçında da asist yapan Mondragon, Bratu'nun golündeki pasıyla 73. lig maçında 2. asisti yaptı. 
   Mondragon, Hasan Şaş ve Bülent Korkmaz'dan sonra kırmızı kart gören 3. Galatasaraylı oyuncu oldu. 
   Ligdeki son 3 deplasman karşılaşmasını gol yemeden tamamlayan Aslan, Denizlispor karşısında bu başarısına nokta koydu. 
   Geçen sezon attığı tek golle Denizlispor'u, Ali Sami Yen'de galibiyete taşıyan Ersen Martin, ligde 4 maçtır süren suskunluğuna Cim Bom karşısında son vererek 5. golüne ulaştı. 
   
   Maçtan notlar 
   Bulak'tan övgü 
   YEŞİL - Siyahlı takımın hocası Giray Bulak, Galatasaray karşısında mükemmel oynadıklarını söyledi. Bulak, "Tempolu oynayıp, alan daralttık. Zaman zaman rakip üstündü ama, son dakikada istediğimizi aldık" diye konuştu. 
   
   19 yıl sonra 
   DENİZLİ, Galatasaray engelini 2 - 1 aşarak, şanssızlığını da kırdı. Yeşil - Siyahlı takım, 19 yıl sonra evinde Cim - Bom'u devirerek, büyük bir başarıya imza attı. 
   
   Ergün tribünde 
   MİLLİ Takım'dan sakat döndüğü açıklanan Ergün, maçı tribünden Lukunku ile birlikte izledi. Hakan Şükür takımdaki yerini alırken, Batista ve Hakan Ünsal uzun bir aradan sonra on birde oynadı. 
   
   'Elle oynamadım' 
   KOLOMBİYA Milli Takımı'ndan yorgun dönmesine karşın kendi isteğiyle sahaya çıkan Mondragon, gördüğü kırmızı kartın yanlış olduğunu söyledi. Kolombiyalı, "Top yüzüme ve koluma çarptı. Kasti bir hareketim yoktu" dedi. 
   
   Ağır darbe 
   GALATASARAY PAF Takımı, Denizli deplasmanından 4-0'lık farklı yenilgiyle döndü. Yeşil-Siyahlı takım, İbrahim Görgel 2 , Ozan ve Hasan Ali'nin attığı gollerle 3 puanı alıp, zirveye yükseldi. 
   
   Juventus galip 
   ASLAN'IN rakiplerinden Juventus, İtalya Ligi'nde Modena'yı deplasmanda Trezeguet ve Nedved'in golleriyle 2 - 0 yendi. Nihat'ın 90 dakika oynadığı maçta Real Sociedad, Malorca'ya evinde 1-0 mağlup olurken, Olympiakos derbi maçta Panathinaikos ile 1-1 berabere kaldı. 
   
   Teröre lanet 
   DENİZLİSPOR sahaya "Terörü lanetliyoruz" pankartıyla çıktı. Hayatını kaybedenler için yapılan bir dakikalık saygı duruşunda bazı taraftarların İstanbul aleyhine tezahürat yapması tribünlerin tepkisini geçti. 
   
   
</TEXT>
</DOC>
