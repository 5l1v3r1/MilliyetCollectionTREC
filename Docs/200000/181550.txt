<DOC>
<DOCNO> 181550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur22.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri paralarının ödenmesi için eylem yaptı 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'nın bazı mudileri, paralarının ödenmesi istemiyle eylem yaptı. 
     Bankacılık Düzenleme ve Denetleme Kurumu'nun BDDK İstanbul Esentepe'de bulunan binası önünde toplanan yaklaşık 100-150 kişilik grup, slogan atarak, paralarının bir an önce ödenmesi istemini içeren bir basın açıklaması yaptı. 
     Grup daha sonra Büyükdere Caddesi'ni iki yönlü olarak trafiğe kapattı. Yolun ortasına yatarak araçların geçişini engelleyen eylemciler, bir ambulansın da geçmesine izin vermedi. 
     Bu sırada yolu kullanmak isteyen bir taksi şoförünü otomobilinden indirmeye çalışan eylemciler, bazı araçları da yumrukladılar. 
     Polisin ikna çabası sonucu yolu açan eylemciler, daha sonra İmar Bankası Gayrettepe Şubesi'nin önüne geldiler. 
     Banka şubesine yumurta atan eylemcilerden bazılarının ağladığı görüldü. Buradaki eylemin ardından, aralarında çocukların da bulunduğu grubun büyük bölümü dağıldı. 
     Kalan yaklaşık 20 kişi ise, AK Parti Şişli İlçe Başkanlığı'nın bulunduğu binanın önüne gelerek eylemlerini sürdürdü. Grup, bir süre sonra buradan da dağıldı. 
     
</TEXT>
</DOC>
