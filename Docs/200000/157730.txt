<DOC>
<DOCNO> 157730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/siyaset/asiy.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılınç Paşa'ya rağmen 'Uyum paketi' korundu 
</HEADLINE>
<TEXT>

MGK Genel Sekreterliği'nin çekincelerini değerlendiren Adalet Bakanı Cemil Çiçek , "312. madde 8. maddeyi karşılıyor" dedi 
     GÖKÇER TAHİNCİOĞLU Ankara 

     Adalet Bakanı Cemil Çiçek, Milli Güvenlik Kurulu MGK Genel Sekreteri Orgeneral Tuncer Kılınç'ın AB'ye uyum paketine itirazları konusunda, "Paket büyük bir ihtimalle mevcut biçimiyle Bakanlar Kurulu'na sunulacak" dedi. 
     
     'Sakıncalı' denmişti 
     MGK Genel Sekreterliği, geçen ay AB Genel Sekterliği'nin hazırladığı 6. Uyum Paketi konusundaki görüşlerini Adalet Bakanlığı'na gönderdi. Yazıda, Terörle Mücadele Kanunu'nun 8. maddesinin kaldırılması, seçimlerde yurtdışından gelen gözlemcilere seçimleri izleme olanağı tanınmasına ilişkin düzenlemelere "ülke güvenliği için sakıncalı olabilir" gerekçesiyle çekince konuldu. 
     MGK Genel Sekterliği'nin çekincelerini değerlendiren Çiçek, Terörle Mücadele Kanunu'nun "ülke güvenliği aleyhinde propaganda yapmak" fiilini içeren 8. maddesinin, geçmişte Türk Ceza Kanunu'nda TCK bulunan ve kaldırılan "141 - 142 ve 163." maddelerin yerine düzenlendiğini vurguladı. Çiçek, şimdi TCK'nın 312. maddesinin bu maddelerin yerine kullanıldığnıı belirterek, "312. madde, TMY'nin 8. maddesinin işlevini görecek. Zaten İngiltere dışında bu suçu özel yasayla düzenleyen başka bir AB ülkesi yok" diye konuştu. 
     Çiçek, MGK'nın çekinceleri konusunda "Daha işin başındayız. Tüm kanunlar için görüş isteyip değerlendiriyoruz. Taslak, çok büyük bir ihtimalle, çekince konulan maddeleri de içererek ve Bakanlar Kurulu'na sunulacak" şeklinde konuştu. 
     
     Pürüz iki maddede 
     Uzmanlar, özel televizyonların Kürtçe yayın yapabilmesi konusunda ise "bu tür bir düzenlemenin pakette yer almamasının, MED TV gibi yasal olmayan yayınların izlenmesine yol açtığı" görüşünden hareket ederek, pakette muhafaza edilmesini kararlaştırdı. Ancak bu konulardaki son sözü hükümet söyleyecek. 
     Pakette yer alan, "Şerefini kurtarmak için çocuğunu öldüren anneye 8 yıla kadar ceza verilir" şeklindeki TCK'nın 453. madde konusundaki tartışmalar ise sürüyor. Bu maddenin "çağdışı" olduğunu savunan bazı uzmanlar, tecavüz, evlilik dışı ilişki gibi nedenlerle doğan bir çocuğu öldürmenin de diğer cinayet suçları gibi yüksek cezalarla cezalandırılması gerektiğini savunuyor. 
     Bu görüşe karşı çıkan uzmanlar düzenlemenin, Almanya dışındaki AB ülkelerinde de bulunduğunu belirtiyor. Radyo Televizyon Üst Kurulu'na RTÜK MGK tarafından gösterilen adaylardan üye seçilmesi maddesinin kaldırılmasına ilişkin düzenleme üzerinde de Anayasa Mahkemesi'nin geçtiğimiz yıl RTÜK Kanunu'nun bazı maddelerinin yürürlüğünü durdurması nedeniyle uzlaşma sağlanamadı. Bakanlık, bu konuda Yüksek Mahkeme'den görüş aldıktan sonra son kararını verecek. 
     

</TEXT>
</DOC>
