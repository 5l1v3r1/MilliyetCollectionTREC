<DOC>
<DOCNO> 182085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/bila.html </URL>
<DATE> 2003/09/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rektörlerin talebi 
</HEADLINE>
<TEXT>

   
   Hükümetin hazırladığı YÖK yasa taslağına ilişkin tartışmalar sıcaklığını koruyor. Üniversite rektörleri, hükümetle görüşmeleri sürdürmenin anlam taşıması için bazı adımların atılmasını zorunlu görüyorlar. 
   Rektörlerin mutlaka çözülmesini istedikleri iki konu var 
   1- Siyasallaşmanın önlenmesi, 
   2- Akademik liyakat. 
   Ankara Üniversitesi Rektörü Prof. Dr. Nusret Aras, bu iki konuyu şöyle açıklıyor 
   "Yeni yasa taslağında, YÖK'ün oluşturulma biçiminin siyasallaşmaya zemin hazırlanacağı düşüncesindeyiz. YÖK üyelerinin yarısından fazlası hükümetçe seçilmiş oluyor. Bu da siyasallaşma kaygımızı artırıyor. 
   İkinci konu ise yeni düzenlemede akademik liyakatin sıfırlanacağı kaygısı. Yeni düzenlemede öğretim üyesi alımında sadece ana bilim dalının belirtileceğine ilişkin hüküm bulunması. Oysa ana bilim dalları birçok alt dala ayrılıyor. Bu durumda sadece ana bilim dalını ifade ederek, yapılacak alımlarda ihtiyaç duyulan uzmanlık nasıl saptanacak Böyle bir uygulama, akademik liyakati zedeler, spesifik uzmanlık gerektiren alanlarda ihtiyacı karşılamaktan uzak kalır." 
   Prof. Dr. Aras, hükümetle yapılacak görüşmelerde ilerleme sağlanmasının öncelikle bu iki konunun düzeltilmesine bağlı olduğunu vurguluyor. 
   Prof. Dr. Aras, üniversite personelinin mali olanakları ve diğer özlük haklarıyla ilgili taleplerinin de göz önünde bulundurulması gerektiğini belirtiyor. 
   Rektörlerin üzerinde durdukları bir diğer konu da ÖSYM'nin YÖK bünyesinden çıkarılması ve üniversite giriş sınavında meslek liseleriyle ilgili olarak yapılacağı açıklanan düzenleme... 
   Prof. Dr. Aras, taleplerini Başbakan Erdoğan ve Milli Eğitim Bakanı Çelik'e ilettiklerini anımsatarak, ortak bir noktaya ulaşmayı umut ettiklerini kaydetti. 
   Ancak bu taleplerine hiçbir karşılık görmemeleri halinde ise görüşmelere devam etmenin yararlı olmayacağı kanısını taşıdıklarını ekledi. 
   Rektörler, hükümetin adım atmaması halinde ne yapmayı düşünüyorlar 
   Şimdilik belirledikleri bir yöntem yok. 
   Ancak, umutları tükenirse, hükümet ve kamuoyu üzerinde etkili olabilecek çeşitli yöntemlerle bazı girişimlerde bulunabilecekleri sinyali de veriyorlar. 
   
      
   
</TEXT>
</DOC>
