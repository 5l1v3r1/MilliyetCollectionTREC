<DOC>
<DOCNO> 192819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko05.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazların radarla kontrolünün bu ay başlaması planlanıyor... 
</HEADLINE>
<TEXT>

     İstanbul ve Çanakkale boğazlarının elektronik radar sistemleri ile denetimi ve kontrolünü sağlayan projede geri sayım başladı. 
     ''Türk boğazları gemi trafik hizmetleri'' adını alan boğazların radarla kontrol sisteminin bu ay hizmete alınması öngörülüyor. Denizcilik Müsteşarlığı projede mini bir revizyona giderek kapsama Bozcaada'yı da aldı. 
     A.A muhabirine proje ile ilgili bilgi veren Denizcilik Müsteşar Yardımcısı Sıtkı Ustaoğlu, Marmara denizinde kurulması öngörülen 3 kuleden birinin stratejik önem arzetmesi itibarıyla Bozcaada'ya kaydırılarak bu projenin bir anlamda mevzilinin genişletildiğini söyledi. 
     Ustaoğlu, boğazlardaki gemi trafiğinin daha sağlıklı izlenebilmesi için Bozcaada'da konuşladırılacak bir adet kule sistemi ile bu noktada gemilerin ''demir atma'' ve seyirlerinin daha sağlıklı olarak gözetlenebilmesinin amaçladığını belirtti. 
     
     EKSİKLİKLER TAMAMLAMAK ÜZERE.. 
     1 Temmuz 2003 tarihinde deneme amacı ile hizmete alınan sistem ile ilgili olarak tedarikçi firma ile teknik düzeyde görüşmelerin sürdürüldüğünü belirten Ustaoğlu, bazı eksikliklerin giderilmesi halinde sistemin tüm ünitelerinin Kasım ayı içinde hizmete alınabileceğini kaydetti. 
     Ustaoğlu, sistemde hizmet verecek olan ilgili personelin eğitimi ile ilgili çalışmaların da tamamlandığını sözlerine ekledi. 
     
     SİSTEMİ KIYI EMNİYETİ İŞLETECEK 
     ABD'li üstlenici firma tarafından ''anahtar teslim'' olarak hizmete alınacak sistem Kıyı Emniyeti Gemi Kurtarma İşletmeleri Genel Müdürlüğü'ne bağlı olarak faaliyetini sürdürecek. Sistemden çok sayıda kamu kurum ve kuruluşu yararlanacak. 
     
</TEXT>
</DOC>
