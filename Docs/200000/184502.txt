<DOC>
<DOCNO> 184502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/cetiner.html </URL>
<DATE> 2003/09/25/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Eylülde ekonomik kriz yok, grip var .. 
</HEADLINE>
<TEXT>

   
   Eylül ayları netameli aylardır... 12 Eylül, 11 Eylül ve daha pek çok tarihi gün... Mesela uzun yıllar önce 7 Eylül kararları vardı ki, savaş sonrası ilk büyük devalüasyondu galiba... Türk lirası dolar karşısında hayli büyük değer kaybetmiş, devrin Ticaret Bakanı birtakım kimselere önceden haber verdiği, onları zengin ettiği iddialarıyla hayli yıpratılmış, CHP de bundan nasibini almıştı... 
   Tabii büyük sosyal patlama İstanbul'da 6 - 7 Eylül'de olmuştu. Beyoğlu, Şişli ve daha birçok semtler çapulcular tarafından yağma edilmişti... 
   Hemen günümüze geleyim lafı fazla uzatmadan... Aylardır şom ağızlılar konuşup duruyordu. 
   - Eylül ayında görürsünüz dolar nasıl patlayacak .. Kriz başlayacak Enflasyon öyle bir fırlayacak ki .. filan filan... 
   Sanırsınız bu ülkenin insanı değilmiş gibi ilave ediyorlardı. 
   - Hele bir eylül gelsin .. 
   Bugün eylülün 25'i, şöyle veya böyle patlama yok, kriz yok, çok şükür... Enflasyon düşüyor, dolar yerlerde sürünüyor. Ehh ucuzluk henüz yok, vatandaşın da karnı rakamlarla doymuyor ama hiç değilse fiyatlar yerli yerinde duruyor. Hele hammaddeyi ucuz dolarla alıp, fiyatlarını düşürmeyenlerin yürekleri biraz titrese, piyasa rahat nefes alacak. 
   
   Grip aşısı garanti mi 
   Bakıyorum etrafımda hapşıranlar, öksürenler çoğaldı. 90 Dakika'nın Kenan Onuk'u dahil bilmem kaç TV'ci dostumuz yorgan döşek yatıyor. Hemen 13.5 milyon lira vererek grip aşısı oldum. Peki, şimdi ben bu yıl grip olmayacak mıyım Ağamız, Dr. Gürbüz Barlas'a sordum 
   - İyi yapmışsın ama dedi, yüzde yüz grip olmayacaksın diye bir şey yok. Yüzde 70 - 80 korur virüsü alsan bile, grip hafif geçer. Sen yine de kendini iyi koru. 
   İyi güzel de Hongkong'dan, Bankok'tan geliyor. Bazen Çin, Japonya virüsleri Avrupa'ya bizim üzerimizden yolluyor. Her yıl değişen bu virüslerin aşısı nasıl olur ki .. 
   Hayır, aşı aynı aşı değil her yıl. Kompozisyonları değişiyor. 
   - Ya bilinmeyen bir virüs çıkarsa .. 
   - Dedik ya kardeşim önce kendini koru sonra aşını ol... 
   Unutmadan söyleyeyim bir de pnömeni aşısı var. Artık zatürree demiyor pnömeni kelimesini kullanıyoruz ya onu da öğrendim, büyük oranda koruyucu ama hiçbir şey yüzde yüz değil. Dr. Gürbüz Barlas'ın dediği gibi, önce kendinizi koruyunuz... 
   
   26 milyar derken 8.5'a nasıl fit olduk    Arkadaşımız Fikret Bila Milliyet'te son yılların en önemli gazetecilik olayını patlattı. İlk tezkerenin hazırlıkları sırasında Amerika'yla öylesine pazarlık etmiş, Amerika'ya öyle diz çöktürmüşüz ki, fakat ne yazık, diplomatlarımızın bu çalışmasından yararlanamamışız. 
   Meclis tezkereyi reddetti. İşte demokrasi bu. Övüncümüz... 
   Durun yahu, neleri kaybettik bir de oraya baksanıza .. 
   Şimdi ortaya çıkıyor kısa dönemin Başbakanı Abdullah Gül, Meclis'te milletvekillerine böyle bir anlaşma taslağından bahis bile etmemiş. 
   Unutmuyorum, Fikrat Bila o günler bir açıkoturumda iki cümlelik sırrı açıklamıştı. 
   - Başbakan Gül, tezkereyi kerhen savunan bir konuşma yaptı. 
   Mealen bu sözlerdi anımsadığım. Bir de Başbakan Gül'ün savaşın ilk günleri gazetecilere sarf ettiği sözler var... 
   - Müslüman Iraklı kardeşlerimize karşı mı olacağız .. 
   O günler, yani ilk tezkere sırası, 26 milyar, 30 milyardan bahsediliyordu... Ve bu kabul edilmişti... Bugün ise 8.5 milyara fit olduk. 
   
   
</TEXT>
</DOC>
