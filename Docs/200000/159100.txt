<DOC>
<DOCNO> 159100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur14.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merter'de silahlı soygun... 
</HEADLINE>
<TEXT>

     Merter'de bankadan çıkan bir kişiyi silahla yaralayarak yaklaşık 120 milyar lirasını alan maskeli 3 soyguncu, çalıntı otomobille kaçarken bir yayaya da çarparak yaralanmasına neden oldu. 
     A.A muhabirinin aldığı ilk bilgilere göre, Ahmet Kutsi Tecer Caddesi üzerinde bulunan banka şubesinden saat 11.00 sıralarında çıkan bir kişi, Bakırköy'den çalındığı anlaşılan 34 CEF 07 plakalı otomobille yanına yaklaşan maskeli ve silahlı 3 kişi tarafından etkisiz hale getirilmek istendi. 
     Direnen banka müşterisini silahla bacağından yaralayan 3 soyguncu, daha sonra içinde yaklaşık 120 milyar lira bulunan çantayı alarak aynı otomobille kaçmaya başladı. 
     Olayın duyulması üzerine polislerce bölgede geniş çaplı uygulama başlatılırken, silahlı soyguncuların içinde bulunduğu otomobil Ömür Hastanesi önünde bir yayaya da çarparak kaçışı sürdürdü. 
     Bacağından yaralanan banka müşterisi yakındaki bir poliklinikte, otomobilin çarpması sonucu yaralanan yaya da Ömür Hastanesi'nde tedavi altına alındı. 
     Polisin, soyguncuların yakalanması amacıyla bölgede başlattığı geniş çaplı uygulamalar sürüyor. 
     
</TEXT>
</DOC>
