<DOC>
<DOCNO> 161740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur32.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadolu Ateşi' Guinnes'e aday... 
</HEADLINE>
<TEXT>

     Anadolu Ateşi Grubu, Guinnes Rekorlar Kitabı'na girmek için başvuruda bulunacak. 
     Zonguldak'ın Ereğli Belediyesi'nce düzenlenen ''10. Karadeniz Ereğli Osmanlı Çileği Kültür Festivali''nde gösteri yapan ''Anadolu Ateşi'' grubu, izleyiciler tarafından dakikalarca alkışlandı. 
     Grubun Yönetmeni Mustafa Erdoğan, gösteriden sonra gazetecilere yaptığı açıklamada, grupta 120 dansçının yer aldığını, ilçede 12 kamera ve 25 kişiden oluşan teknik ekip tarafından çekilen DVD'den 20 milyon adet satmayı hedeflediklerini söyledi. 
     Ereğli'nin yanı sıra Efes, Aspendos, Van, Tuzgölü ve Akdamar Adası gibi mekanlarda yapacakları çekimlerin 2 ay süreceğini anlatan Erdoğan, şöyle konuştu 
     ''İlk çekimlerde burayı tercih etmemizin nedeni, deniz kenarında oluşu ve sınırsız halka ulaşabilme imkanı olması. Gerçek mekanlarla sahne arasında sanal örtüşme yapacağız. Edirne'den Hakkari'ye kadar dolaşacağız ve daha sonra devlet adına Japonya'ya gideceğiz. Daha önce birçok rekora imza attık. Burada 120 kişilik dans grubumuzla, 400 bin kişiye gösteri yaptığımız için Guinnes Rekorlar Kitabı'na da girmeye adayız. Müracaatlarımızı yapıp, onlardan haber bekleyeceğiz.'' 
     
</TEXT>
</DOC>
