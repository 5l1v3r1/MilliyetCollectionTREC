<DOC>
<DOCNO> 191641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo29.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebat ilk deplasman puanına seviniyor 
</HEADLINE>
<TEXT>

     Birinci Süper Futbol Ligi'nde Konyaspor ile deplasmanda golsüz berabere kalan Akçaabat Sebatspor, ilk kez mücadele ettiği Süper Lig'de ilk deplasman puanını aldı. 
     Kulüp Genel Menajeri Mehmet Birinci, Konyaspor karşısında istedikleri puanı almayı başardıklarını belirterek, ''Deplasmandan ilk puanımızı aldığımız için mutluyuz. Bundan sonra dış sahada maçlara daha rahat çıkacağız'' dedi. 
     Konyaspor maçı öncesi futbolcuların karşılaşmaya çok iyi motive olduğunu belirten Birinci, şöyle konuştu 
     ''Maçın ilk bölümünde Konyaspor, üzerimizde baskı kurdu. Ancak ilk yarım saatlik bölümün ardından oyunda dengeyi sağladık ve kontrolü elimize aldık. İlerleyen bölümlerde biraz daha dikkatli olabilseydik, maçtan galibiyetle ayrılabilirdik. Oyuncuları gösterdikleri mücadeleden dolayı kutluyorum.'' Birinci, Fenerbahçe ile yapacakları karşılaşmanın hazırlıklarına yarın başlayacaklarını ve bu karşılaşmaya her maçta olduğu gibi 3 puan için çıkacaklarını kaydetti. 
     Öte yandan, Konyaspor beraberliğinden dolayı futbolculara çarşamba günü 1,5 milyar liralık prim verileceği öğrenildi. 
     
</TEXT>
</DOC>
