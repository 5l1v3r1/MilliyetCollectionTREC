<DOC>
<DOCNO> 171658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayısı tecavüz etti, halası ile teyzesi pazarladı 
</HEADLINE>
<TEXT>

     Mehmet OKUR SİLİFKE Mersin , DHA 
     

MERSİN'in Silifke İlçesi'nde psikolojik dengesi bozuk olduğu ileri sürülen 15 yaşındaki A.K.'nin, dayısının tecavüzüne uğradıktan sonra teyzesi ve halası tarafından erkeklere para karşılığında pazarlandığı iddia edildi. Dayı, teyze, hala ve A.K. ile ilişkiye giren 3 kişi tutuklandı. 
     Olay, 49 yaşındaki Musa Köse'nin, kızı A.K.'nin 1 aydır kayıp olduğunu belirterek Cumhuriyet Savcılığı'na dilekçe vermesiyle ortaya çıktı. Soruşturma başlatan Cumhuriyet Savcılığı'nın isteği ile jandarma A.K.'yi aramaya başladı. Bu sırada kendiliğinden evine dönen A.K., dayısı 43 yaşındaki Ali Tilki'nin tecavüzüne uğradığını, ardından da teyzesi 48 yaşındaki Elif Ayşe Tilki ve halası 44 yaşındaki Havva Köse tarafından erkeklerle fuhuş yaptırdığını söyledi. Babanın başvurusu üzerine jandarma, dayı, teyze ve halayı ardından da A.K. ile ilişkiye girdiği belirlenen 48 yaşındaki Vural Öz, 21 yaşındaki Niyazi Alşan ve 33 yaşındaki Ali Sarı'yı gözaltına aldı. Genç kız ile ilişkiye girdiği iddia edilen 25 yaşındaki Murat Güneş ile 24 yaşındaki Kenan Alşan'ın ise arandığı belirtildi. 
     
     İFADE VERMEDİLER 
     Olayla ilgili olarak susma haklarını kullanarak jandarmaya ifade vermeyen dayı, teyze, hala ve A.K. ile ilişkiye giren 3 kişi sevk edildikleri mahkemede suçlarını itiraf etti ve tutuklandı. Kayıp olan Kenan Alşan ile Murat Güneş hakkında da gıyabi tutuklama kararı çıkartıldı. Ruhsal dengesi bozuk olduğu belirtilen A.K. ise akli dengesinin bozuk olup olmadığının belirlenmesi için Adana Ruh ve Sinir Hastalıkları Hastanesi'ne gönderildi. 
     Adliye çıkışında habercilerin sorularını yanıtlayan baba Musa Köse, kızının deli olmadığını, ancak psikolojik dengesinin bozuk olduğunu söyledi. Kızının teyzesi Elif Ayşe Tilki ile birlikte Mersin'e gezmeye gittiğini de anlatan Köse, "Bir süre sonra teyzesi Silifke'ye döndü ancak kızım gelmedi. Sorduğumda da bana, "A.K.'yi eve gelmesi için otobüse bindirdim. Daha sonra görmedim' dedi. Bunun üzerine bir süre kızımı aradıktan sonra Cumhuriyet Savcılığı'na dilekçe verdim. Müracaatımdan sonra da kızım eve döndü. Kızıma eve nasıl geldiğini sorduğumda ise Mersin'de tanımadığı birinin kendisini otobüse bindirerek Silifke'ye yolladığını anlattı. Hiç şüphelenmedim. Ancak aynı gün sürekli ağlayınca sıkıştırdım. Bana, Mersin'e gittiğinde dayısının kendisine tecavüz ettiğini ardından da teyzesi ile halasının erkeklerle birlikte olması için zorladığını söyledi. Kızımın hayatını karartan insanlar kim olursa olsun cezalandırılmalarını istiyorum'' dedi. 
     
</TEXT>
</DOC>
