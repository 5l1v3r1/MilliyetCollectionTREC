<DOC>
<DOCNO> 182763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/dunya/dun01.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Iraklılar hassas 
</HEADLINE>
<TEXT>

   ABD Dışişleri Bakanı, Iraklıların hassasiyetine rağmen Türk askeri için müzakerelerin süreceğini söyledi 
      ANKARA Milliyet 

   
   ABD Dışişleri Bakanı Colin Powell, önceki gün Kuveyt'te yaptığı açıklamada, Iraklıların "hassasiyetine" rağmen, ABD'nin Irak'a Türk birlik gönderilmesi için müzakerelere devam edeceğini söyledi. 
   Powell, "Türk birliklerinin Irak'a gönderilmesi meselesi hakkında Irak'ta ciddi hassasiyetler var. Bununla birlikte biz konuyu müzakereye devam edeceğiz" dedi ve başta Kürdistan Yurtseverler Birliği KYB lideri Celal Talabani ile Irak Kürdistan Demokratik Partisi KDP lideri Mesud Barzani olmak üzere muhataplarından "bu mesele hakkında açık fikirli olmalarını" istediğini kaydetti. 
   
   'Bir şey değiştirmez' 
   Powell'ın açıklamalarıyla ilgili soruları Gürcistan ziyareti dönüşünde yanıtlayan Dışişleri Bakanı Abdullah Gül, Powell'ın Kuzey Iraklı Kürt grupları kastederek, halkın Türk askeri konusunda bazı hassasiyetleri olduğu yönündeki açıklamasının anımsatılması üzerine, "Irak'taki Kürtleri sadece bu iki parti temsil etmiyor. Başka partiler de var. İki parti bu konuda farklı görüş bildiriyor. Ama bu bir şeyi değiştirmiyor" diye konuştu. 
   Türkiye'nin zor günlerinde Kürt grupları koruduğunu, pasaport vererek seyahat etmelerini sağladığını anımsatan Gül, "Türkiye'yle dost kalmaları ve Türkiye'nin güvenini kazanmaları kendi çıkarlarınadır" dedi. 
   Irak Türkmen Cephesi Başkanlığı'na seçilen Faruk Abdurrahman'ı kutlayan Gül, yönetimde daha çok söz sahibi olmaları temennisinde bulundu. Gül, Abdurrahman'ın, "Türkiye BM şapkasıyla gelsin" açıklamasını da, "Kendi ülkelerinin geleceğinde rol alma sorumluluk ve hakları vardır. Herhalde yabancı asker gelmesi halinde İngiliz, Rus, Amerikan veya Polonyalı askerleri değil, Türk askerini tercih edeceklerdir" diye değerlendirdi. 
   
   
</TEXT>
</DOC>
