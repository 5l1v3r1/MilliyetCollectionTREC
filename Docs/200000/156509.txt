<DOC>
<DOCNO> 156509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/siyaset/siy01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'deki sorunların Baykal da farkında 
</HEADLINE>
<TEXT>

Partinin şeffaflaşmasını isteyen Derviş, "rant kavgası, popülizm ve başkalarını yerin dibine batırma" gibi alışkanlıkların CHP'de de "biraz olduğunu" söyledi 
     ANKARA Milliyet 

     CHP'ye yönelik eleştirileriyle partisinden tepkiler alan İstanbul Milletvekili Kemal Derviş, "rant kavgası, popülizm ve başkalarını yerin dibine batırma" gibi alışkanlıkların CHP'de de "biraz olduğunu" söyledi. Derviş, "Genel Başkan Deniz Baykal da partideki sorunların farkında" dedi. 
     Kanal D'de yayımlanan Teke Tek programına katılan Derviş, liderlik beklentisine ilişkin bir soruyu, "Deniz Baykal ile gayet uyumlu çalışıyoruz. Türkiye ve CHP'yi çağdaş sosyal demokrasiye beraber götüreceğiz" diye yanıtladı. CHP'nin şeffaflaşması ve örgütün bundan çekinmemesi gerektiğini söyleyen Derviş, şöyle konuştu 
     "Yerel seçimlerde başarılı olmamız için sonuna kadar özgürlükçü olmalı, merkezden sola doğru tüm yelpazeyi kucaklamalıyız. 'Küçük olsun, bizim olsun' değil, büyük kitle partisi olmalıyız. Solu bir araya getirmeden başarılı olamayız. CHP zor bir dönemden geçti. Ama her şey yolunda demek doğru değil. 1990'ların genel siyasi alışkanlıkları popülizm, rant kavgası, başkalarını yerin dibine batırmak... Bunlar CHP'de de biraz var." 
     
     Bahçeli tetikledi 
     3 Kasım'da seçimi tetikleyen kişinin MHP Genel Başkanı Devlet Bahçeli olduğunu ifade eden Derviş, "Üç partili yapı devam edemezdi. Koalisyon bitmişti. Başbakan hasta, koalisyonda her gün kavga var" diye konuştu. 
     DSP Genel Başkanı Bülent Ecevit'in kendisini "ABD'nin adamı" diye suçlamasına da yanıt veren Derviş, "ABD'de oturdum, uluslararası kuruluşta çalıştım ama ABD için çalışmadım. Ecevit'i sever sayarım. Benim için önemli bir insan. Siyasete girmemi isteyen, DSP'ye davet eden kendisiydi. AKP'yi tehlike olarak görüyordu ama tek adım atmadı" şeklinde konuştu. Batık bankalar konusuna da değinen Derviş, "Hukuk sistemi içinde bankalarda buharlaşan paranın bir kısmı tahsil edilmeli. Suçları ispatlanırsa banka sahiplerinin özel mallarına el konulmalı" dedi. 
     

</TEXT>
</DOC>
