<DOC>
<DOCNO> 174756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük ve Musul'da 'yeşil hat' 
</HEADLINE>
<TEXT>

   Amerikan birlikleri, Kürt yönetimlerinin müdahalesini engellemek için formül buldu 
   KERKÜK Milliyet 

   
   ABD, Erbil ve Süleymaniye'deki Kürt yönetimlerinin müdahalesini engellemek amacıyla Kerkük ve Musul'u da içine alan bölgede "yeşil hat" oluşturdu. Etnik yapıya göre yönetim oluşmayacağına dair güvence veren ABD'li yetkililer, Kürdistan Demokratik Partisi lideri Mesud Barzani'nin "Kerkük Kürdistan'ın başkentidir" açıklamasına, "Planımızda böyle bir şey yok" karşılığını verdi. 
   Geçici Yönetim Konseyi'nde bir kişi ile temsil edilmelerini geçen çarşamba Bağdat'da 10 bin kişinin katılımıyla protesto eden Türkmen Cephesi temsilcileri, ABD'li sivil ve askeri yetkililerle görüştü. Türkmen Cephesi Kerkük Bölge Sorumlusu Mustafa Kemal Yaycılı başkanlığındaki heyet, ziyaret ettikleri ABD'nin Bağdat sorumlularından Scott Carpenter ve Candan Putnam'a, Türkmenlerin geçici hükümet konseyinde üç, gelecekte kurulacak hükümette de yüzde 13'le temsil edilmesini teklif etti. Heyet, Kerkük'le ilgili endişelerini de anlattı. 
   Türkmenlerden sabırlı olmalarını isteyen Carpenter ise, gelecekte kurulacak hükümette etnik yapıya yer verilmeyeceği güvencesi verdi. Carpenter, şunları söyledi 
   "Yeni yapılanma etnik yapıya göre değil, idari yapıya göre şekillenecek. Önce Irak anayasası ele alınacak. Yeni anayasa yapıldığı zaman Irak'ın yapısı ortaya çıkacak. Etnik yapı Irak'ta bölünmeye ve iç çatışmaya yol açar. Yeni anayasadan sonra genel seçimler yapılacak. O zaman Türkmenler gerçek şekilde kendilerini temsil etmiş olacak. Haklarınızı orada alacaksınız." 
   
   GÜNEYE KARIŞAMAZLAR 
   Carpenter, Türkmen temsilcilerin Kürtlerin bazı uygulamalarının Kerkük'ü iç çatışma ve bölünmeye sürüklediğini söylemesi üzerine Kürtlerin müdahalesini engellemek için Musul ve Kerkük'ü içine alan bölgede yeşil hat oluşturulduğunu söyledi. Carpenter, Barzani'nin "Kerkük Kürdistan'ın başkentidir" açıklamasına ise "Bunların hepsi geçersiz. Biz böyle bir şeyi kabul etmiyoruz. Herkes konuşmasında serbesttir, ama bizim planımızda böyle bir şey yoktur" karşılığını verdi. 
   
   
</TEXT>
</DOC>
