<DOC>
<DOCNO> 197209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/ykocaomer.html </URL>
<DATE> 2003/11/22/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sayın Şahin'e açık mektup 
</HEADLINE>
<TEXT>

   
   Sayın Başbakan Yardımcım, 
   Mayıs ayı içinde TESYEV - BJK 100. Yıl Tekerlekli Sandalye Basketbol Turnuvası'nın finalinde yapılan törende İstanbulumuzun olimpiyatlara aday olduğunun, o tarihten birkaç gün evvel tarafınızdan açıklandığını, İstanbul'da olimpiyatların yapılabilmesi için Milli Paralimpik Komitesi'nin çalışır hale getirilmesi gerektiğini, paralimpik olmadan olimpiyat yapılamayacağının bir uluslararası kural olduğunu konuşmamda arz etmiştim. 
   Daha sonra kürsüye gelerek aynen şöyle söylemiştiniz Yavuz Bey'in söylediklerinin altına aynen imzamı atarım. 
   Aradan altı ay geçti, Milli Paralimpik Komitesi ile ilgili hiçbir şey yapılmadı. Milli Olimpiyat Komitesi'ndeki mecburi başkan değişikliğinden sonra, bu komitemizin Paralimpik Komitesi'ne olan bakış açısında da değişiklikler olduğu gözlenmektedir. 
   Milli Olimpiyat Komitesi kendini Milli Paralimpik Komitesi'nin üzerinde görmekte, tek başına hareket etmekte ısrar etmektedir. Böyle bir davranış tarzının ne gerekçesi, ne de mantıksal bir dayanağı vardır. Bir kentte olimpiyat yapılabilmesi için paralimpik yapılmasının şart olduğunu dünyada olimpiyatlarla ilgili herkes bilmektedir. Hiç temenni etmeyiz ama, yarın öbür gün İstanbul kentini incelemeye gelecek olan Uluslararası Olimpiyat Komitesi'nin içindeki paralimpiklerden sorumlu üye, bu konuda neler yapıldığını sorduğunda, yine bundan önce de olduğu gibi yalan söyleyerek bir yerlere ulaşmak isteyeceğimizi düşünüyoruz. 
   30 Nisan 1992 tarihli "İstanbul kentinde yapılacak Olimpiyat Oyunları Kanunu" nun ismi en kısa zamanda İstanbul Olimpiyat ve Paralimpik Oyunları Kanunu olarak değiştirilmek zorunluluğundadır. Böylece uluslararası arenada yalnız olimpiyatlara değil, paralimpiklere de devletin aynı desteği verdiğini göstermiş olacağız. Yasanın bu şekilde değişmesine karşı çıkanlar, olimpiyat konusunda, kendi ellerinde var olduğunu düşündükleri yetkileri, bütün dünyada olduğu gibi, bir kardeş kuruluşla paylaşmak arzusunda olmayanlar olacaktır. Daha bir kaç hafta önce Almanya'da katıldığımız Ulusal Paralimpik gecesinde 2012 Olimpiyatları'na aday olan Leipzig Anakent Belediye Başkanı Wolfgang Tiefensee, "Biz 2012 Olimpiyatları'na talip değiliz. Biz 2012 Olimpiyat ve Paralimpikleri'ne talibiz" diyerek, salonda bulunan 750 kişi tarafından dakikalarca alkışlanmıştır. 
   Milli Olimpiyat Komitesi'nin, Milli Paralimpik Komitesi'nin kendilerinin bir yan kuruluşu değil, eşit şartlarda çalışan bir komite olduğunu en kısa zamanda anlayacağını umuyoruz. Aksi halde İstanbul'da olimpiyatları yapmak hayal olacaktır. 
   Saygılarımla. 
   
      
   
</TEXT>
</DOC>
