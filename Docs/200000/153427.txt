<DOC>
<DOCNO> 153427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/altan.html </URL>
<DATE> 2003/04/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kopuk kuyruklu dana 
</HEADLINE>
<TEXT>

     Bendenize de, "Kışla" parfümlü siyaset yiğitleriyle, "Cami" parfümlü siyaset yiğitlerinin, karşılıklı yaptıkları "demeç ve jest" peşrevleri hep o Kırkpınar'ın yağlı güreş pehlivanlarını anımsatıyor. 
     
     Bu arada dünkü Milliyet'in manşeti "Tuz da koktu" idi. 
     SSK'ya fahiş fiyatla tıbbi malzeme alındığının ortaya çıkmasıyla başlatılan "Neşter Operasyonu" Türkiye'nin en ünlü profesörlerine kadar uzanmış. 
     Bazı ünlü kardiyologlar, ceplerine indirdikleri rüşvet karşılığında, bazı ilaç firmalarının ilaçlarını aldırıyorlarmış SSK hastanelerine. 
     
     1965 - 69 arasında, TBMM başkanvekillerinden birinin de Kırşehir'de eczanesi vardı. İktidarı kollama karşılığında, Meclis'in sağlık servisine bol bol ilaç satardı. 
     Milletvekillerine ilaç bedava verildiğinden arkadaşlarıyla sık sık gidip, sattığı ilaçları bedavadan geri alır ve bir süre sonra Meclis'e tekrar satardı. 
     
     Kendisinin başkanlığı sırasında kürsüye çıktığım zaman da, mikrofonun elektriğini keserdi. 
     Bir anda kürsüde, eli kolu, ağzı oynayan, ama ne söylediği duyulmayan sessiz film aktörüne dönerdim. Süleyman Bey'in çoğunluğu da kahkahalarla gülerdi. 
     
     Bir seferinde eczacı başkana dönmüş 
     - Sizin orada bulunmanız bir marangoz hatasıdır, demiştim. 
     Başkana odun dediğim iddiasıyla, yer yerinden oynamış başkan da sözümü geri almamı istemişti. 
     Ben de sözümü geri almış 
     - Sizin orada bulunmanız bir marangoz hatası değildir, demiştim. 
     
     Aslında Fransız İhtilali'nde, Danton'un, İhtilal Mahkemesi Savcısı Fouquier - Tenville'e söylediği bir sözdü, söylediğim. 
     Ceza usulüne göre savcının da, sanıkla aynı düzeyde oturması gerekirken marangoz, ihtilal mahkemesinin yargıç kürsüsünü büyük ve geniş yaptığı için Fouqier - Tenville de çıkıp yargıcın yanına oturmuştu. 
     Bizim siyasetçiler, bu tür konularla pek ilgilenmediklerinden bir kürsü esprisi, üstüme doğru saldırılara neden olmuştu. 
     
     Önümde Emre Kocaoğlu'nun harika bir kitabı duruyor. Adı, "Acemi Milletvekilinin Ankara Anıları - Sözüm Meclis'ten İçeri"... 
     1920'den bu yana Meclis'ten binlerce kişi geçti. Meclis anılarını yazan pek çıkmadı. 
     Emre Kocaoğlu, üst düzey bir medeni cesaret göstererek, yazmış anılarını. 
     Ne menem bir kitap olduğunu göstermek için, "Giriş" bölümünün hemen altına, özel olarak konmuş üç - dört cümlelik bir notu aynen alıyorum 
     "Türkiye'yi sizin bilmediğiniz, görmediğiniz, tanımadığınız, seçmediğiniz insanlar yönetiyor. Yani seçilmişler değil, atanmışlar. Asıl iktidar ve yetki onlardadır. Ama onlar görünmezler. Vitrinde başkaları vardır ve bedeli de bunlar öder." 
     
     Bugün "Kışla" parfümlü siyaset pehlivanlarıyla, "Cami" parfümlü siyaset pehlivanlarından söz ettik. 
     Rüşvetin nerelere kadar dalbudak sarmış olduğunu da, gazete manşetlerinden yansıttık. 
     Türkiye'yi bilmediğimiz, görmediğimiz, tanımadığımız, seçmediğimiz insanların yönetmekte olduğuna da, Emre Kocaoğlu'nun kitabından aldığımız kısacık bir notla değindik... 
     
     Bir de geçtiğimiz pazartesi günkü Radikal'de Neşe Düzel'in, Bilgi Üniversitesi Uluslararası İlişkiler Bölümü öğretim görevlisi Serhat Güvenç ile yaptığı - şimdiye dek hiç rastlamadığım berraklıkta - Savunma'nın silah alımlarıyla ilgili bir röportaj vardı. 
     Gazete, ilk sayfasından röportajın içeriğini şöyle duyuruyordu 
     "Savunma harcamalarının şeffaf olmadığını belirten Bilgi Üniversitesi öğretim üyesi Serhat Güvenç'e göre Türkiye, gereksiz ve bilinçsiz silah alıyor" 
     
     Neşe Düzel'in röportajındaki şu alt başlıklar da çarpıcıydı 
     "'Niye bu kadar çok tank, uçak, gemi' sorusunun net cevabı yok. Bunu, 'Niçin silahlanıyoruz ' diye ilk kez Şadi Ergüvenç Paşa sorguladı. 
     Biz 1930'ların savunma harcaması bilgisine bile ulaşamıyoruz. 1935'ten kalma silahlanmayla ilgili bir gizli kanun olduğu geçen yıl ortaya çıktı. 
     Türkiye tereyağı yerine silah tercih ediyor. Awacs'lara Fransa'nın gücü yeter, ama Türkiye ve Yunanistan'ın zorlanacağı şeylerdir bunlar" 
     
     Yine de enseyi karartmayın. Fikret'in sürüp giden "Yağma Sofrası"na karşılık yavaş yavaş da olsa, saydamlaşmaya başlamak az bir gelişme değil... 
     
     





</TEXT>
</DOC>
