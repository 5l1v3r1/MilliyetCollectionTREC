<DOC>
<DOCNO> 186835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo31.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson yine açıklamadı Beckham kadroda, Owen şüpheli... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda cumartesi günü Türkiye ile karşılaşacak İngiltere'de, milli takım aday kadrosunun açıklanması yine ertelendi. 
     Aday kadroyu bugün açıklaması beklenen teknik Direktör Sven Goran Eriksson, sakatlığı bulunan oyuncuların durumunun gözden geçirilerek yeni düzenlemelerin yapılacağını gerekçe göstererek, kadronun yarın belli olacağını bildirdi. 
     
     BECKHAM KADRODA, OWEN ŞÜPHELİ 

     İngiltere Milli Takımı Kaptanı David Beckham, İngiltere-Türkiye maçında oynayacağını söylerken, Michael Owen'ın durumu ise netlik kazanmadı. 
     Beckham, sakatlığı nedeniyle 1 hafta sahalardan uzak kaldıktan sonra, dün İspanya Ligi'nde Real Madrid'in Espanyol'u 2-1 yendiği maçta 87 dakika oyunda kalmıştı. 
     İngiltere Futbol Federasyonu Sözcüsü Adrian Bevington, cumartesi günü Liverpool'un Arsenal'e 2-1 yenildiği maçta sağ bacağından ve ayak bileğinden sakatlanan Michael Owen'ın, 11 Ekim'de oynama şansının yüzde 50 olduğunu söyledi. 

     
</TEXT>
</DOC>
