<DOC>
<DOCNO> 177060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur38.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma esrar partisini bastı... 
</HEADLINE>
<TEXT>

     Antalya İl Jandarma Komutanlığı'na bağlı sivil ekipler, ''esrar içicisi'' gibi davranarak katıldıkları bir ''esrar partisi''nde 3 kilo 113 gram esrar ele geçirdi. Olayla ilgili 3 kişi gözaltına alındı. 
     Antalya İl Merkez Jandarma Komutanlığı'ndan yapılan açıklamada, Ahırtaş Köyü'nde bir evde ''esrar partisi'' düzenlendiği duyumunun alınması üzerine, sivil ekiplerin, esrar partisini düzenleyenlerle temasa geçtikleri ve ''esrar içicisi'' gibi davranarak, partiye katıldıkları belirtildi. 
     Partide, ekiplerin esrar üretici ve satıcısı oldukları saptanan D.A, M.A. ve İ.A. adlı kişilerle, ellerindeki 3 kilo 313 gram esrar maddesini satın almak üzere 3 milyar liraya anlaşan jandarma, esrarın ortaya çıkması üzerine kimliğini açıkladı ve takviye ekiplerle birlikte operasyon başlatıldı. 
     Bunun üzerine kaçmaya çalışan sanıklar, köy çevresinde tedbir alan jandarma güçlerince suç delilleriyle birlikte yakalandılar. Operasyonda bir de av tüfeği ele geçirildi. 
     Açıklamada, esrarın ''en iyi kalitede olduğu''na değinilerek, birbirleriyle akraba olan sanıkların sorgularında, esrar maddesinin elde edildiği kenevir bitkisini kendilerinin ektiğini belirterek, ''Hem kendimiz içeriz, hem eş-dost içer, hem de satıp çok para kazanmak ve zengin olmak amacıyla'' bu işe giriştiklerini söyledikleri kaydedildi. 
     Sanıklardan D.A.'nın ''adam yaralama'' ve ''kız kaçırma'' suçlarından sabıkası bulunduğu belirtilirken, sorguları tamamlanan 3 sanık adliyeye sevk edildi. 
     
</TEXT>
</DOC>
