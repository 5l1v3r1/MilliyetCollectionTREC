<DOC>
<DOCNO> 159923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun22.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyondan Iraklılar'a "tanıdık" çağrı "Düğünlerde ateş açmayın" 
</HEADLINE>
<TEXT>

     Amerikan-İngiliz koalisyonu Iraklılardan düğünlerde havaya ateş açmamalarını istedi. 
     Koalisyonun radyosundan yapılan açıklamada, birçok Iraklının geleneklerine uygun olarak düğün ya da başka kutlamalarda havaya ateş açtığı, ancak bunların düşman ateşi sanılarak, koalisyon güçlerinin karşılık vermesine sebep olabileceği uyarısında bulunuldu. 
     Katar'daki Amerikan Merkez Komutanlığı karargahı Centcom , Pazartesi günü Samarra'da düğün sırasında havaya ateş eden 3 Iraklı gencin koalisyon güçlerince öldürülmesi olayının ardından soruşturma başlatıldığını açıklamıştı. 
     Centcom ayrıca, 15 Haziran'dan itibaren hafif silah taşımak için Iraklıların izin alması gerektiğini ve ağır silahların da tamamen yasaklanacağını duyurmuştu. 
     
</TEXT>
</DOC>
