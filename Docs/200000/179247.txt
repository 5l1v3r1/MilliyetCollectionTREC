<DOC>
<DOCNO> 179247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/magazin/amag.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkıysa gel de bu ödülleri al 
</HEADLINE>
<TEXT>

   Ferhan Şensoy ve Uğur Uludağ, yakında tiyatro camiasında hayli kavga çıkaracak. Ve tiyatronun 'en kötülerine', 'muzır' ödüller dağıtacak 
      ELİF KORAP İSTANBUL 
   
   Tiyatrocu Ferhan Şensoy ve tiyatro topluluğu ESEK'in yönetmeni Uğur Uludağ, Türk tiyatro dünyasının en kötülerini seçecekleri 'Altın Keser Sıkıysa Gel de Al Ödülleri'ni düzenlemeye hazırlanıyor. İlk 'en kötü erkek oyuncu' adayları da, 'Bu Adreste Bulunamadı' adlı oyundaki rolleriyle Can Gürzap ve Cihan Ünal. 
   Afife Jale Ödülleri başta olmak üzere tüm tiyatro ödüllerinin jürilerini protesto etmek amacıyla düzenlenecek ödüllerin sembolik jüri üyeliğini, Ferhan Şensoy yapacak. Adaylar www.esek.org adresinden de takip edilebilecek. 
   
   'Terbiyesiz bir form olabilir' 
   Şensoy, ödüllerin amacını şöyle açıkladı 
   "Tüm dünyada en kötüler ödülleri vardır. Biz de 'Sıkıysa gel al' sloganıyla en kötülere ödül vereceğiz. Gelmezlerse evlerine göndereceğiz. Ödül olarak terbiyesiz bir form düşünüyorum. Ödülleri info esek.org adresine elektronik posta gönderen tiyatro izleyicisi belirleyecek. En çok oy alan, en kötü seçilecek. Yani izleyicinin en beğenmedikleri olacak, benim değil. Amacımız, Türkiye'de hiçbir zaman hak edene verilmeyen mevcut ödüllerle alay etmek. Jüriler, bütün oyunları izlemeden ödül veriyorlar. Buna da karşıyım." 
   
   Amaç, jürileri protesto 
   Uğur Uludağ ise, Altın Keser Ödülünü, Afife Jale Ödülleri'nin bir gün öncesinde nisan ayında dağıtacaklarını söyledi ve şöyle konuştu "Oscar töreninden önce düzenlenen ve en kötü filmleri seçen Altın Ahududu benzeri bir şey yapmak istedik. Amacımız, eşe dosta ödül veren jüri üyelerini, dolayısıyla Türkiye'deki ödül törenlerini bu yolla protesto etmek. Ömür boyu başarısızlık da dahil, en kötü kadın oyuncu, erkek oyuncu, oyun gibi Afife Jale'de olan tüm kategorilerde ödül vereceğiz." 
   
   
</TEXT>
</DOC>
