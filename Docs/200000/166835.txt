<DOC>
<DOCNO> 166835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun43.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rum pasaportu alanların oy hakkı tartışılmalı... 
</HEADLINE>
<TEXT>

     KKTC Cumhurbaşkanı Rauf Denktaş, Rum pasaportu alanların KKTC'deki seçimlerde oy kullanma hakkının araştırılması ve tartışılması gerektiğini kaydetti. 
     Denktaş, kendisine destek ziyaretine gelen bir heyeti kabulünde, Rum kesiminden pasaport alan Kıbrıslı Türkler konusuna değinerek şunları söyledi 
     ''Rum ne diyor, 'bize gelip pasaport alanlar daha çok Denktaş'a karşı olan takımın insanlarıdır ve bunlar seçimlerde tabiatıyla Denktaş'ın siyasetini yok etmek için oy kullanacaklardır'. Şimdi hukuki bir durum doğuyor. İki pasaportlu insanların seçimde hakkı nedir Rum tarafında sen Rum pasaportuyla seçim yapamazsın. Seçim yaparsan, o pasaportu aldığında azınlığı kabul etmiş olursun o tarafta. Peki bu tarafta Rum pasaportu cebinde, ne kadar oy kullanma hakkın var Bunu tartışmamız, araştırmamız lazım. 'Şöyle olur, böyle olur' demiyorum, ama atılan her adımda birçok şey çıkıyor ortaya. O çıkan şeyler de bizi güçlendiriyor.'' Anlaşma olmadan Avrupa Birliği'ne girmenin, hakları yozlaştırmak, azınlık statüsünü ve Rumların geri dönme haklarını kabul etmek anlamına geleceğini beliren Denktaş, AB'ye sürüklenerek değil, ayakta girmek istediklerini vurguladı. 
     Denktaş, ''Kendi devletimiz vardır ve iki devlet esasında anlaşma yapmak için çaba harcamaya devam edeceğiz. Yazılı bir kağıt üzerinde bir anlaşmanın ne olduğunu gördük'' diye konuştu. 
     Kıbrıs'ta iki milli halk bulunduğunu kaydeden Denktaş, iki ayrı coğrafyada yaşanacağına ve Rumların mal-mülk konusunda Kuzey'de kısıtlanabileceğine dair de taraflar arasında bir anlaşmanın bulunduğunu hatırlattı. 
     ''Kıbrıs Türkünün en güçlü zamanında olduğunu ve bunun unutulmaması gerektiğini'' dile getiren Rauf Denktaş, ''AB'nin tüm Kıbrıs'ı istiyorsa, Kıbrıs Türklerinin kim olduğunu ve ne istediğini anlamak ve yardımcı olmak mecburiyetinde olduğunu, eğer olmayacaksa yarısını almak zorunda kalacağını'' söyledi. 
     ''Kıbrıs hükümeti'' addedilen Rum hükümetinden anayasasını değiştirerek AB'ye gitmesinin istendiğini anımsatan Denktaş, sözde ''Kıbrıs hükümetinin'' 1960 anayasasını tek başına değiştiremeyeceğini, çünkü üçte iki Türk çoğunluğun ''evet'' oyu gerektiğini söyledi. ''Rumların anayasayı değiştiremeyeceğini ve AB'nin de hiç olmazsa Rumların Kıbrıs Türkünün hükümeti olmadığını göreceğini'' ifade eden Denktaş,, ''Onun için sağlam duralım. Devletimize sahip çıkalım, haklarımızın ne olduğunu bilelim ve birbirimize kenetlenelim. Zaman şimdi budur'' dedi. 
     
</TEXT>
</DOC>
