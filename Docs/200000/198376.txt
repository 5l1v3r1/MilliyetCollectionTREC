<DOC>
<DOCNO> 198376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun31.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Irak ziyaretini Arap medyası böyle değerlendirdi... 
</HEADLINE>
<TEXT>

     ABD Başkanı George Bush'un, Şükran Günü'nde çok gizli bir şekilde gelip kısa süre kaldığı Irak ziyareti, Arap gazeteleri tarafından ''Amerikan askerinin moralini ve başkanın yeniden seçilme umudunu yükseltme girişimi'' olarak değerlendirildi. 
     Ürdün gazetesi El Arap El Yavm, Bush'un ''gecenin karanlığında'' geldiğini belirtirken, Lübnan Başbakanı Refik Hariri'nin sahibi olduğu El Mustakbel gazetesi, sürpriz ziyareti ''seçim yılını açan ziyaret'' olarak nitelendirdi. 
     Mısır'ın El Ahram gazetesi de, ''Bush, Irak'ı 150 dakika gizlice ziyaret etti'' başlığını kullandı. 
     Bush'un ziyaretine ilk resmi tepkiyse İran'dan geldi. 
     İran radyosuna göre, Dışişleri Bakanı Kemal Harrazi, ziyaretin ''Amerikan askerlerinin moralini yükseltmeyi amaçladığını ve gizli gelişinin Bush'un Irak halkından ne kadar korktuğunu gösterdiğini'' söyledi. 
     
</TEXT>
</DOC>
