<DOC>
<DOCNO> 177693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur13.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçıları unuttukları fotoğraf makinası ele verdi 
</HEADLINE>
<TEXT>

     Cezaevinde tanışıp beraber çalışmaya başlayan 3 sabıkalının Sakarya'da çaldıkları otomobil, Bolu'nun Mudurnu İlçesi'nde şarampole yuvarlandı. Olay yerinden kaçan sanıkların kimlikleri, otomobilde unuttukları fotoğraf makinesindeki filmlerin tab ettirilmesiyle belirlendi. Sanıklar, operasyon sonucu yakalandı. 
     Cezaevinde tanışıp beraber çalışmaya karar veren Gökhan Akyol 18 , Yasin Mumcu 27 ve Abdülbaki Doğan 23 , Sakarya'nın Karasu İlçesi'nden, 54 EV 366 plakalı otomobili çaldılar. Sanıklar, otomobilin benzini bitince Bolu'nun Mudurnu İlçesi Nallıhan Karayolu Aynalı kaya mevkiinde park halinde olan 06 BAR 97 plakalı kamyonunda oturan İsa Ertuğrul'u, bıçakla tehdit edip, 13 Milyon 500 bin lirasını benzin almak için gasp ettiler. 
     İsa Ertuğrul'un 156 Jandarma hattına yaptığı ihbar üzerine, ekipler Mudurnu ve Bolu'da gaspçıları yakalamak için operasyon başlattı. 
     Bu sırada, Mudurnu-Nallıhan Karayolu'nda bir aracın şarampole yuvarlandığı ihbarını alan jandarma ekipleri, olay yerine gittiklerinde, aracın boş olmasından şüphelenerek Olay Yeri İnceleme ve İstihbarat Timlerine haber verdi. Araç üzerinde araştırma yapan ekipler, kaza yapan 41 AZ 181 plakalı aracın plakasının sahte olduğunu ve gerçek plakası 54 EV 366 olan aracın Sakarya'dan çalındığını tespit ettiler. 
     Jandarma ekipleri, araç içinde buldukları fotoğraf makinesindeki filmleri tab ettirip, başka bir arabanın yanında hatıra fotoğrafı çektiren Gökhan Akyol'u tespit ettiler. Nallıhan ormanlık alanında devam eden operasyon sonucunda yakalanan Gökhan Akyol'un fotoğraftaki kişi olduğu ve kaza yapan araçtan kaçtığı belirlendi. 
     Kendisi ile birlikte 2 kişinin daha kaçtığını söyleyen Gökhan Akyol'un ifadesi sonrasında ormanlık alanda kaçmaya çalışan Yasin Mumcu ve Abdülbaki Doğan da saklandıkları yerde yakalandılar. 
     Yetkililer, sanıkların değişik illerde 12 hırsızlık suçundan sabıkalı ve asker kaçağı olduklarını ifade ederek, ''Arabada unutulan filmdeki fotoğrafından tespit ettiğimiz Gökhan Akyol'u yakalayamasaydık, fotoğrafta gözüken aracın plakasından yola çıkarak şahısları bulacaktık'' dediler. 
     Gökhan Akyol, Yasin Mumcu ve Abdulbaki Doğan sevk edildikleri Mudurnu Cumhuriyet Başsavcılığı'nda yapılan ilk sorgularından sonra çıkarıldıkları nöbetçi mahkemece tutuklanarak, cezaevine gönderildiler. 
     
</TEXT>
</DOC>
