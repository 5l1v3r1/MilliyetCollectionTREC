<DOC>
<DOCNO> 155990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko13.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Siyasi gelişmeler ekonomiyi daha az etkileyecek... 
</HEADLINE>
<TEXT>

     Devlet Bakanı Ali Babacan, bundan sonra olabilecek siyasi gelişmelerin ekonomiyi daha az etkileyeceğini düşündüklerini söyledi. 
     Devlet Bakanı Babacan, ATV'de yayınlanan ''Ankara'da Sabah'' programına katıldı. Programda çeşitli konulardaki soruları yanıtlayan Babacan, piyasalarda özellikle Irak savaşı sonrasında oluşan iyimser havaya dikkat çekti. 
     ''Sıkı maliye politikasının ve şu anda uygulanmakta olan döviz politikasının iç ve dış şoklara karşı ekonomiyi ne kadar korunaklı hale getirdiğini hep beraber gördük'' diyen Babacan, ekonomik politikalardan taviz verilmediği sürece, Türkiye'de krizlerin yaşanmayacağına inandıklarını söyledi. 
     Ekonomik parametrelere bakıldığında borç stokunun yüksekliğinin hassas konulardan biri olduğunu bildiren Babacan, şunları kaydetti 
     ''Bu kadar yüksek borç stoku olmasaydı ekonomi, belki siyasi gelişmelerden çok fazla etkilenmeyebilirdi. Yüksek borç stoku, borcun sürdürebilirlik mecburiyeti, siyasi gelişmelerden sonra hemen ekonomik önlemlere olumsuz yansıyabiliyor. Bu borç stokunun güçlü, trendlere girmesiyle beraber akılcı isabetli maliye politikalarının uygulanması ile beraber ve enflasyondaki düşüşle beraber biz bundan sonra olabilecek siyasi gelişmelerin ekonomiyi daha az etkileyeceğini düşünüyoruz.'' Siyasi istikrarın önemini vurgulayan Bakan Babacan, her çevrenin de bu siyasi istikrarın korunmasında yardımcı olması gerektiğini söyledi. 
     Yatırımcıya gölge etmek istemediklerini belirten Bakan Babacan, bürokratik engelleri kaldırmak istediklerini, yerli şirket ile yabancı ortaklık arasında bir farkın kalmayacağını bildirdi. 
     Enflasyon muhasebesinin de çok acil bir konu olduğunu belirten Babacan, ''Bunun mutlaka değişmesi lazım. Hemen güven vermek durumundayız. 1 Ocak 2004 tarihinden itibaren artık enflasyon muhasebesi uygulanacak'' dedi. 
     Türk Lirası'nın değer kazanmaya başladığı ve ihracatçının bu konuda olumsuz olduğunun belirtilmesi üzerine Babacan, ''Şimdi Türk Lirası'na dönüş var. İyimser bir hava ile Türk Lirası'na güven başlıyor. Bu sevindirici bir gelişme. Döviz kurundaki dalgalanmalar, yüzde 200-300 dalgalanmalar oldu. Son dönemde yüzde 10-20 seviyesi... Dalgalanmanın boyutları değişti. Artık kurun artması veya azalmasına doğal gözüyle bakmak lazım. Kur konusunda kimsenin endişesi olmasın'' diye konuştu. 
     
     ABD-TÜRKİYE İLİŞKİLERİ 
     Öte yandan ABD Savunma Bakan Yardımcısı Paul Wolfowitz'in Türkiye'nin hata yaptığına dair sözlerinin hatırlatılması üzerine Babacan, şunları söyledi 
     ''ABD Irak konusunda Türkiye ile tam bir askeri işbirliği yapma konusunda çok istekliydi. Tezkere kabul edilmeyince hayal kırıklığına uğradılar. Öte yandan Türkiye çok demokratik bir ülke. TBMM halkın iradesini temsil eden en büyük kuruluş, bu dönem çok hassas bir dönem. Karşılıklı dikkat etmek gerekiyor. Türkiye'de anti Amerikan anlayış oluşturacak açıklamaları yapmamak gerekiyor. Türkiye ile ABD arasındaki ilişkilerin çok stratejik olduğunu ABD ile olan ilişkilerin çok sıhhatli ve yakın yürümesinin uzun vadede her iki ülkenin çıkarına yansıyacağını düşünüyorum.'' IMF ile ilişkilere de değinen Babacan, ''IMF'ye, Türkiye'nin çok derin yıllardır birikmiş problemleri var. Bunu bir anda çözmek mümkün değil. Bir yılda bizden bir şey beklemeyin dedik'' diye konuştu. 
     Türkiye'nin IMF'nin kurucu üyelerinden bir tanesi olduğunu da ifade eden Babacan, IMF dosyası kapanacak diye bir şey olmadığını söyledi. 
     Hükümet olarak çok önemli adımlar attıklarını vurgulayan Babacan, ''Türkiye eğer Irak sendromunu bu kadar az etkilenerek atlatmışsa bu çok önemli bir gelişmedir'' diye konuştu. 
     
     YENİ LİRA 
     Merkez Bankası Başkanı Süreyya Serdengeçti'nin ''yeni lira'' ile ilgili açıklamalarının hatırlatılması üzerine de Babacan, enflasyon hedefi, para birimi gibi konuların Hükümet'le Merkez Bankası'nın beraber verecekleri kararlar olduğunu hatırlattı. 
     Yeni Lira'ya ne zaman geçileceğinin önemli olduğunu vurgulayan Babacan, ''Enflasyonun mutlaka düşmüş olması gerekiyor. Kabul edilebilir bir enflasyon oranı olmalı'' dedi. 
     Bir para birimi ortaya konulacaksa bunun güvenilir ve istikrarlı bir para birimi olması gerektiğini söyleyen Babacan, ''Onun için düşmüş olan ve arkasından yükselmeyeceğine inanılan bir enflasyon, istikrarlı bir enflasyon ortamını yakalamamız lazım'' diye konuştu. 
     
</TEXT>
</DOC>
