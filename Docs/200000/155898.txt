<DOC>
<DOCNO> 155898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/siyaset/siy01.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saltanat aracı' Başbakan'a 
</HEADLINE>
<TEXT>

     ELÇİN ERGÜN Ankara 

     Emniyet Genel Müdürü için Polis Vakfı'nın kaynaklarıyla Almanya'dan satın alınan son model zırhlı Mercedes makam aracı, İçişleri Bakanı Abdülkadir Aksu tarafından Başbakan Recep Tayyip Erdoğan'a tahsis edildi. AKP Genel Başkanı olarak daha önce Volkswagen Passat marka araç kullanan Erdoğan için seçimlerden birinci çıkınca Volkswagen Phaeton marka araç satın alındı. Erdoğan, başbakan olduktan sonra da Başbakanlık envanterinde kayıtlı 1985 model zırhlı Mercedes makam aracını kullanmaya başladı. Başbakan olduğundan bu yana hem Başbakanlığın, hem de partinin kendisine tahsis ettiği araçları kullanan Erdoğan'ın Danıştay'ın kuruluş yıldönümü törenine gelirken kullandığı son model Mercedes dikkat çekti. 06 N 0748 plakalı aracın Emniyet Genel Müdürü Gökhan Aydıner'in 2002 model makam aracı olduğu ortaya çıktı. Erdoğan, bundan sonra her yeri zırhlı olan aracı kullanacak. Eski Emniyet Genel Müdürü Kemal Önal döneminde alınan ve vergisiz 305 bin euro, vergili 800 milyar lira tutarındaki araç, son 2 aydır Aydıner tarafından kullanılıyordu. 
     

</TEXT>
</DOC>
