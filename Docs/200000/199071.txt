<DOC>
<DOCNO> 199071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo26.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hız kesmedi, Daum'dan futbolculara teşekkür 
</HEADLINE>
<TEXT>

     Beşiktaş ile 2-2 berabere kalan Fenerbahçe, Ankaragücü ile hafta sonunda yapacağı lig maçının hazırlıklarına başladı. 
     Antrenman sırasında basın toplantısı yapan Teknik Direktör Christoph Daum'un yer almadığı çalışmada, dünkü maçta ilk 11'de oynayan futbolcular koşu yapıp, tesislere gitti. Diğer futbolcular antrenör Koch yönetiminde yarı sahada ikili mücadele ve isabetli pas çalışması yaptı. 
     İdman öncesinde futbolcularıyla tesislerde yaklaşık yarım saat süren bir toplantı yapan Daum, derbi maçtaki performanslarından dolayı oyuncularına teşekkür etti. 
     Kaleciler, antrenör Immel yönetiminde bir süre takımdan ayrı çalışırken, sakatlığı süren Kemal ise Dr. Gunnar Gerisch ile birlikte idman yaptı. 
     Antrenmana rahatsızlığı süren Fatih ile içerde tedavi olan Servet katılmadı. 
     Fenerbahçeli futbolcular yarını izinli olarak geçirecek. Çarşamba gününden itibaren günde tek idmanla hazırlıklarını sürdürecek olan Fenerbahçe, 6 Aralık Cumartesi günü öğleden sonra uçakla Ankara'ya gidecek. 
     
</TEXT>
</DOC>
