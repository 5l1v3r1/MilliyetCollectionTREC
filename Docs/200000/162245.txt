<DOC>
<DOCNO> 162245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko11.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank Genel Müdürü Ergür Kredi talebinde artış var 
</HEADLINE>
<TEXT>

     Koçbank Genel Müdürü Halil Ergür, piyasada bir iyimserlik havası bulunduğunu ifade ederek, ''bunu kendi sektörümüzde özellikle mevduat faizlerinin düşüşü, vadelerin biraz uzaması ve kredi talebinde artış olarak görüyoruz'' dedi. 
     Halil Ergür, Merkez Bankası'nın 3 puanlık faiz indiriminin, piyasa şartlarının gelişimine göre özellikle enflasyondaki düşüş beklentisinin kalıcı olmasına bağlı olarak yapıldığını bildirdi. 
     Son zamanlarda Merkez Bankası'nın faiz indirmesi konusunda çeşitli kesimlerden birtakım baskılar olduğuna dikkat çeken Ergür, ''Merkez Bankası'nın bunu daha somut kriterlere doğru, özellikle enflasyonun düşüş trendine girmesine bakarak yapması lazım ve ben öyle yaptığına inanıyorum'' dedi. 
     Ergür, döviz fiyatlarına ilişkin bir soru üzerine de, şunları kaydetti 
     ''Bazı ortamlarda faiz oranlarını indirirsek döviz yükselir gibi birtakım görüşler oldu. Halbuki bu tam olarak doğru değil. Geçen dönemlerde faiz ve dövizin beraber yükseldiği zamanları da yaşadık. Bu, herşeyden önce piyasaya olan güvenin de bir göstergesi. 
     Örneğin son faiz düşüşünden sonra da dövizin yükselmediğini gördük. Çünkü düşük faiz ortamında iç borçların çevrilebilmesi konusundaki güven, piyasayı biraz daha rahatlattı. Dolayısıyla buna bağlı olarak dövizde de bir gevşeme oldu. Aslına bakarsak döviz, arz-talebe bağlı bir konu.'' Piyasada bir iyimserlik havası bulunduğunu ifade eden Ergür, ''Bunu biz kendi sektörümüzde özellikle faizlerin, mevduat faizlerinin düşüşü, vadelerin biraz uzaması ve kredi talebinde artış olarak görüyoruz. Yılın ikinci yarısında da bir aksilik olmadığı takdirde bunun devam edeceğini umuyoruz'' diye konuştu. 
     Ergür, kredi musluklarının aslında hiçbir zaman kapanmadığını ancak son dönemlerde piyasada krediye dönük talebin de olmadığına dikkat çekti. 
     
</TEXT>
</DOC>
