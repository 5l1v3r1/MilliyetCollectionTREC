<DOC>
<DOCNO> 158081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur08.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı, prim ödemeyen Bağ-Kur'luya bakmayacak 
</HEADLINE>
<TEXT>

     Sağlık Bakanlığı'na bağlı hastaneler, prim borcu olan Bağ-Kur'lu hastaya sağlık hizmeti vermeyecek. 
     Sağlık Bakanlığı ile Çalışma ve Sosyal Güvenlik Bakanlığı arasında, ''Sağlık Bakanlığı-Bağ-Kur Genel Müdürlüğü Sağlık Hizmetleri Protokolü'' imzalandı. 
     Protokol ile Bağ-Kur sigortalısı ve aylık alanların eş ve bakmakla yükümlü oldukları çocuk, anne ve babalarının Sağlık Bakanlığı kurum ve kuruluşlarına müracaatları halinde tedavileri, sevkleri ve tedavileri sonucu düzenlenecek faturalara ilişkin esaslar yeniden düzenlendi. 
     Buna göre, Bağ-Kur'lu hastalar, birinci basamak kapsamına giren sağlık ocaklarından ve ikinci basamak kapsamındaki devlet hastanelerinden doğrudan yararlanabilecek. 
     Üçüncü basamak kapsamındaki eğitim - araştırma ve özel dal hastanelerinden ise acil haller dışında sevkle hizmet alacak. 
     
     İNDİRİM 
     Birinci basamak sağlık tesislerine müracaat eden Bağ-Kur'lu hastalar için muayene ücreti 2 milyon lira, yapılan tetkik ve tahlil ücretleri ise yüzde 30 indirimli uygulanacak. 
     İkinci ve üçüncü basamak için ise göğüs, fizik tedavi ve rehabilitasyon ile onkoloji hastaneleri hariç diğer tüm devlet hastanelerinde ayakta ve yatarak yapılan tüm tetkik ve tahliller için yüzde 20 indirim yapılacak. 
     Protokolün uygulanmasıyla ilgili hususlarla sınırlı kalmak kaydıyla, Bağ-Kur Genel Müdürlüğü, Sağlık Bakanlığı ile işbirliği yaparak ilgili sağlık tesisinde inceleme ve soruşturma yapabilecek. 
     
     PRİM BORÇLARI KONTROL EDİLECEK 
     Sağlık tesisleri, sağlık karnesinin veya kartının başvuru sahibine ait olup olmadığını kontrol edecek. 
     Sağlık Bakanlığı ile Bağ-Kur Genel Müdürlüğü Bilgi İşlem Dairesi başkanlıklarının ortak çalışmasıyla, öncelikle otomasyona geçmiş ve internet bağlantısı bulunan hastanelerden başlamak üzere, hastanın müracaatı anında sağlık karnesi kontrolü yapılarak prim borcu kontrolüne ilişkin provizyon alınmak suretiyle hasta kabul işlemleri yapılacak. 
     Bağ-Kur'lu hastanın sağlık hizmeti alabilmesi için, prim borcunun bulunmaması koşulu aranacak. Prim borcu bulunan sigortalının tedavisi yapılmayacak, yapılması halinde söz konusu fatura bedelleri kurum tarafından ödenmeyecek. 
     Acil vakalarda ise hastane gerekli müdahaleyi yapacak. Ancak bu gibi durumlarda Bağ-Kur, hastane müracaat tarihinden bir ay öncesine kadar olan prim borcunu ödemeyen sigortalıdan hastane masraflarını rücuen tahsil edecek. 
     
</TEXT>
</DOC>
