<DOC>
<DOCNO> 183786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur14.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taze peynirle gelen tehlike... 
</HEADLINE>
<TEXT>

     Taze peynir tüketilmesiyle ortaya çıkan Bruselloz hastalığının önlenmesi için sütün kaynatılmasının yeterli olmadığı, pastörize süt kullanılması gerektiği bildirildi. 
     Erciyes Üniversitesi Atatürk Sağlık Yüksek Okulu Beslenme ve Diyetetik Bölümü Öğretim Üyesi Yrd. Doç. Dr. Nurten Budak, kaynatılmamış sütten yapılan peynir, krema ve tereyağların Bruselloz hastalığının en önemli sebeplerinden biri olduğunu belirtti. 
     Bruselloz hastalığının aşırı terleme, üşüme, ateş ve halsizlik gibi belirtilerle ortaya çıktığını hatırlatan Budak, şu bilgileri verdi 
     ''Bazı bölgelerde kaynatılınca miktarı azalacağı için peynirler çiğ sütten yapılıyor. Bu şekilde üretilen peynirde, Bruselloz hastalığına yol açan mikroorganizmalar 5 ay süreyle yaşayabilmektedir. Hastalığı önlemek için bilindiğinin aksine sütü kaynatmak da kesin çözüm değildir. Çünkü, sütü mikroplardan arındırmak için yüksek ısıda kaynatmak besin değerini düşürür. Düşük ısıda kaynatmak ise mikropları öldürmek için yetersiz kalır. Üstelik 5 ay sonunda bile çiğ sütten yapılmış peynir, krema ve tereyağını tüketmek de etkin bir önlem değildir.'' Ekonomik kaygılar nedeniyle sütün kaynatılmadan peynir ve diğer ürünlere dönüştürüldüğünü vurgulayan Budak, ''Taze peynirin yol açtığı sağlık sorunlarının önlenebilmesi için pastörize süt tercih edilmeli, açıkta satılan süt kesinlikle kullanılmamalıdır'' dedi. 
     
</TEXT>
</DOC>
