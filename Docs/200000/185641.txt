<DOC>
<DOCNO> 185641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/dunya/dun01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan yeni Ortadoğu vizyonu 
</HEADLINE>
<TEXT>

   ABD Dışişleri Bakanı, Araplardan dinsel hoşgörü, özgürlükler ve hukukun üstünlüğüne dayalı yeni bir Ortadoğu kurmalarını istedi 
      DIŞ HABERLER SERVİSİ 

   
   ABD Dışişleri Bakanı Colin Powell, Arap ülkelerini, Ortadoğu'da şiddet ve terörizmin kökünün kazınması için değişime çağırdı. 
   ABD'nin Detroit kentinde ilk kez düzenlenen Amerikan - Arap Ekonomik Forumu'nda önceki gün konuşan Powell, Forum'a katılan Arap siyasetçi ve işadamlarına, dini hoşgörü, bireysel özgürlük ve hukukun üstünlüğüne dayalı "yeni bir Ortadoğu" kurulması çağrısında bulundu ve "Ortadoğu'da değişim olmazsa, bölge yoksulluk ve umutsuzlukla beslenirse, terör ve şiddetin kaynağı olmaya devam edecek. Buna izin vermeyeceğiz" dedi. 
   
   Gül'ün mesajı gibi 
   "ABD ile Arap dünyası arasında medeniyetler çatışması yok" 
   diye konuşan Powell'ın konuşmasının, geçtiğimiz mayıs ayında Tahran'da yapılan İslam Konferansı Örgütü İKÖ toplantısında Müslüman ülkelere değişim çağrısında bulunan Dışişleri Bakanı Abdullah Gül'ün konuşmasıyla taşıdığı benzerlikler dikkat çekti. Gül, İKÖ toplantısında, İslam ülkelerinin yolsuzluk ve cahilliği ortadan kaldırmayı hedefleyen, uyum ve hoşgörüye dayanan yeni bir vizyon oluşturmasını istemişti. 
   Powell, uluslararası topluluğun Irak'a mali yardım konusunda cömert davranmasını da istedi. 
   
   
</TEXT>
</DOC>
