<DOC>
<DOCNO> 186301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur17.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Selda Alkor'dan tepki "Asmalı Konak filmi Özcan Deniz filmi oldu" 
</HEADLINE>
<TEXT>

     Sinema sanatçısı Selda Alkor, yeni çekimi yapılan ''Asmalı Konak'' sinema filminin bir ''Özcan Deniz filmi'' olduğunu öne sürerek, ''Benim filmdeki rolüm çok az'' dedi. 
     40. Antalya Altın Portakal Film Festivali dolayısıyla Antalya'da bulunan sanatçılardan Selda Alkor, Ekrem Bora, Eşref Kolçak, Kenan Bal, Mine Soley, Bulut Aras, Nesrin Alkoçlar ve Altan Günbay, Antalya Büyükşehir Belediye Başkanı Bekir Kumbul ile birlikte, belediye başkanının eşi Ayşe Kumbul'un koordinatörlüğünde çalışmalarını sürdüren ''Büyükşehir Belediyesi Sosyal Yardım Merkezi''ni ziyaret ettiler. 
     Bekir Kumbul, burada yaptığı konuşmada, varlıklıların, ellerinde bulunan fazla eşyaları kendilerine getirdiklerini, bu merkezde temizlenip ütülenen eşyaların da yoksullara dağıtıldığını belirterek, şunları söyledi 
     ''Muhtarlar vasıtasıyla tespit ettiğimiz yoksul kişiler, burada tepeden tırnağa giydiriliyor. Bugüne kadar 10 binin üzerinde yoksula giyecek yardımı yapıldı. 3 bin öğrenciye ise yaka, önlük, çanta, ayakkabı gibi eşyalar verildi.'' Sosyal Yardım Merkezi'ni gezen sanatçılar, merkezin çalışmaları hakkında yetkililerden bilgi aldılar. 
     
     ''ÖZCAN DENİZ İLE SORUNUM YOK'' 
     Ziyaret sonrası gazetecilerin sorularını yanıtlayan Selda Alkor, bir gazetecinin, ''Özcan Deniz'in festivale gelmemesini eleştirmişsiniz. Bu konuda ne diyorsunuz '' sorusuna şu yanıtı verdi 
     ''Böyle bir şey söylemem mümkün değil. Özcan Deniz, işlerinin yoğun olması nedeniyle festivale gelemedi. Asmalı Konak dizisinde Özcan Deniz benim oğlumdu. 1.5 yıl süreyle oğlum olarak bildim ve halk da oğlum olarak bildi. Onun festivale gelmemesini istemem mümkün değil. Asmalı Konak filmi, bir Özcan Deniz filmi oldu. Bu filmde benim rolüm çok az. Dizi ise bizim dizimizdi'' diye konuştu. 
     Alkor, 40. Antalya Altın Portakal Film Festivali ile ilgili haberleri gazetelerde göremediğini de vurgulayarak, şöyle devam etti 
     ''Bu festival, bir dut festivali değil. 40 yıldır yapılıyor. Festivalin gazetelerde yer alması için sansasyon mu bekleniyor Bunu anlayamadım. Festivali başarılı buluyorum.'' Selda Alkor, Sosyal Yardım Merkezi'nin işleyişine hayran olduğunu da belirterek, İstanbul'da da benzer çalışmalar yapıldığını ama böylesine ciddi yapılan bir işi ilk defa gördüğünü söyledi. Alkor, İstanbul'a döndüğünde hemen kullanmadığı eşyalarını bir koli yaparak buraya göndereceğini de kaydetti. 
     
</TEXT>
</DOC>
