<DOC>
<DOCNO> 176944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun20.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiroşima kurbanlarından Enola Gay'in sergilenmesine tepki 
</HEADLINE>
<TEXT>

     İkinci Dünya Savaşı'nda ABD'nin atom bombası attığı Hiroşima kentinde saldırıdan kurtulan Japonlar, bombayı atan ''Enola Gay'' adlı uçağın ABD'de sergileneceğinin açıklanmasına tepki gösterdi. 
     Hiroşima kurbanları örgütünün genel müdürü Sunao Tsuboi, basına yaptığı açıklamada, ''Bizim için Enola Gay, atom bombasıyla eşanlamlı'' dedi. 
     Kafasında ve yüzünde yanık izleri bulunan ve radyasyona maruz kalması sonucu kanser olduğu belirtilen 78 yaşındaki Tsuboi, ''Uçağı sergilemek, sadece hakaret değil, aynı zamanda bombayı övmek'' diye konuştu. 
     Başka bir örgütün yetkililerinden 76 yaşındaki Akito Suemune de bombardımanın, çocukları, yetişkinleri, yaşlıları ve kadınları körü körüne öldüren bir deney olduğunu söyledi. 
     Yenilenen Engola Gay'in, söylendiği gibi teknolojik nedenlerle sergilenmeyeceğini belirten Suemune, ''bunun, Amerikalı yetkililerin, nükleer güçlerini göstermek için yaptığı bir çalışma olduğunu ve çalışmanın atom bombalarının kullanılması lehine yapıldığını'' ifade etti. 
     Hiroşima Belediyesi'nden bir yetkili de, Tsuboi ve Suemune'nin bağlı olduğu örgütlerin uçağı sergileyecek Amerikan müzesine protesto mesajı gönderdiklerini söyledi. Yetkiliye göre, Hiroşima Belediye Başkanlığı da benzer bir eyleme geçmeyi planlıyor. 
     Hiroşima'ya 6 Ağustos 1945'te atom bombası atan uçak, Smithson Müzesi tarafından yenilenmiş, bin saatlik çalışmayla onarılan uçak, atom bombasını attığı tarihteki görünümüne kavuşturulmuştu. 
     B-29 tipi bombardıman uçağı, Havacılık ve Uzay Müzesi'nin Washington yakınlarındaki Dulles havaalanında açtığı yeni bölümde Aralık'ta teşhir edilmeye başlayacak. Enola Gay'in attığı bomba, yaklaşık 230 bin kişinin ölümüne yol açmıştı. 
     
</TEXT>
</DOC>
