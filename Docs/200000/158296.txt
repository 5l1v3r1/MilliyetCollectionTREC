<DOC>
<DOCNO> 158296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo19.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu Anılarda kalmak istedim... 
</HEADLINE>
<TEXT>

     Akçaabat Sebatspor Teknik Direktörü Sadi Tekelioğlu ve Trabzonspor Takımı Kaptanı Fatih Tekke, panele katıldı. 
     Şehit Yüzbaşı Cengiz Topel İlköğretim Okulu'nda düzenlenen panelde, okul-aile birliği tarafından plaketle ödüllendirilen Sadi Tekelioğlu ve Fatih Tekke, daha sonra öğrencilerin sorularını yanıtladı. 
     Akçaabat Sebatspor Teknik Direktörü Sadi Tekelioğlu, bu sezon büyük bir başarı yakaladıklarını ve 80 yıllık tarihlerinde Birinci Süper Lig'e çıkarak bir ilke imza attıklarını hatırlattı. 
     Tekelioğlu, başarının yalnız kendisine ait olmadığını ve bir birlik halinde başarıyı yakaladıklarını da ifade ederek, ''Ben de bu başarıda üzerime düşeni yaptım. Akçaabat Sebatspor'un anılarında kalmak istedim. Gelecek yıl takımda kalmayacağım'' dedi. 
     Tekelioğlu, Fatih'in Trabzonspor'da çok başarılı olduğunu da kaydederek, ''Ben geçen yıl Trabzonspor'dan istifa etmiştim. Kadromda Fatih olsaydı, belki de takımımdan ayrılmak zorunda kalmayacaktım'' diye konuştu. 
     
     FATİH ''GELECEK YIL HEDEF ŞAMPİYONLUK'' 
     Trabzonspor Takımı Kaptanı Fatih Tekke de gelecek yıl hedeflerinin şampiyonluk olduğunu söyledi. 
     Fatih, Trabzonspor'da bu yıl bir başarı yakaladıklarını, ancak bununla yetinmek istemediklerini de ifade ederek, ''Gelecek yıl hedefimiz şampiyonluk. Ben de buraya şampiyon bir takımın kaptanı olarak gelmek isterim'' dedi. 
     Hafta sonunda Denizlispor ile deplasmanda yapacakları karşılaşmadan da galibiyetle ayrılmak istediklerini dile getiren Fatih, ''Bu sezon ligin en zor maçı, bana göre ilk yarıda sahamızda Denizlispor ile yaptığımız maçtı. Bu maçı 1-0 kazanmamıza rağmen, savunma yapan rakibimiz karşısında zorlandık. O maçın zorluğunu unutamıyorum'' diye konuştu. 
     Fatih, Trabzonspor'da çok huzurlu olduğunu ve bordo-mavili takım forması altında elinden gelenin en iyisini vermeyi sürdürmek istediğini de sözlerine ekledi. 
     
</TEXT>
</DOC>
