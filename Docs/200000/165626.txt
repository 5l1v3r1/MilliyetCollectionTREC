<DOC>
<DOCNO> 165626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo06.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan Abeylegesse ayağının tozuyla kampa katıldı... 
</HEADLINE>
<TEXT>

     İstanbul'da yapılan Avrupa Uluslar Kupası'nda 5 bin metrede birinci olan milli atlet Elvan Abeylegesse, Bolu Aladağ'daki Atletizm Milli Takımı kampına katıldı. 
     Elvan Abeylegesse, İstanbul'da yapılan Avrupa Uluslar Kupası'nda kendisinin ve Süreyya Ayhan'ın birinci olmasının olumlu etkileri görüldüğünü belirterek, ''Benim ve Süreyya'nın başarıları, Türk atletlerin motivasyonunu artırdı. Türkiye'deki genç sporcu potansiyeli, dünyanın başka hiçbir yerinde yok'' dedi. 
     
     HEDEF ÖNCE AVRUPA ÜMİTLER ŞAMPİYONLUĞU 
     Kampta çift antreman yaptığını anlatan Abeylegesse, ''Bolu Aladağ kampından sonra temmuz ayında Polonya'da yapılacak olan 23 yaşaltı Ümitler Avrupa Şampiyonası'na katılacağım. Hedefim, Avrupa Şampiyonu olarak Dünya Şampiyonası ve Olimpiyat Oyunları'na katılmak'' diye konuştu. 
     Adis Ababa'daki ailesini çok özlediğini ifade eden genç sporcu, ''Biri 18 yaşında 6 kardeşim var. Onları çok özlüyorum. Fakat kamptaki arkadaşlarım bana onların yokluğunu hissettirmiyorlar'' diye konuştu. 
     
     KAMPIN NEŞE KAYNAĞI 
     Kampta bulunan milli atletler, Elvan Abeylegesse'nin, kampın neşe kaynağı olduğunu belirterek, ''Onu çok seviyoruz. Özellikle de onunla Türkçe konuşmak için fırsat kolluyoruz'' dediler. 
     Kamptaki bayan sporcular Gülşen Aşıkoğlu, Hasibe Onat, Reyhan Berberoğlu ve Gülşah Akdoğan ise Abeylegesse'nin kendileri için güzel bir örnek olduğunu vurgulayarak, ''Süreyya ile Elvan Türkiye'de atletizm sporuna ilginin artmasına neden oldular'' diye konuştular. 
     
</TEXT>
</DOC>
