<DOC>
<DOCNO> 176872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/aspo.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'da işler açıldı 
</HEADLINE>
<TEXT>

   Fatih Terim'in "İş yapar" raporu üzerine Corinthians'ın golcüsü Da Silva Muniz listeye alındı 
      ERHAN TELLİ 

   
   Gol makinası Muniz 
   GALATASARAY, Şampiyonlar Ligi'ne daha güçlü bir kadroyla girebilmek için transfer çalışmalarını hızlandırdı. Sarı - Kırmızılılar'ın Brezilya'nın Corinthians takımında forma giyen 26 yaşındaki Liedson Da Silva Muniz'i gündemine aldığı öğrenildi. Fatih Terim'in genç yıldızı bir süredir takip ettiği ve yönetime alınması yönünde olumlu rapor verdiği bildirildi. 
   
   Dinamik ve yetenekli 
   FATİH Terim'in istediği özelliklere sahip olan Muniz, geçen sezon Brezilya Ligi'nde 38 maçta 22 gol atarak krallık koltuğuna oturdu. Lyon'un da transfer listesinde olan Sambacı için fiyat araştırmalarının başladığı açıklandı. Galatasaray'ın gündeminde olduğu ve Monaco'da forma giydiği iddia edilen Gallardo ise geçtimiz ay River Plate'e transfer oldu. 
   
   Barça, Riquelme'yi 1 yıl Avrupa'da oynamaya ikna etti, "Galatasaray'a gidebilirsin" mesajı verdi 
   MEHMET ÇİFTÇİ 

   Kiralık formülü 
   SARI - Kırmızılılar'ın İspanya pazarındaki girişimlerinde olumlu gelişmeler yaşandı. Bir süredir Galatasaray'ın takibe aldığı ancak futbol kariyerini Avrupa'da sürdürmek istemeyen Riquelme için Barcelona yeşil ışık yaktı. Katalan ekibinin, Arjantinli futbolcuyu kiralık olarak göndermeye ikna ettiği ve Sarı - Kırmızılı yöneticilere olumlu yanıt verdiği öğrenildi. 
   
   Inter de devrede 
   BARCELONALI yöneticiler, Galatasaray ile aralarında herhangi bir sorunun kalmadığını ancak son kararı Riquelme'nin vereceğini açıkladı. Arjantinli yıldız için Inter'in de devrede olduğu bildirildi. Riqeulme, şu ana kadar hiçbir kulüpten resmi teklif almadığını belirterek, "Türkiye'ye seve seve giderim. Ancak daha hiçbir görüşme yapmadım" diye konuştu. 
   
   
</TEXT>
</DOC>
