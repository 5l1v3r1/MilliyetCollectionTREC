<DOC>
<DOCNO> 153043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo26.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A 2 Milli Takımı geniş kadroyla çalıştı 
</HEADLINE>
<TEXT>

     Future Cup Turnuvası kapsamında 30 Nisan Çarşamba günü Almanya ile karşılaşacak A 2 Milli Futbol Takımı, Ankaragücü Gökçe Tesisleri'nde ilk antrenmanını yaptı. 
     Antrenman öncesi görüşlerini açıklayan A 2 Milli Takımı Teknik Direktörü Metin Türel, dünya futbolunda isim sahibi tüm ülkelerin A 2 milli takımına sahip olduğunu belirterek, ''Dünya takımı olduğumuz için geniş kadromuz olması gerekiyor. Buna en önemli örnek Brezilya. Her zaman geniş ve değişik kadroyla mücadele ediyor. Bizim amacımız A Milli Takım kadrosunu geniş tutmak ve futbolcuları hazırlamak. Bu turnuvada grubumuzda birinci olursak mutlu oluruz'' diye konuştu. 
     A 2 Milli Takımı, bugünkü kısa çalışmada hafif koşunun ardından, kısa alanda prese dayalı pas çalışması yaptı. 
     Bu akşam Almanya maçının oynanacağı 19 Mayıs Stadı'nda saat 19.00'da ikinci bir çalışma yapacak olan milliler, yarın yine aynı statta saat 18.00'de son antrenmanını gerçekleştirecek. 
     




</TEXT>
</DOC>
