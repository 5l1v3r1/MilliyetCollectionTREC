<DOC>
<DOCNO> 155560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun16.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşı atak... Rumlara KKTC'deki üniversitelerde burs verilecek 
</HEADLINE>
<TEXT>

     Kıbrıs'ta 23 Nisan'da KKTC ile Rum kesimi arasında serbest geçişleri başlatan KKTC Bakanlar Kurulu, Başbakan Recep Tayyip Erdoğan'ın ziyareti öncesinde yeni güven artırıcı önlemler aldı. 
     KKTC Bakanlar Kurulu'nun dün yaptığı toplantıda alınan kararlar, bugün açıklandı. 
     Açıklamada, 5 maddelik kararların ilk maddesinde, BM Barış Gücü'nün UNFICYP KKTC'deki ulaşım düzenlemelerine Temmuz 2000'den beri uygulanan tedbirlerin değiştirildiği belirtildi. Değişiklikle ilgili olarak, şu ifadelere yer verildi 
     ''Bu çerçevede, Güney Kıbrıs'tan KKTC'ye yönelik sınır geçişlerine getirilen yeni düzenlemeye paralel olarak, BM Barış Gücü'nün de, KKTC'ye geçişlerine Ledra Palas Kapısı'nın yanı sıra Beyarmudu, Akyar 2.5 Mil ve hizmete girdiğinde Metehan Sınır Kapılarını kullanmasını kararlaştırmıştır.'' KKTC Bakanlar Kurulu, Ada'daki iki tarafın birbirlerini daha iyi tanımasına imkan vermek ve özellikle genç nüfusun yakınlaşmasını sağlamak amacıyla KKTC üniversitelerinin, gelecek akademik yıldan başlamak üzere, belirli sayıda Rum öğrenciye burs vermesini de kararlaştırdı. 
     Bursların hangi şartlarda verileceğinin daha sonra açıklanacağı belirtildi. KKTC ile Rum yönetimi telekomünikasyon idaresi arasında BM aracılığıyla varılabilecek bir genel mutabakat çerçevesinde KKTC'de hizmet veren GSM şirketlerinin Rum tarafı ile ''rooming'' anlaşması yapmaları hususunda cesaretlendirilmelerini öngören KKTC Bakanlar Kurulu kararında, ''KKTC ile Güney Kıbrıs Rum yönetimi telekomünikasyon şirketleri arasında bir mutabakata varıldığı takdirde, iki taraf arasında normal telekomünikasyon hatlarının da artırılması öngörülmektedir'' denildi. 
     Kararda, KKTC Dışişleri ve Savunma Bakanlığı'nın bu konuda BM Barış Gücü nezdinde girişimde bulunarak, KKTC Telekomünikasyon İdaresi'nin Rum tarafıyla görüşme talebini ileteceği kaydedildi. 
     KKTC'den Rum tarafına geçecek araçlar için öngörülen harçların kaldırıldığı bildirilen kararda, şöyle denildi 
     ''KKTC hükümeti ön müsaadeye bağlı olarak Rum tarafı ile yapılacak ticaretin normalleştirilmesi için gerekli kararı alma hazırlığı içinde olup bunların uygulanmasına ilişkin düzenlemeler bilahare açıklanacaktır.'' 
     
</TEXT>
</DOC>
