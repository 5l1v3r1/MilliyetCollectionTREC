<DOC>
<DOCNO> 183805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/ekonomi/eko01.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduat kamuda, kredi özel bankada 
</HEADLINE>
<TEXT>

   İstanbul Üniversitesi Bankacılık Araştırma Merkezi'nin araştırmasına göre toplam mevduatın yüzde 22'sini toplayan Ziraat, kredide 4 özel bankanın gerisinde 
   KADİFE ŞAHİN 
   
   Bankacılık sektörünün ilk altı aylık bilanço rakamlarını değerlendiren İstanbul Üniversitesi İktisat Fakültesi Bankacılık Araştırma Merkezi Başkanı Prof. Dr. Targan Ünal, sektörün en büyük bankası olan Ziraat Bankası'nın yüzde 21,6 payla en fazla mevduat toplayan bankası olduğunu bildirdi. 
   Ziraat Bankası'nın mevduat büyüklüğünün bu yılın ilk altı ayında 20 milyar dolara çıktığını belirten Ünal, mevduat sıralamasında ilk sıranın bir kamu bankasında olmasına rağmen kredi sıralamasında durumun bunun tersi olduğunu kaydetti. 
   Ünal, mevduat toplamada birinci sırada yeralan Ziraat Bankası'nın kredi sıralamasında İş Bankası, Yapı Kredi, Akbank ve Garanti Bankası'nın arkasında yeraldığına dikkat çekti. 
   
   'Topladığını devlete veriyor' 
   Türkiye'de toplam mevduatın yüzde 64'nün beş banka tarafından toplandığını söyleyen Ünal, şöyle konuştu "Kamu bankalarının çarpıklığını mevduat kredi sıralamasında da görüyoruz. Ziraat Bankası en fazla mevduatı topluyor fakat diğerlerine göre çok daha küçük oranda kredi veriyor. Yani kamu bankası topladığı bu mevduatın önemli bir kısmını yine devlet iç borçlanma senetlerine yatırıyor." 
   
   'Çarpıklık devam ediyor' 
   Kredilerdeki hızlı gelişmeye rağmen mevduatta da önemli bir gelişme olduğunu ve 36 mevduat bankasının 94 milyar dolarlık mevduat topladığını belirten Ünal, mevduatın toplam aktifler içindeki payının yüzde 80'lere ulaştığını kaydetti. Buna karşın toplanan mevduatın sadece yüzde 20'lik oranının kredi olarak kullandırıldığına dikkat çeken Ünal, "Burada h l çok ciddi bir çarpıklık söz konusu" dedi. 
   
   'Bankalar krediye yöneldi'    Sektörde kredilerde önemli gelişmeler olduğuna değinen Ünal, ikinci üç aylık dönem içinde sistemin biraz daha rahatladığını belirtti. Bankaların önlerini biraz daha rahat gördüklerini ifade eden Ünal, kredi verme eğiliminde olduklarını söyledi. 
   Sektörde özellikle küçük ve orta boy büyüklükteki işletmelere yönelme olduğunu belirten Ünal, bankaların mevcut plasmanlarını reel kesimde değerlendirmeye çalıştığını kaydetti. Ünal, şu anda ulaşılan toplam kredi hacminin ise 38 milyar dolar olduğunu bildirdi. 
   
   Bankaların toplam aktif büyüklüğü 150 milyar dolar    Bankacılık sektörü İmar Bankası olayına rağmen bu yılın ilk altı ayından itibaren yeniden büyümeye başladı. Toplam aktifleri yeniden 150 milyar doları aşan sektörün, batık kredilerinin toplam kredilere oranı yüzde 16.2'ye gerilerken özkaynaklar TL ve dolar bazında arttı. 
   Bankalar Birliği'nin yaptığı değerlendirmeye göre sektörün toplam aktifleri bu yılın ilk altı ayında TL'nin değerlenmesinin de etkisiyle dolar cinsinden yüzde 16 oranında büyüyerek 150.4 milyar dolara yükseldi. Kamu bankalarının toplam aktifleri geçen yılın sonuna göre yüzde 23 artarak 50.7 milyar dolara, özel mevduat bankalarının aktifleri yüzde 15 artarak 83.4 milyar dolara yükselirken, TMSF bünyesindeki bankaların aktifleri ise yüzde 9 küçülerek 5.2 milyar dolara kadar geriledi. 
   
   Takipteki kredilerin oranı düştü 
   Sektörde özkaynaklar ise TL bazında yüzde 17, dolar bazında ise yüze 37 büyüdü. Takipteki kredilerin toplam kredilere oranı ise yüzde 18.5'ten yüzde 16.2'ye geriledi. Buna göre, kamu bankalarının kullandırdığı toplam kredilerin yüzde 44.5'i, özel bankaların kredilerinin yüzde 8.6'sı, yabancı bankaların kredilerinin yüzde 5.4'ü, kalkınma ve yatırım bankalarının kredilerinin yüzde 3.1'i takipte bulunuyor. 
   
   
</TEXT>
</DOC>
