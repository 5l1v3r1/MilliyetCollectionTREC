<DOC>
<DOCNO> 169848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur20.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncak tabancayla banka soymaya kalkıştı... 
</HEADLINE>
<TEXT>

     Hatay'ın İskenderun İlçesi'nde, bir kişi, oyuncak tabancayla banka soygunu girişiminde bulundu. 
     İskenderun Emniyet Müdürlüğü'nden alınan bilgiye göre, Kaymakamlık binası yakınındaki Türk Ticaret Bankası'na gelen S.İ. 32 , elindeki tabancayı görevlilere doğrultarak, ''bu bir soygundur'' dedi. İhbar üzerine banka çevresinde önlem alan polis ekipleri, sanığı kısa sürede etkisiz hale getirdi. 
     Gözaltına alınan evli ve 2 çocuk babası olduğu belirlenen S.İ'nin, ifadesinde, amacının soygun yapmak olmadığını söylediği ve ''Çıkacak kargaşada elimdeki tabanca gerçek sanılarak ateş edilmesini ve öldürülmeyi bekliyordum'' dediği bildirildi. 
     S.İ'in ifadesinde, ayrıca, market işletirken iflas ettiğini ve ailevi durumunun bozulduğunu, eşi ile tartıştığını, artık yaşamdan bir beklentisinin kalmadığını belirttiği kaydedildi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
