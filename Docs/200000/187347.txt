<DOC>
<DOCNO> 187347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur21.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta unutulan cep telefonu bomba paniği yaşattı... 
</HEADLINE>
<TEXT>

     Delta Hava Yolları'nın New York'tan İstanbul'a gelen uçağında, bir yolcunun unuttuğu cep telefonunun bulunması üzerine kaptan pilotun talebiyle bomba araması yapıldı. 
     Delta Hava Yolları yetkililerinden edinilen bilgiye göre, New York'tan aldığı yolcuları saat 10.30'da Atatürk Havalimanı'na getiren tarifeli uçakta kapalı halde bir cep telefonu bulundu. 
     Uçak personeli tarafından güvenlik birimlerine haber verilmesinin ardından bomba uzmanları, telefonu incelediler ve herhangi bir şüpheli durum olmadığını tespit ettiler. Ancak uçağın kaptan pilotu, uçakta detaylı bir bomba araması yapılması talebinde bulundu. 
     Bunun üzerine 214 numaralı körükte bulunan uçak, apronda boş bir alana çekildi. 
     Daha sonra bomba uzmanları, bomba arama köpeği eşliğinde uçakta detaylı arama yaptı. Yaklaşık 1 saat süren aramanın ardından herhangi bir şüpheli duruma rastlanmaması üzerine uçak, beklemekte olan 180 yolcusunu alarak İstanbul'dan gecikmeli olarak ayrıldı. 
     Yetkililer, havameydanları yönetmeliklerine göre, kaptan pilotun talepte bulunması nedeniyle ''acil plan'' uygulamasına geçilerek, uçakta detaylı bir bomba araması yapıldığını kaydettiler. 
     
</TEXT>
</DOC>
