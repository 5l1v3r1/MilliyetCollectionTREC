<DOC>
<DOCNO> 191371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun17.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya başbakanına canlı yayında sürpriz konuk TATU 
</HEADLINE>
<TEXT>

     Rus pop grubu Tatu, Japonya'da Başbakan Juniçiro Koizumi ve muhalefet partisi lideri Naoto Kan'ın katıldığı canlı programa sürpriz konuk oldu. 
     Koizumi ve Kan, siyasi gündemlerini anlattıkları canlı programda, karşılarında Julia Volkova ve Lena Katina'yı görünce kısa süreli şaşkınlık geçirdi. 
     Başbakan Koizumi, stüdyoya ani ziyarette bulunan grubun, ''Rusya'dan geldiğini'' söylemesi üzerine, ''Rusya'dan sevgilerle'' adlı James Bond filmini ima ederek, kızların sözünü İngilizce olarak, ''Sevgilerle'' With love diyerek tamamladı. 
     Kan da, İngilizce konuşarak, kendini ''geleceğin başbakanı'' olarak tanıttı. 
     Japonya'da 9 Kasım'da yapılacak genel seçimler için kampanyalar Salı günü başlayacak. 
     
</TEXT>
</DOC>
