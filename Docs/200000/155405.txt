<DOC>
<DOCNO> 155405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo23.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da seferberlik... 
</HEADLINE>
<TEXT>

     Bursaspor Kulübü Başkanı Erdoğan Bilenser, hafta sonunda deplasmanda Elazığspor ile yapacakları kritik maç için ''sürpriz prim tarifesi'' uygulayacaklarını bildirdi. 
     Erdoğan Bilenser, Fenerbahçe maçı öncesinde verdikleri prim sözünün takıma doping etkisi yaptığını ve pazartesi günü primleri ödeyerek, galibiyet nedeniyle futbolcuları ödüllendirdiklerini bildirdi. 
     ''Bu hafta da futbolcularımıza sürpriz prim tarifemiz olacak ve onu da maçtan hemen sonra vereceğiz'' diyen Bilenser, ''Dişimize göre bir takım '' diye tanımladığı Elazığspor'u yenerek, Bursa'ya döneceklerini savundu. 
     Bilenser, şöyle devam etti 
     ''Elazığ'da ligden düşme sözcüğünü ortadan kaldıracak bir sonuç alacağımıza inanıyorum. Elazığspor dışında ligde, düşme mücadelesi verdiğimiz tüm rakiplerimizi yendik. Sıra Elazığspor'da. Elazığspor'u da yenerek, bu özelliğimizi sürdüreceğiz. Elazığzspor'u yeneceğimizi, en azından Elazığ'dan puanla döneceğimize inanıyorum. Döndükten sonra da yolumuza devam edeceğiz.'' Bilenser, Elazığspor Kulübü Başkanı Baki Aydın'ın, hakemin kötü bir yönetim göstermesi durumunda olay çıkabileceği yönünde endişeleri bulunduğunun hatırlatan gazeteciye de, karşılaşmada herhangi bir olay yaşanmaması için İçişleri Bakanı Abdülkadir Aksu ile daha önce görüştüklerini, yarın bir kez daha görüşeceğini anlattı. 
     Elazığ halkının centilmen olduğunu, yitirilen Beşiktaş maçında gösterdiğine dikkati çeken Bilenser, şunları söyledi 
     ''Bu maçta hiçbir taşkınlık yaşanmadığı gibi yenilmelerine rağmen Beşiktaş'ı alkışladılar. Bizim maçımızda da herhangi bir olay çıkacağına ihtimal vermiyorum. Dostça bir mücadele olacak. Ayrıca herkes hakem hatalarından yakınıyor. Ancak hakem hatalarını bir sezon izlediğinizde, hemen hemen her takıma düşen hata ve sevap eşit oluyor. Bir maçta sizin aleyhinize verilen ofsayt gözden kaçabiliyor, bir başka karşılaşmada sizin lehinize ofsayt veriliyor. Hakem hatalarının şampiyonluk ve düşme yolunda takımların kaderini etkilediği yönündeki görüşe katılmıyorum.'' Bilenser, bir soru üzerine de Bursalı işadamlarının Elazığspor maçına taraftarların götürülmesi amacıyla ''otobüs kampanyası'' başlattıklarını kaydetti. Otobüs sayısının talebe bağlı olacağına işaret eden Bilenser, Elazığ'a gitmek isteyen yeşil beyazlı taraftarların, Bursaspor ve Bursa Büyükşehir Belediyesi'nin ''Alo 1 Hizmet Hattı''nı aramaları durumunda, tahsis edilecek otobüslerden yararlanabileceklerini sözlerine ekledi. 
     
</TEXT>
</DOC>
