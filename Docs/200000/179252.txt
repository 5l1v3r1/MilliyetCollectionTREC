<DOC>
<DOCNO> 179252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/siyaset/asiy.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızıl Elma koalisyonu' gösterisine 500 kişi katıldı 
</HEADLINE>
<TEXT>
   Polis daha çoktu 
   "Ya İstiklal, ya Ölüm" sloganıyla düzenlenen gösteride ülkücüler İP ve ADD üyeleri tarafından alkışlandı. Taksim'e yürümeyi planlayan gruba izin verilmedi 
      BÜLENT ÖZDEMİR, ASLI ÖKTENER İstanbul 

   
   Geçmişte siyasi kavga içinde bulunan İşçi Partili İP Öncü Gençlik ve Ülkü Ocakları ile Atatürkçü Düşünce Derneği'nin ADD öncülüğünde, "Türk askerinin Irak'a gönderilmemesi" için düzenlediği etkinlik, beklenen ilgiyi görmedi. Tepebaşı'nda toplanıp, Taksim'e kadar yürümeyi planlayan gruba izin verilmedi. Provakasyona karşı geniş güvenlik önlemleri alan polisin sayısı Kızıl Elma koalisyonu olarak nitelendirilen yaklaşık 500 kişilik katılımcıdan çok daha fazlaydı. 
   "Ya İstiklal, ya Ölüm" sloganıyla düzenlenen kitlesel basın açıklamasının yapılacağı Tepebaşı'na önce ADD Gençlik Kolları üyeleri geldi. Onlara kısa bir süre sonra Öncü Gençlik ve Ülkü Ocakları üyeleri izledi. Atatürk'ün ve Alparslan Türkeş'in bez afişlerini açarak meydana giren kadınlı, erkekli ülkücüler, bozkurt resmi olan mavi bayraklar taşıdılar, kafalarına ise bantlar taktılar. 
   
   İlk önce uzakta durdular 
   Meydandaki İP ve ADD üyelerince alkışlarla karşılanan grup, "Mehmetçik Coni'ye kalkan olamaz", "Ya İstiklal, ya Ölüm" gibi sloganları attı. Alanda ilk önce İP ve ADD'lilerin uzağında duran ülkücü grup, daha sonra yapılan uyarılarla onların yanında yer aldı. Etkinliğe daha sonra, Cumhuriyetçi Kadınlar Derneği, Türk Metal Sendikası ve Şehit Aileleri Derneği üyelerinin yanı sıra Sivil Toplum Kuruluşları Birliği Dönem Sözcüsü Prof. Bülent Berkarda da katıldı. 
   Ülkü Ocakları İstanbul İl Başkanı Levent Temiz, saygı duruşu ve İstiklal Marşı sonrası, Atatürk'ün Gençliğe hitabesini okudu. Öncü Gençlik İstanbul İl Başkanı Mehmet Perinçek konuşmasında, hükümet'in ABD'nin çıkarlarıyla ortak hareket ettiğini savundu.Temiz de, konuşmaların ardından Perinçek'in elini tutarak, "Bundan sonra da, sağ, sol demeden Türk gençliğinin vatanın bağımsızlığı için bir araya geleceğiz" dedi. 
   
   'Bir gece ansızın gelebiliriz'    ADD üyeleri, "Ya İstiklal ya Ölüm", "Çıkarsa tezkere Bilal gitsin askere", "Ordu millet el ele Kuvayi Milliye" pankartları ve Türk bayrakları taşırken, İP'liler de, "Gençlik Vatan Savunmasına" yazılı tek ve büyük bir afiş açtı.Ülkücüler de "Türk'ün vatanına göz dikenin gözünü oyarız. Kuvayı Milliye Talatpaşa Müfrezesi" yazılı pankartı dikkat çekti. Ülkücüler, "Bir gece ansızın gelebiliriz", "Biz biz Alparslan Türkeş'in askerleriyiz" gibi sloganları atıp, tekbir getirdiler. Bu sloganlar ortak belirlenen 10 slogan arasında olmadığı için grup sık sık uyarıldı. Etkinliğe Türk Ortodoks Patrikhanesi Basın Sözcüsü Sevgi Eren Erol da katıldı. Etkinlikte ortak oluşumun hazırladığı sloganlar atılırken, daha çok 10.Yıl Marşı ile İzmir'in Kavakları şarkıları çalındı. 
   
</TEXT>
</DOC>
