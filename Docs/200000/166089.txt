<DOC>
<DOCNO> 166089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/dunya/dun02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, Ermenistan’a kapıları açabilir 
</HEADLINE>
<TEXT>

     YASEMİN ÇONGAR Washington 

     Türkiye’nin bölge dinamikleri kadar Ankara - Washington ilişkilerini de etkileyecek bir adım atarak, Ermenistan sınırını geçişlere ve ticarete açması olasılığı gündemde. Bush yönetimi, son dönemde Ankara’ya Ermenistan konusunda yeni bir stratejik vizyon geliştirmesi ve bunun ilk adımı olarak da sınırı açması yönündeki telkinlerini yoğunlaştırmıştı. AKP’den Washington’a yansıyan son mesaj ise, bu yönde bir adım atılmasının mümkün olduğu yolunda. 
     ABD’li yetkililer, Ermenistan ile ilişkilerin normalleştirilmesi konusunu son birkaç haftadır hemen her temasta gündeme getirdiler. Konu, son olarak Washington’da yönetim ve Kongre çevreleriyle temaslar yapan TBMM heyetine de iletildi. 
     Heyetin sözcüsü, AKP Genel Başkan Yardımcısı ve Ankara Milletvekili Reha Denemeç, "Bütün bölge ülkeleriyle olduğu gibi Ermenistan’la da ilişkilerin normalleştirilmesi yönünde adım atılması lazım. Bunda ticaret mutlaka önemli rol oynayacaktır" dedi. 
     Denemeç ayrıca, Washington’da "Amerikan Ermeni Assamblesi" adlı kuruluşla yaptıkları görüşme sırasında, Türkiye’nin doğu sınırındaki Ani Antik Kenti’nin ziyarete açılması talebinin geldiğini ve bu olasılığa da sıcak baktıklarını yansıttı. 
     

</TEXT>
</DOC>
