<DOC>
<DOCNO> 153558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo31.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da maç yayınları için özel televizyon... 
</HEADLINE>
<TEXT>

     İtalya 1. ve 2. Futbol Ligi kulüplerinin bağlı olduğu Kulüpler Birliği Lega Calcio , sadece maç yayınları için özel bir televizyon kanalı kurma kararı aldı. 
     Başkanlığını AC Milan Kulübü 2. Başkanı Adriano Gallini'nin yaptığı Lega Calcio'nun dün yaptığı toplantıda alınan karar gereği, ''Gioco Calcio'' adı verilen yeni televizyon kanalının 2003 Ağustos ayından itibaren çalışmalarına başlaması ön görülüyor. 
     İtalya'da şu anda maç yayın hakları, Avustralyalı ünlü medya patronu Murdoch'un sahibi olduğu paralı özel televizyonlar Tele ve Stream'in elinde bulunurken Lega Calcio'nun kuracağı televizyonun Murdoch'a rakip olacağı savunuluyor. 
     İtalya'da geçen yıl yayın haklarından dolayı bazı kulüpler ile televizyon şirketleri Tele ve Stream arasında anlaşmazlık yaşandığından 2002-2003 sezonuna geç başlanılmıştı. 
     1. ve 2. ligden toplam 38 kulübün üye olduğu Lega Calcio'nun 7.1 milyon Euro harcayarak yeni kurulacak televizyonun yüzde 10 hissesine sahip olacağı, geçen yıl bazı küçük kulüplerin kurduğu Plus Media Trading adlı şirketin hisselerin yüzde 25'ini alacağı ve kalan yüzde 65'in de şirket, banka gibi birçok kuruma bölüştürüleceği açıklandı. 
     İtalyan kulüp başkanları, televizyon kurulma kararı alınmasını ''tarihi bir olay'' şeklinde yorumladı. 
     Öte yandan Lega Calcio, 2003-2004 sezonda 1. ligin 31 Ağustos-16 Mayıs, 2. ligin de 30 Ağustos-6 Haziran tarihleri arasında oynanmasını kararlaştırdı. 
     




</TEXT>
</DOC>
