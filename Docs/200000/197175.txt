<DOC>
<DOCNO> 197175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun24.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulan arkadaşları uğurladı 
</HEADLINE>
<TEXT>

   İSTANBUL Milliyet 
   
   İngiltere Başkonsolosluğu'na yapılan saldırıda hayatını kaybeden güvenlik görevlisi Süleyman Aydoğan'ı son yolculuğuna patlamada kurtulan arkadaşları uğurladı. 12 yıllık evli olan Aydoğan'ın iki çocuğu vardı. 
   Kasımpaşa Büyük Camii'ne önce Aydoğan'ın çalışma arkadaşları geldi. Eşi Filiz Aydoğan uzun süre konsolosluk çalışanları tarafından sakinleştirilmeye çalışıldı. 
   
   Kızı fenalaştı 
   Aydoğan'ın ablası Canan Bağlı'nın ayakta durmakta zorluk çektiği gözlendi. Aydoğan'ın en yakın çalışma arkadaşı Ahmet Turan ise gözyaşları içinde tüm zamanlarının birlikte geçtiğini anlatarak, "Bu olaylar olmasaydı şimdi birlikte görevimizin başında olacaktık" dedi. Cenaze namazı sırasında babasının Türk bayrağına sarılı tabutuna sarılarak ağlayan Aydoğan'ın 11 yaşındaki kızı Tuğçe, fenalık geçirdi. 
   
   
</TEXT>
</DOC>
