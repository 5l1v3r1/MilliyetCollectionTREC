<DOC>
<DOCNO> 159575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur33.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Üniversitesi, gazete ilanıyla dekan arıyor... 
</HEADLINE>
<TEXT>

     Koç Üniversitesi, yeni kurulan Hukuk Fakültesi için gazete ilanıyla dekan arıyor. 
     Koç Üniversitesi Rektörü Prof. Dr. Attila Aşkar, bu yöntemi daha önce de kullandıklarını belirterek, ''Yeni bir uygulama değil. Daha önce de dekan arandığı zaman verdik. Ayrıca yasal zorunluluğumuz var. Öğretim üyesi aramak için, herkese eşit muamele olduğunu duyurabilmek için'' dedi. 
     Söz konusu ilandan önce de çeşitli arayışlar içinde olduklarını anlatan Prof. Dr. Aşkar, ''Umuyoruz bu ilanlar bir tepki getirecek ve müracaatlar olacaktır. Dekanın bir ay içinde belli olmasını umuyoruz'' diye konuştu. 
     Hukuk lisans programının 2003-2004 eğitim ve öğretim yılında başlamasının planladığını kaydeden Prof. Dr. Aşkar, amaçlarının Türkiye'nin hukuk alanında dünya ile etkileşimini sağlayacak iyi hukukçular yetiştirmek olduğunu bildirdi. 
     Bugün bir gazetede yayınlanan ilanda, Koç Üniversitesi Hukuk Fakültesi Dekanlığı için aranan özellikler şöyle sıralandı 
     ''Türkiye ve yurtdışında hukuk eğitimi ve araştırılması konusunda bilgili ve deneyimli, yöneticilik vasıfları yüksek, akademik ve profesyonel hukuk dünyasıyla etkileşim içinde, yeni fakülte olmanın getirdiği gereksinimlere cevap verebilecek, üstün düzeyde İngilizce bilen ve profesör unvanlı.'' İlanda, aday başvuruları ile aday ve önerilerin, Koç Üniversitesi Hukuk Fakültesi Dekan Arama Komitesi Başkanı Prof. Dr. Yaman Arkun adına ''Rumelifeneri Yolu, Sarıyer, 34450, İstanbul Türkiye'' adresi ile '' 90 212 338 15 48'' numaralı faksa yapılabileceği kaydedildi. 
     
</TEXT>
</DOC>
