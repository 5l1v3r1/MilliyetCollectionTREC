<DOC>
<DOCNO> 181027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko09.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye Temsilcisi Brekk Büyüme hedefi rayında gidiyor... 
</HEADLINE>
<TEXT>

     Uluslararası Para Fonu IMF Türkiye Temsilcisi Odd Per Brekk, son verilerin enflasyondaki düşüşün devam ettiğini ve yüzde 20'lik hedefin gerçekleştirilebileceğini gösterdiğini belirtti. 
     Brekk, yüzde 5'lik ekonomik büyüme hedefinin de ''rayında gittiğini'' söyledi. 
     Odd Per Brekk, Anadolu Ajansı muhabirinin sorularını yanıtladı. IMF'nin Türkiye'ye tanıdığı kredi borcu geri ödeme kolaylığı konusundaki soru üzerine, bu kolaylığın IMF'de 2000 yılının sonunda başlatıldığını ve bundan tüm üye ülkelerin faydalanma imkanı bulunduğunu hatırlattı. 
     Kredi borcu geri ödeme kolaylığının Türkiye'nin mali durumunu rahatlatarak kısa vadeli borç görünümünü geliştireceğini ifade eden Türkiye Temsilcisi Brekk, şöyle konuştu 
     ''Ekonomik programın hedeflerinin başarılmakta olduğunu görüyoruz. IMF'nin geri ödeme kolaylığı imkanı, Türkiye ekonomisindeki olumlu gelişmeleri güçlendirecek. Bu gelişmelerin, hükümete yüksek enflasyon zincirini kırmak ve daha yüksek bir büyüme sağlamak için mükemmel bir fırsat verdiğini görüyoruz. Bu çerçevede Başbakan Tayyip Erdoğan'ın güçlü program uygulamasına devam edileceği yönündeki son açıklamaları da cesaret vericidir.'' 
     
     FAİZ DIŞI FAZLA 
     Brekk, ''yüzde 6.5'luk faiz dışı fazla hedefi gerçekleştirilir mi'' sorusuna yanıt olarak, hükümetin yılbaşından bu yana kadar bütçe baskısı altında bulunduğunu, bunun ana kaynağının sosyal güvenlik finansmanındaki açık olduğunu belirterek, şöyle devam etti 
     ''Hükümet yüzde 6.5'luk hedefi tutturmak için, Temmuz sonunda GSMH'nin yüzde 0.7'si oranında ek kaynak sağlayıcı önlemler açıkladı. Fakat, yılın geri kalan kısmı için bundan sonra bütçedeki gelişmelere daha çok odaklanmak ve ihtiyaç halinde gerekli adımların atılması gereği vardır. Bu yüzde 6.5'luk hedefin tutturulması için gereklidir.'' Kamu borç durumunu güçlendirmek için, hükümetin 2004 yılı için GSMH'nin yüzde 6.5'i oranında kamu sektörü faiz dışı hedefini koyduğunun altını çizen Brekk, ''Açıkçası, 2004 yılında yüzde 6.5'luk hedefin tutturulması için, iddialı bütçe önlemlerinin alınması gerekecek. Biz, bu konuyu 6. gözden geçirmede hükümet yetkilileriyle görüşeceğiz'' dedi. 
     
     SOSYAL GÜVENLİK AÇIKLARI 
     Brekk, sosyal güvenlik açıklarını nasıl gördüğüne yanıt olarak, ''bu açığın, sosyal güvenlik sisteminin yapısından kaynaklandığını, sistemde gelirlerin yetersiz olduğunu, harcamaların da tam denetim altında tutulamadığını'' kaydetti. 
     Odd Per Brekk, ''ekonomik program, sosyal güvenlik katkılarını artırarak harcamaları daha iyi denetlemeyi, bunu yaparken de sosyal korunmaya muhtaç kesimleri korumayı amaçlıyor'' dedi. 
     Brekk, ''enflasyon düşüyor ama faizler aynı oranda düşmüyor, bunun nedeni nedir'' sorusuna da, hükümetin borç durumunun şu aşamada beklenildiği düzeyde gittiğini, reel faizlerin ise gerçekten halen yüksek düzeyde seyrettiğini bildirdi. 
     Brekk, ''reel faizlerin yüksek seyretmesinin nedeni, mali piyasalarda ekonomik programın seyri ve Irak'taki durum gibi dış olaylara karşı, azalmakla birlikte devam eden şüphelerden kaynaklanıyor. Programın kararlılıkla sürdürülmesi, mali piyasalardaki bu şüpheleri dağıtacaktır'' yanıtını verdi. 
     
     ABD YARDIMININ EKONOMİYE ETKİSİ 
     Brekk, ''ABD yardımı ekonomik programda ne düzeyde etkili olur '' sorusunu yanırlarken de, ''Bu yardım, şüphesiz hükümetin borç durumunu rahatlatacaktır. Fakat, uygulanan programın mali çerçevesi ABD yardımı olsa da olmasa da sürdürülebilecek durumdadır'' dedi. 
     IMF Türkiye Temsilcisi Brekk, Türk Lirasının ABD Dolarına karşı değer kazanmasın nasıl gördüğüne ilişkin soruya karşılık, üretimdeki büyüme ve genel ücretler düzeyine bakıldığında, bu değerlenmenin Türkiye'nin rekabet yapısı için herhangi bir sorun oluşturacak gibi görünmediğini, genel ihracat düzeyinin de olumlu bir trend içinde seyrettiğini ifade etti. 
     
     6. GÖZDEN GEÇİRME 
     ''6. gözden geçirme öncesinde gerekli adımlar atılıyor mu '' sorusu üzerine de Brekk şöyle konuştu 
     ''6. gözden geçirme öncesinde, bir çok alanda önemli ilerlemeler kaydettik. Kamu mali yönetimi ve denetim yasasının hazırlanması,, yeni bankacık düzenlemeleri ve müdahale edilen bankalara ilişkin mahkeme prosüdürünün hızlandırılması, Türk Telekom'un özelleştirilmesine yönelik hazırlıklar, 6. gözden geçirmenin önde gelen konuları olacaktır.'' Brekk, kamudaki ücret artışlarının programa etkisi konusunda ise ''Kamudaki işçi ücretlerine ilişkin anlaşma, beklenenden daha cömert bir anlaşma oldu. Fakat hükümet bunun yüzde 6.5'luk hedefi bozmaması için telafi edici önlemleri de almış bulunuyor'' karşılığını verdi. 
     
     YABANCI SERMAYE 
     Odd Per Brekk, ''Türkiye'ye niçin diğer gelişmekte olan ülkeler oranında doğrudan yabancı sermaye girmediği'' sorusunda karşılık, öncelikle Türkiye'ye kapasitesinin çok altında doğrudan yabancı sermaye girişi olduğunu belirtti. 
     Brekk, bunun nedenlerine gelince, öncelikle makro-ekonomik ve mali istikrardaki gelişmelerin, Türkiye'ye gelecek yatırımcıların risk algılayışını azaltacağını, ayrıca vergi sistemi, doğrudan yabancı sermaye yasası ve ticari düzenlemelerin iş ortamını geliştireceğini ifade etti. 
     Brekk, halihazırdaki durumda hemen bir iyileşmenin beklenmemesi gerektiğini belirtirken, ekonomik istikrar ve reformlardaki sürekliliğin, artan yatırımcı güveniyle birlikte, zamanla yabancı sermaye girişini hızlandıracağını sözlerine ekledi. 
     
</TEXT>
</DOC>
