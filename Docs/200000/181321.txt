<DOC>
<DOCNO> 181321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo24.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Saracoğlu'nda gazilere ve bedensel engellilere özel yer... 
</HEADLINE>
<TEXT>

     Fenerbahçe Kulübü, bedensel ve görme engelli taraftarlar ile gazilerin rahat maç izleyebilmeleri için, FB Şükrü Saracoğlu Stadı'nda özel yer ayırdı. 
     İlk kez gerçekleştirilen uygulamayla, bu taraftarlar için okul tribünü tarafında tel örgülerin arkası, 3 ayrı bölüm olarak düzenlenendi. Bedensel engelliler için ayrılan bölüme, tekerlekli sandalyeleriyle gelecekleri düşünülerek oturulacak yer yapılmadı. 
     Stat müdürü Mürşit Tarhan, görme ve bedensel engellilerle gaziler için Fenerbahçe Şükrü Saracoğlu Stadı'nda daha önce de 260-300 kişilik yer ayırdıklarını, yeni uygulamanın, bu taraftarların daha rahat maç izlemelerine yönelik olduğunu söyledi. 
     Engelli taraftarların daha önce saha kenarına alındığını, ancak top çarpabileceği endişesini taşıdıklarını ifade eden Tarhan, ''Stada girişlerinde de itiş-kakışlar nedeniyle sıkıntı yaşıyorlardı. Bu düzenlemeyle, daha rahat etmelerini sağlamış olacağız'' dedi. 
     Tarhan, kulüple daha önce yapılan protokol gereği, 30 görme engelli öğrencinin her maçta öğretmenleriyle birlikte stada alındığını, bu taraftarların karşılaşmayı izleyemeseler de maçın atmosferini yaşayıp, tribünlerin havasını soluyarak mutlu olduklarını kaydetti. 
     
</TEXT>
</DOC>
