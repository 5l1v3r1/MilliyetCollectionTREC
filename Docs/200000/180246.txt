<DOC>
<DOCNO> 180246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun27.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Erdoğan'ın ziyareti Türkiye'nin üyelik polemiğini canlandırdı" 
</HEADLINE>
<TEXT>

     Fransa'da yayınlanan Liberation gazetesi, ''Başbakan Recep Tayyip Erdoğan'ın Almanya ziyaretinin, bu ülkede Türkiye'nin AB üyeliğiyle ilgili polemiği tekrar canlandırdığı'' yorumunu yaptı. 
     ''Almanya Başbakanı Gerhard Schröder ile Bavyera Eyaleti Başbakanı Edmund Stoiber arasında Türkiye sıkıntısı'' başlığıyla verilen haberde, Schröder'in Türkiye'nin AB üyeliğini desteklerken, muhalefette yer alan Hıristiyan Sosyal Birlik Partisi CSU lideri Stoiber'in buna şiddetle karşı çıktığı hatırlatıldı. 
     Gazete, Stoiber'in ''Türkiye'nin AB üyeliğini tartışmak bile gereksiz'' şeklindeki açıklamasına yer verdi. 
     Haberde, Ankara'nın AB üyeliğinin, Almanya'da yaşayan 2 milyonu aşkın Türk vatandaşı göz önüne alınarak, iç politikada seçim malzemesi olarak kullanıldığı da belirtildi. 
     
</TEXT>
</DOC>
