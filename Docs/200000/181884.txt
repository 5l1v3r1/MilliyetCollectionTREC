<DOC>
<DOCNO> 181884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun18.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgün arifesindeki Arafat ve mücadele dolu yaşamı... 
</HEADLINE>
<TEXT>

     İsrail kabinesinin sürgüne gönderilmesi yönünde ilke kararı aldığı Filistin davasının önderi, Devlet Başkanı Yaser Arafat, 1929 yılında Kudüs'te doğdu. 
     Asıl adı Abdurrahman Abdürrauf El-Kudva olan Arafat, Arap dünyasında Ebu Ammar Kurucu takma adıyla tanınıyor. 
     Filistin Kurtuluş Örgütü FKÖ içindeki en büyük grup olan El Fetih'in kurucusu ve önderi Arafat, 1969'dan, bağımsız Filistin Devleti'nin temeli diye düşünülen Oslo Antlaşmasıyla oluşturulan Filistin Ulusal Özerk Yönetimi'nin kurulduğu 1993'e kadar, 24 yıl FKÖ Yürütme Kurulu'na başkanlık etti. 
     Varlıklı bir tüccarın 7 çocuğundan biri olan Arafat'ın annesi, anti-Siyonist hareketin öncülerinden Kudüs Başmüftüsü Hacı Emin El Hüseyni'nin akrabasıydı. 
     Arap-İsrail Savaşı'nın 1948 ardından ailesiyle göç ettiği Gazze'de ortaöğrenimini tamamladıktan sonra, Kahire Üniversitesi'nde inşaat mühendisliği öğrenimi gördü, Müslüman Kardeşler örgütü ile ilişkileri oldu. 
     Filistin Öğrenci Birliği'ni kuran Arafat, 1952-56 yılları arasında bu örgütün başkanlığını yürüttü. Öğrenciliği sırasında askeri eğitim de görerek, Mısır Ordusu saflarındaki Filistin Birliği'nde yer aldı, 1956 Arap-İsrail Savaşı'na katıldı. 
     Mısır'da bir süre inşaat mühendisliği yaptıktan sonra, Kuveyt'e geçerek kendi işini kuran Arafat, 10 Ekim 1959'da Ebu İyad Salah Halef ve Ebu Cihad Halil El Vezir gibi arkadaşlarıyla FKÖ'nün belkemiği El Fetih'i Filistin Ulusal Kurtuluş Hareketi kurdu. 
     Arafat, 1964'te düzenlenen gizli bir konferansta, silahlı mücadelenin başlatılmasını savunan kanadın içinde yer aldı, 1 Ocak 1965'te, İsrail hedeflerine karşı ilk askeri harekatı gerçekleştiren birliğe komuta etti. 
     
     1967 YILI 

     Mısır, Suriye ve Ürdün'ün, Haziran 1967'de İsrail karşısında bozguna uğraması üzerine, işgal altındaki Batı Şeria'da direniş hareketini örgütlemeye çalışan Arafat, Şeria Irmağı boyunca üsler oluşturarak gerilla savaşını yönetti. 
     Aynı yıl El Fetih sözcüsü olarak uluslararası kamuoyunun önüne çıkan Arafat, 1969'da Filistin Ulusal Konseyi'nin beşinci toplantısında, bütün Filistin gruplarını bir çatı altında toplayan Filistin Kurtuluş Örgütü'nün FKÖ kuruluşuna öncülük etti ve yürütme kurulu başkanlığını üstlendi. Arafat, Filistinli gerillaların Ürdün'ü terk etmeye zorlandığı ve yaklaşık 40 bin kişinin yaşamını yitirdiği iç savaşta 1970-71 Filistin kuvvetlerinin başında çarpıştı. Ürdün'den ayrıldıktan sonra da siyasal ve askeri merkezini Beyrut'a taşıdı. 
     FKÖ'nün bütün Arap devletlerince Filistin halkının tek yasal temsilcisi sayıldığı 1974'te, BM Genel Kurulu'na gözlemci olarak katıldı ve bir konuşma yapan Yaser Arafat, başta sosyalist ülkeler olmak üzere birçok ülkeyi ziyaret etti. Bu yıllarda, Filistin'deki silahlı mücadelenin uluslararası düzeydeki görüntüsünü değiştiren ve Filistin sorununa barışçı çözüm arayan usta bir diplomat olarak sivrildi. 1975-76 Lübnan İç Savaşı'nda Lübnan'a giren Suriye ordusunun saldırılarına karşı koydu. Lübnan'ın fiilen bölünmesi üzerine, Filistinlilerin denetiminde kalan bölgelerde FKÖ'nün gitgide devlet yapısı kazanması için çaba harcadı. 
     
     ARABULUCU USTA DİPLOMAT 

     Bu dönemde gittikçe artan siyasi ağırlığı sayesinde, Mısır ile Libya arasında 1977 , ABD Büyükelçiliği'nin işgal edilmesi üzerine İran ile ABD arasında 1979 ve İran ile Irak arasında 1980 arabuluculuk yaptı. Haziran 1982'de, şu anki İsrail Başbakanı Ariel Şaron'un savunma Bakanı olduğu dönemde Güney Lübnan'a giren İsrail'in Beyrut'u kuşatması sırasında, yaklaşık iki ay süren çetin bir direniş gösteren Arafat, diplomatik manevralarla zaman kazanarak, Filistin gerillalarının kenti boşaltmasını sağladı. Ardından Beyrut'tan ayrıldı ve Tunus'ta FKÖ'nün yeni merkezini kurdu. 1983'te Suriye ile FKÖ arasındaki uyuşmazlığın alevlenmesi üzerine, Şam'dan sınır dışı edildi. Aynı yıl El Fetih içinde Arafat'a karşı başlatılan ayaklanma, önderlik konumunu sarsmaya başladı. Uzun süreden beri arasının açık olduğu Mısır ile yeniden ilişki kurdu ve Filistin sorununa BM kararları çerçevesinde görüşmeler yoluyla barışçı bir çözüm bulunması doğrultusunda yoğun çaba içine girdi. 
     Ürdün ile barış masasına oturmayı kabul etmesine karşın, Kral Hüseyin'in son anda vazgeçmesiyle bu girişimi sonuçsuz kaldı. 
     Arafat, Filistin toprakları üzerinde Müslüman, Hıristiyan ve Musevilerin birarada özgürce yaşayabileceği laik ve demokratik bir Filistin Devleti'ni savundu. 
     FKÖ'nün 100'ü aşkın devletle diplomatik ilişki kurmasını sağlayan, Arap dünyasının ve uluslararası politikanın güç dengelerine uygun pragmatik bir çizgi izleyen Arafat, özellikle işgal altında yaşayan Filistin halkı içindeki saygınlığına dayanarak önderliğini korudu. 
     
     1984'TEN SONRA 

     Arafat, Filistin Ulusal Konseyi'nin 17, 18 ve 19. toplantılarında FKÖ Başkanı seçildi. 
     13 Eylül 1988'de Avrupa Parlamentosu Sosyalist Grubu'na hitap etti. 
     15 Kasım 1988 Filistin Bağımsızlık Bildirisi'ni yayınladı ve bağımsız Filistin Devleti'nin kuruluşunu ilan etti. 
     13 Aralık 1988 BM'nin Cenevre Genel Kurulu'nda konuştu. Esas BM karargahı Nem York'taki Genel Kurul'da konuşmasına, ABD vize vermedi. 
     30 Mart 1989 FKÖ Merkez Komitesi, Arafat'ı doğrudan ''bağımsız Filistin Devleti'nin Başkanı'' ilan etme kararı aldı. 
     13-14 Aralık 1989 Ortadoğu'da barış için Filistin barış girişiminin mızrağı oldu. Zaten bir yıl önce ABD'nin Başkan Ronald Reagan yönetimi, Tunus'ta sürgün hükümeti olarak çalışan FKÖ ile ''işlevsel esaslı diyalog kararı'' almıştı. 
     Arafat, 1990'ın Şubat ve Mayıs aylarında yine ABD'nin vetosu yüzünden İsviçre-Cenevre'de toplanmak zorunda kalan BM Güvenlik Konseyi toplantısına katıldı, kurula hitap etti. 
     
     BARIŞ YOLU DÖŞENİYOR 1993 

     Norveç'in başkenti Oslo'da yürütülen gizli müzakerelerin en iyi meyvesi olarak 13 Eylül 1993'te ilk Filistin-İsrail Barış Antlaşması'nı imzaladı. Arafat'ın giriştiği ''cesurların barış siyaseti'', kendisine, Kasım 1995'te fanatik Musevi'nin kurşunlarıyla ölen İsrail Başbakanı Yitzak Rabin ve bugünün İsrail Dışişleri Bakanı Şimon Peres'e 1994 Nobel Barış Ödülü'nü kazandırmıştı. 
     13 Eylül 1993'te Arafat, Gazze Şeridi ve Batı Şeria'nın bazı bölgelerinde Filistin'e özerklik tanıyan ilk geniş kapsamlı barış anlaşmasını Norveç'in başkenti Oslo'da imzaladı. Bu, çok önemli tarihi antlaşma, Kudüs'ün statüsü dahil, nihai statüde temelli barış antlaşmasını Mayıs 1999'a bırakan ''İlkeler Bildirisi'' başlığında toplanıyordu. 
     1991 yılında İspanya'nın başkenti Madrid'de başlatılan barış süreci, Oslo gizli görüşmeleri ve ABD hükümetinin katkılarıyla yaşama geçirildi. 
     12 Ekim 1993'te FKÖ Merkez Komitesi, Arafat'a Filistin Ulusal Özerk Yönetimi'nin Başkanı olarak, barış antlaşmasına bağlı ayrıca resmi sıfat kazandırdı. 
     14 Mayıs 1994 Özerklik anlaşmasının ayrıntılı planı, Mısır'ın başkenti Kahire'de, Arafat tarafından imzalandı. 
     28 Eylül 1995 ABD'nin başkenti Washington'da, birçok yerleşim biriminin Filistin Özerk Yönetimi'ne FÖY devredildiği ikinci kapsamlı özerklik anlaşmasını Rabin ile imzaladı. ABD ile Rusya, anlaşmanın resmi tanığı oldu. 
     20 Ocak 1996 İlk genel seçimle halk oyuyla da FÖY Başkanı oldu. 
     
     WYE, ŞARM EL ŞEYH ANLAŞMALARI 

     23 Ekim 1998 İsrail ile ABD-Washington yakınında, Maryland eyaletindeki Wye Plantation veya Wye River Anlaşması'nı imzalandı. Anlaşma, Batı Şeria'da uygulanmak üzere ''geçici nitelikli'' barış için toprak verilmesini öngörüyordu. 
     4 Eylül 1999 Şarm El Şeyh Dönemin İsrail Başbakanı Ehud Barak ile Arafat barış müzakerelerini yeniden başlattı. 13 Eylül'e kadar tam kapsamlı nihai barış anlaşmasının hazırlanması ve 1 yıla kadar bu anlaşmanın imzalanması ilkesi kabul edildi. İsrail askerlerinin çekilme takvimi belirlendi, Filistin'e liman yapma hakkı tanındı. 
     9 Mart 2000 Barak ve Arafat, Mısır'ın Kızıldeniz kıyısındaki sayfiye kenti Şarm El Şeyh'te buluştu, barış müzakereleri için yeni takvim belirlendi. 
     20 Temmuz 2000 Camp David'de ABD Başkan Bill Clinton'ın gözetiminde Arafat ve Barak, 9 günlük kapalı maraton zirve yaptı. Anlaşma çıkmadı, iki lider görüşmeleri sürdürme kararını koruduklarını söylediler. 
     
     İKİNCİ İNTİFADA 

     28 Eylül 2000 İkinci İntifada - İsrail muhalefetinin ''asker ve siyaset şahini'' bugünün Başbakanı Likud Birleşik Parti Genel Başkanı Ariel Şaron'un Kudüs'te Haremmüşşerif'i ziyaret etmesiyle ikinci Filistin İntifadası patlak verdi. 
     17 Ekim 2000 Arafat ve Barak, ABD Başkanı Bill Clinton'ın arabuluculuğunda Mısır'da yapılan Şarm El Şeyh zirvesinde ateşkes kararı aldılar, ancak karar uygulanamadı. 
     -29 Mart 2002 İsrail, Filistin lideri Arafat'ın 1994'de sürgünden döndüğünden beri en şiddetli saldırısını düzenleyerek, Filistin liderinin karargahının da bulunduğu Ramallah'a girerek Filistin yönetim birimlerini kuşattı. Arafat'ın karargahına tank ateşi isabet etti. İsrail askerleri, Arafat'ın muhafızlarıyla ''oda oda'' çatıştı. 
     İsrail, Filistinli militanları şiddete teşvik etmekle suçladığı Arafat'ı, ABD'nin de desteğiyle, o tarihten bu yana batı Şeria'nın Ramallah kentinde tecrit altında tutuyor. 
     
     ABBAS'IN BAŞBAKANLIĞI VE İSTİFASI 

     Filistin lideri Arafat, Şubat ayında, İsrail-Filistin barışı için çalışan ABD, AB, Rusya ve BM'nin temsilcilerinden oluşan Ortadoğu Dörtlüsü ile yaptığı görüşmeler sonucu başbakan atamaya karar verdiğini açıkladı. 
     Filistin liderinin bu açıklamasının ardından, bu görev için adı geçen adaylar arasında, Ebu Mazen olarak bilinen Mahmud Abbas'ın adı öne çıktı ve Arafat Abbas'ı 19 Mart'ta resmen Başbakan olarak atadı. 
     Ancak, Filistin parlamentosundan güvenoyu alan Abbas ile Arafat arasında hükümetteki bazı isimler konusunda başlayan gerginlik, zamanla yetki mücadelesine girince, Abbas geçen hafta sonu, 6 Eylül'de istifa etti. 
     Arafat, Abbas'ın yerine Filistin Meclis Başkanı Ahmed Kurey'i başbakan olarak önerdi. Kurey, Filistin liderinin başbakanlık önerisini kabul etti, ancak henüz parlamentonun onayını almadığını için görevi resmen üstlenmedi. 
     Bu arada Haziran ayında Filistinli gruplar İsrail'le geçici ateşkes ilan etti, ancak ateşkese rağmen İsrail'e yönelik saldırılar devam edince, İsrail'de Filistin topraklarındaki operasyonlarını yine sıkılaştırdı. 
     Son olarak İsrail'in Tel Aviv ve Kudüs kentlerinde Salı günü düzenlenen intihar saldırılarının ardından İsrail Başbakanı Ariel Şaron, bir İsrailli başbakanın ilk kez gittiği Hindistan'daki temaslarını yarıda keserek ülkesine döndü ve İsrail güvenlik kabinesini topladı. 
     Güvenlik kabinesi dün, ''barışın önünde önemli bir engel'' olarak nitelendirdiği Arafat'ı sürgüne göndermek için ilke kararı aldı. 
     
</TEXT>
</DOC>
