<DOC>
<DOCNO> 179038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur46.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin otomobiline tren çarptı.. 
</HEADLINE>
<TEXT>

     Bayındır İlçe Kongresi'nden dönen CHP İzmir Milletvekili Muharrem Toprak'ın otomobiline, ilçe çıkışındaki hemzemin geçitte tren çarptı. Toprak, kazadan yara almadan kurtuldu. 
     Muharrem Toprak yönetimindeki 35 EMN 78 plakalı otomobile, Bayındır İlçesi çıkışındaki hemzemin geçitte Ödemiş-İzmir seferini yapan tren çarptı. Toprak, kazayı yara almadan atlatırken, otomobilde büyük hasar meydana geldi. 
     Çevrede bulunanlar tarafından Bayındır Devlet Hastanesi'ne kaldırılan Toprak, yapılan muayenenin ardından, sağlık durumunun iyi olduğu gerekçesiyle taburcu edildi. 
     Bayındır İlçe Emniyet Müdürlüğü'nde kazayla ilgili ifade veren Toprak, daha sonra İzmir'e döndü. 
     
     ''YAVAŞ GİTMEMİN BÜYÜK FAYDASI OLDU'' 
     Muharrem Toprak, hemzemin geçitte çok sık kaza meydana geldiğini öğrendiğini belirterek, ''Çok yavaş gidiyordum. Hemzemin geçide geldiğimde, bir anda zeytin ağaçlarının arasından gelen treni gördüm. Kısa sürede karar vermek gerekiyordu ve direksiyonu kırdım. Kazayı maddi hasarla atlattım. Yavaş gitmemin çok büyük faydası oldu'' dedi. 
     
</TEXT>
</DOC>
