<DOC>
<DOCNO> 172503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun01.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un yeni simgesi "çıplak kovboy" Türkler'in de gözdesi... 
</HEADLINE>
<TEXT>

     New York'un ünlü Times Meydanı'na, ister kışın dondurucu soğuğunda, ister yazın bunaltıcı nemli sıcağında gelin, çizmesi, şapkası ve beyaz külotu dışında tamamen çıplak dolaşan meşhur sokak müzisyenini her zaman dinleyebilirsiniz. 
     Tiyatrolarıyla ünlü Broadway caddesi üzerinde 3 yıldan bu yana gitar çalarak turistlerden hergün yüzlerce dolar bahşiş toplayan ''Çıplak Kovboy'' Robert John Burck, Özgürlük Heykeli, Empire State Binası gibi kentin simgelerinden biri haline geldi. 
     Ağırlık çalışarak geliştirdiği vücudu ve sarı saçlarıyla sinema oyuncularını aratmayan Burck, özellikle kadınların büyük ilgisiyle karşılaştığını belirterek, kente gelen Türk turistlerin de kendisiyle fotoğraf çektirmeden ayrılmadıklarını söylüyor. 
     Arnold Schwarzenegger'ı andıran kaslı kollarıyla yaptığı gösteriyi izleyen turistlere ''Dolarlar çizmeye, külotta yer yok'' diyerek bahşiş isteyen ''Çıplak Kovboy'', günde ortalama 700 ila 1000 dolar topladığını belirtiyor. 
     ''Gösteri dünyasının en ünlüsü olma hedefine ulaştığını'' söyleyen Burck, New York gibi bir kentte gösteri yapmanın avantajıyla bütün dünyada artık yavaş yavaş tanınmaya başladığını belirtiyor. 
     Ohiolu ''Çıplak Kovboy'' internette açtığı ''www.nakedcowboy.com'' adresindeki web sitesiyle de küresel ününü pekiştirdiğini belirterek, ABD'nin ve dünyanın dört bir köşesindeki hayranlarından hergün yüzlerce mail aldığını kaydediyor. 
     Bir süre önce ''Cola Turka'' reklamı için Türk televizyoncuların kendisini kameraya aldıklarını anlatan Burck'un, kendi adını taşıyan internet sitesinde, bizzat kendisinin tasarladığı hediyelik eşyalar da satılıyor. Web sitesinde anlatılan vücut geliştirme tekniklerinin yanı sıra ''Çıplak Kovboy''un söylediği şarkılar da MP3 formatında indirilebiliyor. 
     ''İlk kez California sokaklarında gitar çalmaya başladığımda, sadece 1 dolar 7 cent toplamıştım, sonra bir arkadaşımın tavsiyesiyle üzerimde sadece külotla gösteri yapmaya başladım ve akşam dolarla eve döndüm, Çıplak Kovboy böyle doğdu'' diyen Burck, gösteri dünyasının ünlülerinden daha fazla çalıştığını savunuyor. 
     Adını tescilli marka haline getiren Burck'ün beyaz külotunda bugünlerde sadece Amerikan bayrağının mavi ve kırmızı renklerinde ''Çıplak Kovboy'' yazıyor. Siyasi duruma göre, külotuna Amerikan halkının nabzını tutan sloganlar yazan sokak müzisyeni Burck'ün, Irak savaşı sırasında sloganı ''Kahrolsun Saddam''dı. 
     
</TEXT>
</DOC>
