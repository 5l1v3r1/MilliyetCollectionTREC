<DOC>
<DOCNO> 196326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun24.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul saldırılarının Balkan bağlantısı araştırılıyor... 
</HEADLINE>
<TEXT>

     İstanbul'da iki sinagoga düzenlenen bombalı saldırıda kullanılan patlayıcıların nereden alındığının tesbit edilmesi için Türkiye, Bulgaristan ve Romanya İçişleri bakanlıklarının ortak bir çalışma başlattıkları bildirildi. 
     Bulgaristan'ın en yüksek trajlı gazetelerinden 24 Çasa'da yer alan habere göre, Bulgaristan İçişleri Bakan Yardımcısı Rumen Stoilov, Örgütlü Suçlarla Mücadele Servisi NSBOP Başkan Yardımcısı Venelin Velikov ve Sınır İstihbarat Müdürlüğü yetkililerinden oluşan bir heyet, önceki gün Türkiye'ye giderek konu hakkında Türk İçişleri Bakanlığı yetkilileriyle biraraya geldiler. 
     Haberde, görüşmelerde İstanbul'daki bombalı saldırı olayının ve Balkan ülkeleri üzerinden geçen yasadışı silah ve patlayıcı kaçakçılığının ayrıntılı olarak ele alındığı bildirildi. 
     Gazetenin haberinde, Romanya ve Bulgaristan istihbarat teşkilatlarının yasadışı silah ve patlayıcı kaçakçılığına adı karışan kişileri de sıkı takip altına aldıkları kaydedildi. 
     Haberde ayrıca, Türkiye'nin Münih Başkonsolosluğu kaynaklı gizli bir belgede, El Kaide örgütünün Romanya, Bulgaristan, Bangladeş, Suriye, Sudan ve Yemen'de 20 gün arayla benzer bombalı saldırılar düzenleneceğinin belirtildiği öne sürüldü. 
     
</TEXT>
</DOC>
