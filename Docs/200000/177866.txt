<DOC>
<DOCNO> 177866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur14.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
1300 devlet memuru alınacak... 
</HEADLINE>
<TEXT>

     İlk Defa Devlet Memuru olarak Atanacaklar İçin Seçme Sınavı DMS , Kamu Personel Seçme Sınavı KPSS , Kamu Personel Seçme Sınavı-Sağlık Bakanlığı KPSS-SB sınavlarının en az birinden geçerli puan alan adaylar arasından 1300 civarında devlet memuru alınacak. 
     Adaylar, tercih formlarını, 1-5 Eylül'de Öğrenci Seçme ve Yerleştirme Merkezi ÖSYM başvuru bürolarından alabilecekler. 
     ÖSYM'nin konuya ilişkin ilanı, Resmi Gazete'de yayımlandı. 
     Kamu kurum ve kuruluşlarına ilk defa atanmak isteyen adaylar, 2003 Kamu Kurum ve Kuruluşlarına İlk Defa Atanacaklar İçin Tercih Kılavuzu ile 2003 Tercih Formu'nu 1-5 Eylül 2003 tarihleri arasında il merkezlerinde ve Lefkoşa'da bulunan ÖSYM Sınav Merkezi yöneticiliklerinin açacakları başvuru bürolarından 3 milyon lira ödeyerek alabilecekler. Tercih formunu dolduran adaylar, 5 milyon lira yerleştirme ücretini Ziraat Bankası'na yatıracak. Adaylar, 5 Eylül Cuma günü mesai bitimine kadar formu, aldıkları ÖSYM başvuru bürolarına teslim edecekler. 
     Posta ile gönderilen tercih formları işleme alınmayacak. 
     
     ADAYLARA UYARI 
     2003 Tercih Formu'nu doldurarak ilk defa kamu kurum ve kuruluşlarına atanmak isteyen adayların, 17 Ekim 1999 ve 12 Aralık 1999 tarihlerinde yapılan İlk Defa Devlet Memuru olarak Atanacaklar İçin Seçme Sınavı DMS , 6-7 Temmuz 2002 tarihlerinde yapılan Kamu Personel Seçme Sınavı KPSS , 23 Kasım 2002'de yapılan Kamu Personel Seçme Sınavı-Sağlık Bakanlığı KPSS-SB sınavlarından en az birine girerek DMS'lerden en az 70 puan almaları veya diğer sınavların birinden ilgili puan türünde geçerli bir puana sahip olmalarının zorunlu olduğu kaydedildi. 
     Bu arada, adaylar, 7-8 Temmuz 2001 tarihlerinde yapılan Kurumlar İçin Merkezi Eleme Sınavı KMS sonuçları geçerliliğini yitirdiğinden, bu sınavın sonucu ile bu yerleştirme işlemlerine kesinlikle başvurmamaları konusunda uyarıldı. 
     2003 Tercih Kılavuzu'nda kadro sayısı 1300 civarında olacak. Bu kadar az sayıda kadro içinde adayların büyük bir kısmının başvurmasına olanak sağlayan kadro bulunmayabileceği uyarısı yapılan ilanda, bu nedenle, başvuru bürolarında adaylara kılavuz ve tercih formunu almadan önce ücretsiz olarak mevcut kadro çeşitlerini ve sayılarını gösteren bir liste verilecek. 
     Ayrıca, kadrolar ''www.osym.gov.tr'' internet adresinden de adayların incelemesine sunulacak. 
     Adaylara, bu listeyi dikkate almaları ve kendileriyle ilgili bir kadro yoksa, kılavuz ve tercih formlarını almamaları önerildi. 
     2003 Tercih Kılavuzu'nda yer alan her kadronun birden fazla koşulu bulunuyor. Adayların bu koşulları titizlikle incelemeleri, koşullarını karşılayamadıkları kadroları kesinlikle tercih formlarında göstermemeleri gerekiyor. 
     
</TEXT>
</DOC>
