<DOC>
<DOCNO> 183277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/siyaset/siy04.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Gümrük Birliği için onay gerekli 
</HEADLINE>
<TEXT>

   GÜVEN ÖZALP Brüksel 

   
   Avrupa Birliği AB Komisyonu, Türkiye ile KKTC arasında imzalanan gümrük birliği anlaşmasına ilişkin incelemelerini tamamladı. Komisyonun hukuk ve anlaşmalardan sorumlu birimlerinin yaptığı incelemeyle, bu anlaşmanın Türkiye ile AB arasında 1995'te imzalanan Gümrük Birliği anlaşmasına aykırı olduğunu sonucuna varıldı. Buna karşın AB sert tepki vermek yerine "düşük profilli" bir yaklaşım benimseyerek konuyu hasıraltı etme eğilimine girerken, bu tavırda Dışişleri Bakanı Abdullah Gül'ün açıklamaları ve anlaşmanın henüz onaylanmaması etkili oldu. 
   1995'teki anlaşma gereği Ankara, üçüncü bir ülkeyle bu tür bir anlaşma imzalamadan önce Brüksel'den onay almak zorunda. AB, anlaşmanın aykırılığına dikkat çekse de, Dışişleri tarafından kendilerine iletilen ve Gül'ün gündeme getirdiği "Bu anlaşma Meclis onayına sunulmayacak" söylemi nedeniyle konuyu büyütmemeyi planlıyor. 
   
</TEXT>
</DOC>
