<DOC>
<DOCNO> 197202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo07.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz tehlikesi 
</HEADLINE>
<TEXT>

   Gençlerbirliği, UEFA Kupası'nda zorlu Sporting Lizbon maçı için endişeye kapıldı. Youla, M'Bayo ve El Saka'ya Portekiz vizesi verilmemesi kulüpte paniğe yol açtı 
      NECMİ KEPÇETUTAN 

   
   Alarm verildi 
   UEFA Kupası ilk maçında 1 - 1 berabere kaldığı Sporting Lizbon ile 27 Kasım'da ikinci tur rövanş maçına çıkacak olan Gençlerbirliği'nin tadı kaçtı. Portekiz Büyükelçiliği'nin, Afrika asıllı oyuncular için başvurunun en az bir hafta önceden yapılması gerekçesini gösterip, Youla, El Saka ve M'Bayo'ya vize vermemesi büyük bir sıkıntı yarattı. Alarm veren Kırmızı - Siyahlı yönetim, bu sorunu çözmek amacıyla dört koldan çalışma başlattı. 
   
   UEFA'ya şikayet 
   GENÇLERBİRLİĞİ, Futbol Federasyonu aracılığı ile konuyu UEFA'ya bir şikayet dilekçesiyle bildirdi. UEFA da, Portekiz Futbol Federasyonu ve Portekiz Ankara Büyükelçiliği'ne bir yazı göndererek, vize konusunda gerekli kolaylığın sağlanması talimatını verdi. Üç oyuncudan Youla'nın Fransa vizesi olması nedeniyle Portekiz'e giriş yapabileceği, ancak El Saka ve M'Bayo'nun onay alamaması halinde rövanşa gidemeyeceği ifade edildi. 
   
   
</TEXT>
</DOC>
