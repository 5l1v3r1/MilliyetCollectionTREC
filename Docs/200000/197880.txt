<DOC>
<DOCNO> 197880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun11.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BU KÖŞE 'YAZ KÖŞESİ' BU KÖŞE 'KIŞ KÖŞESİ' 
</HEADLINE>
<TEXT>

      
   Marmaris ve Antalya'da deniz    KAAN KAYA DHA 
   Muğla'nın gözde turizm ilçesi Marmaris, dokuz günlük bayram tatiliyle hareketlendi. 9 günlük tatili değerlendirmek için büyük kentlerden Marmaris'e akın eden tatilciler tesisleri doldurdu. Otellerin hazırladığı bayram etkinliklerinde eğlenme ve dinlenme fırsatı bulan tatilciler için, mevsim normallerinin üzerinde seyreden hava sıcaklığı da büyük sürpriz oldu. Kasım ayı olmasına rağmen hava sıcaklığının 25, deniz suyu sıcaklığının da 17 - 18 derece olmasını fırsat bilenler soluğu denizde aldı. Deniz suyu sıcaklığının 17 derece olarak ölçüldüğü Antalya'da da vatandaşlar Konyaaltı plajını doldurdu. 
   
   Palandöken ve Uludağ'da kayak    TURGAY İPEK HÜSEYİN TÜCCAR DHA 
      Ramazan Bayramı için Palandöken Dağı'nı seçenler, bayram coşkusunu doyasıya yaşıyor. Gündüzleri kayak yapan tatilciler, geceleri de özel eğlencelere katılıyor. Polat Renaissance Oteli Genel Müdürü Ziya Cihan, "Ejder Zirvesi'nde yaklaşık bir metre kar var. Misafirlerimiz, en uzunu 19 kilometre olmak üzere 30 ayrı kayak pistinde istedikleri gibi kayak yapabiliyor" diye konuştu. Tatil için Uludağ'ı tercih edenler de Palandöken'dekiler kadar şanslı. Otellerin yüzde yüz dolu olduğu Uludağ'da tatilciler, hem güneşli havanın hem de karın tadını çıkarıyor. Kar kalınlığının 55 satimetre olarak ölçüldüğü Uludağ'da hava sıcaklığı 7 derece... 
   
   
</TEXT>
</DOC>
