<DOC>
<DOCNO> 182866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun14.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışverişin 72. dakikasına dikkat.. 
</HEADLINE>
<TEXT>

     Birlikte alışverişe çıkan çiftler, ilk 72 dakikada kavga etmiyor. 
     İngiltere'de yapılan bir araştırmanın sonucunu açıklayan uzmanlar, ilk 72 dakikanın ardından kadınla erkeğin mutlaka kavgaya tutuşacaklarını savundular. Uzmanlar, ''Bu sürenin sonunda çift mutlaka ayrılmalı ve alışverişi sürdüreceklerse bunu ayrı ayrı yapmalı. Ancak iş bittikten sonra buluşup evlerine birlikte dönmeli'' tavsiyesinde bulundu. 
     Kavganın en büyük nedenini erkeğin harcanan süreyi yeterli bulması, kadının en az yarım saat daha gezmek istemesinin oluşturduğunu belirten uzmanlar, elde ettikleri verilerin 2 bin çiftin alışveriş alışkanlıkları üzerine yapılan anketle ortaya çıkarıldığını bildirdi. 
     Araştırmayı yürüten Dr. Tim Denison, araştırma sırasında kadınla erkeğin ayrı ayrı ve birlikte yaptıkları alışveriş arasındaki farkları gözettiklerini ve sinirlerin gerildiği anları ve farklılıkları böyle tespit ettiklerini anlattı. 
     Dr. Denison'a göre, erkekler genelde ne istediklerini bilerek bir an önce alışverişi tamamlamak istiyor, kadınlar ise daha fazla gezmeyi ve vitrinler önünde zaman harcamayı seviyor. 
     
</TEXT>
</DOC>
