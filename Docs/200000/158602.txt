<DOC>
<DOCNO> 158602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/siyaset/siy01.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB seferberliği 
</HEADLINE>
<TEXT>

Meclis'te Avrupa Birliği konusunda genel görüşme açılması kabul edilirken, Dışişleri Bakanı, "Dönüşü olmayan bir yoldayız" dedi 
     ANKARA Milliyet 

     Dışişleri Bakanı Abdullah Gül, Türkiye'nin AB konusunda dönüşü olmayan bir yolda olduğunu belirterek, "40 yıllık sürecin sonunu iyi getirmeliyiz. İktidarı, siyasi partileri, medyası, sivil toplum örgütleriyle yeni bir seferberlik başlatıyoruz" dedi. 
     TBMM Genel Kurulu'nda, hükümetçe verilen önerge doğrultusunda AB konusunda genel görüşme açılması kabul edildi. Hükümet adına yaptığı konuşmada, AB'de Türkiye lehine olumlu bir konjonktür oluştuğunu, Türkiye'nin sorumluluklarını yerine getirmesi halinde 2004 ortalarında müzakerelere başlanacağını belirten Gül, şunları söyledi "Geçen dönem Türkiye'nin Avrupa'daki yerini tartışmaya açan bazı Avrupalı şahsiyetlerin AB'nin Türkiye'ye yakınlaşmasında katkısı olmuştur. Türkiye'nin üyeliğini arzu etmeyen olabilir. Önemli olan siyasi akımların nasıl düşündüğüdür ki, bunlar da Türkiye lehine tavır almaya başlamıştır." 
     Kopenhag kriterlerini yerine getirmiş bir Türkiye'yi AB'nin reddetmesinin felaket olacağının komisyon yetkililerince de dile getirildiğini vurgulayan Gül, "Artık, Türkiye'nin AB'ye ne zaman üye olacağı tartışılıyor. Türkiye'nin önünde 15 ay var gibi görünse de aslında 2 - 3 aylık bir süre kaldı" diye konuştu. 
     AKP'li İbrahim Özal, Türkiye'nin AB konusunda beklemeye tahammülü olmadığını belirtirken, CHP'li İnal Batu ise, AB ile ilişkilerde Türkiye'nin yeni tereddütler içine girmesinin tarihi bir yanlış olacağını vurguladı. 
     

</TEXT>
</DOC>
