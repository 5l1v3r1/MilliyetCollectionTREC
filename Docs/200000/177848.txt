<DOC>
<DOCNO> 177848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo17.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da savunma alarmı.. 
</HEADLINE>
<TEXT>

     Birinci Süper Lig'de ilk 2 hafta aldığı galibiyetlerden sonra Bursaspor maçında beraberlikle tanışan Galatasaray'da, savunma alarm veriyor. 
     Galatasaray, bu sezon ligde yaptığı ilk 3 hafta maçlarının tümünde de ilk golü yerken, rakiplerine de sayısız gol fırsatı tanıdı. 
     ''Cim Bom'', yaptığı karşılaşmalarda bir kez dahi ilk golü bulamazken, sürekli olarak yenilgiden kurtulmak için çaba harcamak zorunda kaldı. 
     Sarı-kırmızılılar, kendi sahasında yaptığı Diyarbakırspor maçının ilk yarısını yenik kaparken, ikinci yarıda Hakan Şükür'ün attığı gollerle galibiyete ulaştı. 
     Daha sonra deplasmanda yapılan Gaziantepspor maçında da ikinci yarının 64. dakikasında yenik duruma düşen Galatasaray, bu karşılaşmayı da Hasan ve Ali Lukunku'nun golleriyle kazanmasını bildi. 
     
     3. MAÇTA YENİLGİDEN GALİBİYETİ BAŞARAMADI 

     2 kez yenik durumdan gelip galibiyete ulaşan Galatasaray, eski futbolcusu Gheorghe Hagi yönetimindeki Bursaspor maçında ise aynı başarıyı yineleyemedi. 
     Diyarbakırspor ve Gaziantespor maçlarının tersine Bursaspor karşısında 2 kez yenik duruma düşen ''Cim bom'', genç Sabri'nin golüyle ancak beraberliği yakalayıp, yalnızca 1 puan alabildi. 
     
     BÜLENT YOK, POZİSYON ÇOK 

     Galatasaray, bu sezon Bülent Korkmaz'ın oynamadığı maçlarda kalesinde bol bol pozisyon verdi. 
     Sarı-kırmızılı ekibin Diyarbakırspor ile yaptığı lig maçında ilk yarıda Bülent Korkmaz oynamazken, bu devrede Galatasaray kalesi rakibine birçok gol pozisyonu olanağı tanıdı. Galatasaray savunması, Bülent'in oyuna girmesiyle toplarlandı. 
     Bülent, Bursaspor maçında da kırmızı kart cezası nedeniyle oynamazken, Galatasaray bu maçta da rakibi karşısında kalesinde çok sayıda pozisyon yaşayarak, taraftarlarını üzdü. 
     
</TEXT>
</DOC>
