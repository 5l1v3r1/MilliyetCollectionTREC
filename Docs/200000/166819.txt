<DOC>
<DOCNO> 166819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun27.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'tan Türkiye eki Türkiye ivme kazandı... 
</HEADLINE>
<TEXT>

     İngiltere'de yayımlanan ünlü günlük ekonomi ve siyaset gazetesi Financial Times, bugünkü sayısıyla 4 sayfalık Türkiye eki verdi. 
     ''Türkiye Özel Raporu'' adıyla verilen ekte, ''AB'ye katılma yürüyüşünün, Türkiye'nin reformlarına ivme kazandırdığı'' belirtildi ve hükümetin üyelik hedeflerine çok yaklaştığı, ancak bu noktada Yunanistan ile sorunların giderilmesinin de önem taşıdığı ifade edildi. 
     Türkiye'de 8 aylık hükümetin eski koalisyona göre reformlara çok daha hızlı giriştiği ve Türk halkının yüzde 80'inin AB üyeliği fikrine destek verdiği kaydedilen ekte, Yunanlı bir AB uzmanı olan ekonomist Loukas Tsoukalis'in ''Eğer Başbakan Recep Tayyip Erdoğan bu çok ciddi reformları yapmayı başarırsa, pek çok AB üyesini zor duruma sokacak, çünkü Yunanistan da artık AB üyelerine ardına saklanmaya ihtiyaç duydukları incir yaprağını sağlamayacak'' yolundaki sözleri aktarıldı. 
     Gazetenin ekinde, IMF'in, Türk ekonomisinin son aylarda güçlendiğine dair görüşüne yer verildi ve IMF'in şimdi yapısal reformların tamamlandığını görmek istediği belirtildi. 
     Türkiye'deki reformcuların, ''tek başına tam üyelik görüşmeleri sürecinin, 10 yıl bile sürse Türkiye'de toplumun ve ekonominin değişimine büyük fayda getireceğine'' inandıkları belirtilen gazetede, Türkiye'nin, görüşme süreci başlamadan önce, Yunanistan'la Kıbrıs ve kıta sahanlığı sorunlarından en az birini çözme yolunda ilerleme sağlaması gerektiği öne sürüldü. 

     
</TEXT>
</DOC>
