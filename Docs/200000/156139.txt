<DOC>
<DOCNO> 156139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun21.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya, Irak'ın orta kesiminde asker konuşlandıracak 
</HEADLINE>
<TEXT>

     Polonya'nın Irak'ta, öngörülenden daha küçük bir bölgeyi kontrol edeceği bildirildi. 
     Irak'taki 3 bölgeye, ABD öncülüğünde uluslararası askeri güç konuşlandırılması planı çerçevesinde, Polonyalı askerlerin Irak'ın kuzeyine yerleştirilmesi öngörülüyordu. 
     Ancak Polonya Savunma Bakanı Jerzy Szmajdzinski, bir radyoya yaptığı açıklamada, ülkenin güney-orta kesiminde, Bağdat ve Basra arasındaki, yerleşimin yoğun olmadığı ve daha küçük olan bölgeyi seçtiklerini söyledi. 
     Szmajdzinski, ''Amerikan ve İngiliz bölgesi arasında bulunacağız. Burası, erzak ve lojistik desteğin geleceği bölge olacak ve burada bizim için işbirliği yapmak daha kolay olacak. Hazırlıklara başlıyoruz'' dedi. 
     Bakan, Polonyalıların bulunacağı bölgenin Necef ve Kerbela kentlerini içereceğini söyledi. 
     Varşova, Polonyalı barış gücü askerlerinin yıllık tahmini 90 milyon dolarlık maliyetini karşılamasının güç olduğunu belirterek, Irak misyonunu finanse etmede ABD'den yardım istiyor. 
     Polonya'nın Irak'a 1500 ila 2200 asker göndermesi planlanıyor. 
     Polonya, ABD'nin Saddam Hüseyin rejimini devirme amacının en büyük destekçilerinden biriydi. 
     
</TEXT>
</DOC>
