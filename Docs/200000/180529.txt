<DOC>
<DOCNO> 180529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerin Eylül karnesi kırık 
</HEADLINE>
<TEXT>

     A Milli Futbol Takımı, bugüne dek eylül aylarında yaptığı 17'si resmi olmak üzere toplam 36 maçta, 12 galibiyet, 19 yenilgi ve 6 beraberlik aldı. 
     Bu ayda 20 ayrı rakiple karşılaşan milliler, rakip fileleri 46 kez havalandırırken, 67 golü de kendi ağlarında gördü. Ay-yıldızlı ekip, bu ayda en fazla Polonya 6 ile mücadele etti. Bu ülkeyi Macaristan 4 ve Bulgaristan 3 ile yapılan maçlar izledi. 
     
     EN'LER 
     A Milli Takım, eylül aylarında resmi maçlardaki en farklı skorlu galibiyetini Kuzey İrlanda karşısında 3-0'lık skorla elde etti. Milliler, resmi maçlardaki en farklı skorlu yenilgilerini Polonya önünde 5-1 ve eski SSCB karşısında da 4-0 ile aldı. 
     Özel maçlardaki en farklı skorlu üstünlüğünü İran'a karşı4-0'lık sonuçla elde eden milli takım, Polonya'ya 6-1, Macaristan'a 5-0 yenilerek en farklı skorlu yenilgilere imza attı. 
     Bu arada milliler, 1931 yılındaki Bulgaristan maçından sonra 1963 yılındaki Polonya karşılaşmasına dek tam 32 yıl eylül ayında hiç maç yapmadı. 
     
     6 EYLÜL'DE YENİLGİ YOK 
     Ay-yıldızlılar, bundan önce 2 kez 6 Eylül günü rakipleriyle karşı karşıya geldi. 
     Milliler, eski SSCB Ümit Milli Takımı ile 6 Eylül 1984'de Antalya'daki özel maçta sahadan 2-1'lik üstünlükle ayrıldılar. 
     Macaristan ile 6 Eylül 1995'de İstanbul'da yapılan resmi maçta da A Milli Takım, rakibi karşısında 2-0'lık üstünlük sağladı. 
     
</TEXT>
</DOC>
