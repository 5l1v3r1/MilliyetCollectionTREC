<DOC>
<DOCNO> 174905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/ekonomi/aeko.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hortum'u dünya literatürüne soktuk 
</HEADLINE>
<TEXT>

   Bugüne kadar kamu kesimiyle özdeşleşen zimmet suçuna, Türkiye'nin önerisiyle BM'nin son toplantısında özel sektör de eklendi. Böylece banka hortumlayan zimmetten yargılanabilecek 
      NEDİM ŞENER 
   
   Son üç yılda el konulan ve sahipleri tarafından hortumlanan 20 banka yüzünden 25 milyar dolar fatura ile karşı karşıya kalan Türkiye, "özel sektörde zimmet" suçunu uluslararası yolsuzluk suçları arasına sokturmayı başardı. Bugüne kadar tüm dünyada sadece kamudaki zimmet yolsuzluk sayılırken artık özel sektör zimmet suçu da yolsuzluk suçu olacak. 
   Bir buçuk yıldır Avusturya'nın Viyana kentinde yapılan oturumların altıncısı cuma günü tamamlandı. 190 ülkesinin katıldığı "Birleşmiş Milletler BM Uluslararası Yolsuzluğa Karşı Mücadele Sözleşmesi" görüşmeleri katılan Türkiye heyetinden Başbakanlık Teftiş Kurulu Başmüfettişi Bülent Tarhan'ın önerisiyle "Özel sektörde zimmet" başlıklı madde mali skandallarla sallanan ABD ve Japonya başta olmak üzere birçok ülkenin desteğiyle sözleşmeye ve uluslararası hukuk terminolojisine girdi. Bugüne kadar tüm dünyada "zimmet" suçu yalnızca devlet - kamuyla ilişkilendirilirken, bundan böyle özel sektörde zimmet yolsuzluk suçu sayılacak. 
   
   Yurtdışında da rahat yok 
   Türkiye'nin teklifi Uluslararası Yolsuzluğa Karşı Mücadele Sözleşmesi'nin 32'inci maddesinde yer alacak. 2002 yılının mart ayından bu yana hazırlıkları süren sözleşmenin son durumu ile ilgili BM Viyana Bölümü Başkanı Antonio Maria Costa bugün pazartesi bir basın toplantısı ile açıklama yapacak. Aralık ayında da Meksika'da sözleşmenin imza konferansı gerçekleştirilecek. 
   Böylece tüm dünyada artık banka hortumlayanlar "zimmet" suçundan yargılanabilecek. Böylece sözleşme gereği yurtdışına çıkarılan paralar ile suçlular ülkelerine iade edilecek. Türkiye görüşmelere, Aydın Şahinbaş Baskanlığında, Başbakanlık Teftiş Kurulu Başmüfettişi Bülent Tarhan, Viyana BM Daimi Temsilciliği Hukuk Müşaviri Tufan Hobek, Emniyet Genel Müdürlüğü'nden Ufuk Rafet Önder ve Hakan Kırmacı'ndan oluşan bir heyetle katıldı. 
   
   Batılı ülkeler paraları vermek istemiyor    Bazı batılı ülkeler anayasalarını gerekçe göstererek bazı suçların yolsuzluk suçu olarak kabul edilmemesini istiyor. Toplantılarda, genellikle sırdaş bankacılığın merkezi olan İsviçre yanında bazı ülkeler bu konuda başı çekerken, paraların iadesi konusunda çekimser davrandı. 
   Türkiye'nin de aralarında olduğu bir grup ülke ise bazı suçların seçimli olmasını isteklerine olumlu yaklaşırken, bunun karşılığında adli yardımlaşmanın karara bağlanmasını istedi. Türkiye'nin önerisine Asya, Afrika ve Güney Amerika ülkelerinin destegini aldı ve gayrı resmi çalısma grubunun başkanlığına Türkiye getirildi. Toplantıda, Türkiye'nin önerisi şöyle oldu "Bir ülke herhangi bir fiili yolsuzluk suçu olarak kabul etmeyebilir ama suç kabul eden ülkenin adli yardım taleplerini, ve bu arada, suçluların ve kaçırılan suç gelirlerinin iadesi taleplerini kabul etmelidir." 
   
   Tarhan İç hukukta düzenleme gerekecek    Avusturya'daki görüşmelere katılan ve 'Özel sektörde zimmet' suçu ile ilgili önerinin sahibi Başbakanlık Teftiş Kurulu Başmüfetişi Bülent Tarhan, Uluslararası Sözleşme ile 'özel sektörde zimmet' konusunda iç hukukta düzenleme yapılması gerektiğini söyledi. Zimmet suçu Türk Ceza Kanunu'nun 202'nci maddesinde şöyle tanımlanıyor 
   "Görevi sebebiyle kendisine tevdi olunan veya muhafaza, denetim veya sorumluluğu altında bulunan para veya para yerine geçen evrak ve senetleri veya diğer malları zimmetine geçiren memura altı yıldan oniki yıla kadar ağır hapis ve meydana gelen zararın bir misli kadar ağır para cevazı verilir.' Bu suçun özel sektör için de uygulanması gerektiğini belirten Tarhan, 4208 sayılı Karapara Yasası'nda da zimmetin karapara suçu sayılmadığını vurguladı. Tarhan, bunun da düzenlenmesi gerektiğini sözlerine ekledi. 
   
   
</TEXT>
</DOC>
