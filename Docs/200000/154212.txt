<DOC>
<DOCNO> 154212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun12.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta silah pazarları can alıyor... 
</HEADLINE>
<TEXT>

     Irak'ın başkenti Bağdat'ta silah pazarları birçok kişinin ölmesine ve yaralanmasına neden oluyor. 
     Başkentte kurulan bu pazarlarda her türlü silah, kurşun ve silah malzemesi satılıyor. 
     Amerikan askerlerinin gözü önünde satılan silahları satın almak isteyenler, silahların kontrolünü kalabalık içinde yapıyor. 
     Silahı denemek için havaya açılan ateş sonucu, insanlar ölüyor ya da yaralanıyor. 
     El Tavra ve Taribiyye semtlerinde kurulan bu pazarlarda, satılan silahlardan atılan kurşunlar sonucu bugün 2 kişi öldü, 3 kişi de yaralandı. 
     Bu arada, geçen ayın başından bu yana Bağdat'taki Sheraton ve Filistin Meridyen otellerini kuşatan Amerikan askerleri, bugün otellerin çevresinden çekilmeye başladı. 
     Otellerin çevresinde az sayıda Amerikan askeri ve 4 tank kaldı. 
     Amerikan askerlerinin çekilmesinden sonra, Iraklılar iş bulma umuduyla bu otellere akın ettiler. Ancak otellerin personeli halkın içeri girmesini engelledi. 
     




</TEXT>
</DOC>
