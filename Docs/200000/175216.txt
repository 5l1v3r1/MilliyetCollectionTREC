<DOC>
<DOCNO> 175216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun23.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci öldüren ABD askerlerine ''meşru müdafaa'' kararı 
</HEADLINE>
<TEXT>

     ABD'nin, Irak'ta Nisan ayında Bağdat oteline ateş açan Amerikan güçlerinin Ukraynalı bir gazeteciyi öldürmesinin ''meşru müdafaa'' olduğuna ilişkin soruşturma sonucunu Ukrayna'ya ilettiği bildirildi. 
     Ukrayna Dışişleri Bakanlığı sözcüsü Marksan Lubkivskyi, Amerikalı yetkililerin Kiev'e, olayla ilgili soruşturmalarının sonuçlandığını ve soruşturmanın, Amerikan askerlerinin meşru müdafaada bulunduğunu gösterdiğini bildirdiğini kaydetti. 
     Ukraynalı gazeteci Taras Protsyuk 35 , gazetecilerin görev yaptığı Bağdat oteline açılan Amerikan tank ateşinde İspanyol bir kameramanla birlikte ölmüştü. 
     Lubkivskyi kendilerine, Amerikan soruşturmasında, ateş açan tanktaki askerlerin, otelden silahlı bir kişinin Amerikalılara karşı açılan ateşleri koordine ettiği yönündeki haberler üzerine meşru müdafaada bulunduğu sonucuna varıldığının belirtildiğini söyledi. 
     Kiev'deki ABD Büyükelçiliği yetkilileri de, soruşturma sonucunun Ukraynalı yetkililere iletildiğini söyledi, ancak ayrıntı vermedi. 
     
</TEXT>
</DOC>
