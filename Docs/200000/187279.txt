<DOC>
<DOCNO> 187279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko27.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Orman Çiftliğine 1 milyon fidan dikilecek... 
</HEADLINE>
<TEXT>

     Çevre ve Orman Bakanlığı, Atatürk Orman Çiftliği AOÇ arazisinin ağaçlandırılması için 1 milyon fidan dikecek. 
     AOÇ'nin arazisinin ağaçlandırılmasına ilişkin protokol, bugün, AOÇ'de bulunan Atatürk Evi Müzesi'nin önünde, Tarım ve Köyişleri Bakanı Sami Güçlü ile Çevre ve Orman Bakanı Osman Pepe tarafından imzalandı. 
     Pepe, protokol töreninde yaptığı konuşmada, Cumhurbaşkanı Ahmet Necdet Sezer'in himayesinde gerçekleştirilecek proje kapsamında AOÇ'ye 6-8 yaşlarında boylu fidan dikileceğini bildirdi. Toplam tutarı 10 trilyon lira civarında olan proje için bütçeden kaynak ayrılmadığını, tamamının gönüllü kuruluşların bağışlarından karşılanacağını açıklayan Pepe, ilk fidanın, Cumhurbaşkanı Sezer tarafından, Cumhuriyetin 80'inci yılı etkinlikleri kapsamında 29 Ekim'de dikileceğini kaydetti. 
     Fidan dikiminin gelecek yıl ilkbaharda tamamlanacağını kaydeden Pepe, ''Gönüllü kuruluşların, şahısların yapacakları katkılarla gerçekleştirilecek proje konusunda, Cumhurbaşkanlığı diğer kuruluşlara örnek olacak. Yeterli finansmanın sağlanacağına inanıyorum'' dedi. 
     Bakanlık olarak Türkiye'nin ağaçlandırılmasına dönük her türlü projeyi desteklediklerini kaydeden Pepe, bu yıl 108 bin hektar alanın ağaçlandırılmasını öngördüklerini belirterek, ''Bozuk orman alanları başta olmak üzere Hazine arazilerini de tahsis ederek, özel ağaçlandırmanın başlangıcını da yaptık'' diye konuştu. 
     Ağaçlandırma çalışmaları nedeniyle 100 bin işçiye 6 ay süreyle istihdam sağladıklarını da kaydeden Pepe, kaynakların iyi kullanılmaması, toprakların korunmaması halinde, global ısınmanın da etkisiyle, gelecek 50 yıl içinde Türkiye'nin önemli bir kısmının çöl olabileceğine dikkat çekti. 
     
     TARIM VE KÖYİŞLERİ BAKANI GÜÇLÜ 
     Tarım ve Köyişleri Bakanı Sami Güçlü de protokol imza töreninde yaptığı konuşmada, Atatürk'ün hediyesi 33 bin dekarlık AOÇ arazisinin Ankara için büyük bir şans olduğunu belirterek, bu arazilere yönelik tecavüzlerin önlenmesi için, kim olursa olsun ilgililerin üzerine kararlılıkla gidileceğini söyledi. 
     Bu kapsamda, geçen yıl Kasım ayından beri 50 dava açıldığını bildiren Güçlü, AOÇ'nin idari ve mali yönden daha da güçlendirilmesi için, ilgili örgütlerin, kurum ve kuruluşların da görüşünü alarak bir yasa hazırladıklarını açıkladı. 
     AOÇ'yi Atatürk'ün vasiyeti doğrultusunda düzenlemek ve sorunlarını çözmek üzere, ilgili kurum ve kuruluşların katkısı ile bir plan üzerinde çalıştıklarını da anlatan Güçlü, herkesi tatmin edecek bir sonuç elde etmek için, bu konuda gerekirse uluslararası bir yarışma da açılabileceğini ifade etti. 
     Çevre ve Orman Bakanlığı ile birlikte yürütülecek AOÇ'nin ağaçlandırılması projesi kapsamında 6 bin 300 dekar alana fidan dikileceğini ifade eden Güçlü, projenin gerçekleşmesi için tüm kurum ve kuruluşlara, Ankara ve AOÇ dostlarına katkıda bulunmaları çağrısında bulundu. 
     Bakan Güçlü, AOÇ araziler içinde bulunan ancak başka kuruluşlara tahsil edilen arazilerin özelleştirme kapsamında özel kuruluşlara satışına izin verip vermeyecekleri konusundaki bir soru üzerine de buna kesinlikle izin vermeyeceklerini, miras ile ilgili hukukun da buna aykırı olduğunu söyledi. 
     Protokolün imzalanmasından sonra, iki bakan Atatürk Evi Müzesi'ni gezdi. 
     
</TEXT>
</DOC>
