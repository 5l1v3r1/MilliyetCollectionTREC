<DOC>
<DOCNO> 186202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun23.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush, Irak'a saldırı kararını savundu 
</HEADLINE>
<TEXT>

     ABD Başkanı George Bush, Merkezi Haberalma Örgütü CIA danışmanı David Kay'in Irak'ın kitle imha silahlarıyla ilgili raporunun, Saddam Hüseyin'in uluslararası topluluğu aldattığını ve dünya için bir tehlike olduğunu ortaya koyduğunu söyledi. 
     Bush, yaptığı açıklamada, Irak'a saldırı kararının haklı olduğunu bir kez daha yineleyerek, Kay'in raporunun, Bağdat'ın konvansiyonel olmayan silahlar geliştirdiğine dair kanıt sağladığını söyledi. 
     ABD Başkanı, raporun ''Saddam'ın, silahsızlanmaya ilişkin BM kararlarını ihlal ettiğini gösterdiğini'' belirtti. 
     Kay'in raporunda, Irak'ta kitle imha silahı bulunamadığı, ancak bu konuda BM denetçilerine bildirilmemiş teçhizat ve faaliyet olduğunun saptandığı belirtilmişti. 
     
</TEXT>
</DOC>
