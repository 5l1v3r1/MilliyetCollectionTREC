<DOC>
<DOCNO> 179319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun11.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Büyükelçisi Şaron ''serseri'', İsrail ''paranoyak''... 
</HEADLINE>
<TEXT>

     Yediot Aharonot gazetesi, Fransa'nın Tel Aviv'e atanan Büyükelçisi Gerard Araud'nun İsrail Başbakanı Ariel Şaron'a ''serseri'', İsrail'e de ''paranoyak ülke'' yakıştırmasında bulunduğunu iddia etti. 
     Yediot Aharonot gazetesinden muhabir Boaz Bismuht, Fransa'nın başkenti Paris'te Dışişleri Bakanlığı'nda verilen bir resepsiyonda Araud'nun bu konuşmalarını yaptığını, kendisinin de konuşmaları dinledikten sonra Araud'ya kartvizitini uzattığını, bunun üzerine de Araud'nun ''Tabii bunları yazma niyetinde değilsinizdir'' dediğini söyledi. 
     Bismuht, Araud'nun daha sonra kendisine ''Bu bir mülakat olsaydı bunları söylemezdim. Bu, Fransa'nın eski iki büyükelçisiyle birlikte yaptığımız özel bir sohbet. İsrail hakkında 'paranoyak' kelimesini ülkenin yaşadıklarını gözönüne alarak paranoyak hale geldiğini kast edip, klinik anlamda, tıbbi anlamda kullandım'' dediğini anlattı. 
     Muhabir ayrıca, atanan büyükelçinin İsrail ile Fransa'daki Yahudi cemaati arasındaki bağların çok güçlü olduğunu söylediğini belirtirken, gazete, Araud'nun aslında Fransa Dışişleri Bakanlığı'nda İsrail yanlısı olarak bilindiğini ve 20 yıl önce de İsrail'de görev yaptığını yazdı. 
     İsrail devlet radyosu, bu haber üzerine İsrail Eğitim Bakanı Limor Livnat'ın görüşünü sordu. Bakan Livnat, ''Eğer bu diplomat gerçekten bunları söylediyse güven mektubunu imzalamamamız gerekir. Ancak ne dediğini teyit etmek gerekir'' dedi. 
     Tel Aviv'deki Fransa Büyükelçiliği maslahatgüzarı Michel Miraillet ise ''Bu olayla ilgili yapacak yorumumuz yoktur'' demekle yetindi. 
     
     ARAUD YALANLADI... 

     Fransa'nın Tel Aviv'e atanan Büyükelçisi Gerard Araud, İsrail Başbakanı Ariel Şaron'a ''serseri'', İsrail'e de ''paranoyak ülke'' yakıştırmasında bulunduğu iddialarını yalanladı. 
     Fransa Dışişleri Bakanlığı sözcüsü Herve Ladsous, yaptığı kısa açıklamada, ''Gerard Araud, İsrailli gazetecinin İsrail Devleti ve Başbakanı hakkında sarf ettiğini iddia ettiği sözleri söylemediğini resmi şekilde belirtir'' ifadesini kullandı. 
     Yediot Aharonot gazetesinden muhabir Boaz Bismuht, Fransa'nın başkenti Paris'te Dışişleri Bakanlığı'nda verilen bir resepsiyonda Gerard Araud'nun İsrail Başbakanı Ariel Şaron'a ''serseri'', İsrail'e de ''paranoyak ülke'' yakıştırmasında bulunduğunu iddia etmişti. 
     
</TEXT>
</DOC>
