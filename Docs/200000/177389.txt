<DOC>
<DOCNO> 177389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/altan.html </URL>
<DATE> 2003/08/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Darmadağınık boncuklar, renk renk, boy boy... 
</HEADLINE>
<TEXT>

   
   Önceki akşam TV'den, Ankara 19 Mayıs Stadı'ndaki Milliler - Moldova özel maçını izlerken belleğimin, o stadyumla ilgili karmakarışık anılar albümü de rüzgarlanıp, kendiliğinden bir o yana, bir bu yana çevirmeye başladı sayfalarını. 
   Söz aramızda, bendeniz futboldan pek anlamam, daha doğrusu - Doğan Koloğlu'yla uzun okul yılları ve ayrıca ortak hapishane yıllarıyla da damıtılmış olan dostluğumuza rağmen - hiç anlamam ama Moldova takımı da, maç öncesi sık sık tekrarlandığı gibi, ıslak pöstekiye benzeyen, ruhsuz, cansız, sünepe bir takım değildi... 
   Gerçi bizim Milliler, 2 - 0'lık bir zaferle bitirdiler maçı ama, Moldova ile eşdeğer bir görünüm yaratmış olmanın, çok da ötesine geçemediler. 
   
   1946 - 1959 yılları arası... Babamın memuriyetinin Ankara'da olmasından ötürü, bendenizin de, İstanbul'da liseyi bitirdikten sonra, hem fakülteye, hem gazeteciliğe, hem yazıya, hem çevirmenliğe Ankara'da başladığım ve yaşam okyanusunu, yüzme bilmeden kulaçlamaya giriştiğim yıllar... 
   Ankara Tıp Fakültesi hocalarından ve Ulus gazetesi haftalık yazarlarından, "psikopatoloji" uzmanı Prof. Dr. Rasim Adasal, sade dört dörtlük bir maç tutkunu değil, adeta bir maç divanesiydi. 
   Hangi takımı tutardı bilmiyorum. Ne var ki, Ankara'da oynanan hiçbir maçı kaçırmazdı. 
   Bazen ben de giderdim maça. Tribünde yan yana otururduk. Öyle tıka basa bir seyirci yoğunluğu olmazdı. 
   Ve takımların rakip kaleye doğru başlayan hücumlarında, Rasim Adasal ayağa fırlar, o koyu Giritli şivesiyle 
   - Hadi vur, ver pasini... Ne yapiyor bu çocük... Yoktür iş bu çocükda, diye bana doğru dönerek yüksek sesle söylenirdi. 
   Pozör olmayan, olduğundan fazla görünme havalarına girmemiş, kendi alanında önemli eserleri bulunan, değerli bir dost ve maç sevdalısıydı Prof. Dr. Rasim Adasal... 
   
   Tüm Türkiye'den dinlenen tek radyo, Ankara Devlet Radyosu'ydu. Ankara Radyosu'nun önemli maçları anlatan ünlü isimleri vardı örneğin Muhteşem Öksüzcü bunlardan biriydi. 
   Çok daha önceki dönemlerde, bir çeşit deneme yayınları yapan İstanbul Radyosu da gerek maç, gerek çeşitli spor karşılaşmaları, gerek sohbet saati programlarında mikrofon başına geçen, adeta tarihsel ve aşılamayacak ünlülerle doluydu... 
   Maç anlatımlarında, zarafet harikaları yaratırdı Sait Çelebi... 
   Sohbet saatlerinde, eşine menendine bir daha kolay rastlanmayacak bir konuşmacıydı Selim Sırrı... O Selim Sırrı ki, İsveç jimnastiğini getirmişti Türk eğitimine... 
   Boks ve güreş karşılaşmalarının muhteşem sunucusu Eşref Şefik... O Eşref Şefik ki, daha 1939'da, Türk futbol takımlarında da yabancı oyuncuların oynatılmasına izin verilmesini önermişti. 
   Eski İstanbul Radyosu'nun ünlü konuşmacılarından bir bölümü, sonradan Ankara Radyosu'nun kadrolarına da geçtiler. 
   
   Önceki akşam Milliler - Moldova maçının Ankara'da 19 Mayıs Stadı'nda oynanmasıyla, neler neler kıpırdamadı ki, eski yılların kaybolup gitmiş dünyalarında... 
   O eski dönemlerde artık iyice çağdaşlaştığımız, yeryüzünde cümle alemin bize hayran olduğu inancı, dopinglenirdi her fırsatta, her yerde radyolardaki haber saatlerinde de, okullardaki tüm derslerde de... 
   Ve kimsecikler, Türkiye'nin kendine özgü ekonomik verilerini örneğin adam başına düşen ulusal gelir dağılımındaki çarpıklığı itfaiye örgütünün bilançosunu yargı kadroları ve mahkeme binaları açısından, ne durumda bulunduğumuzu bilmezdi... 
   Bunları kurcalamaya kalkmak, en azından resmi sorgulanmayı gerektirecek bir suçtu. Sadece bir övünme vardı, bol bol bir övünme... 
   
   Futbolda da, uluslararası karşılaşmalar, aşırı hamasi bir dille anlatılırdı mikrofonlardan... 
   Ve yabancı hakemler, hep hakkımızı yerler, hep yabancı takımı tutarlardı. Çünkü onlar da, yabancıydı ve yabancılar elbet de, Türk düşmanıydı. Tarihte az mı yenmiştik onları canım .. 
   O dönemlerdeki medyanın temel ve dogmatik, tartışma dışı ortak gergefi Türkler ve yabancılar ayrımı üstüne halkalanmıştı. Yabancılar, genellikle asla Türklerden yana olmazlardı. Ve kazara dış dünyada Türklerle ilgili bir övgü olursa, "onlar bile bize artık hayran oluyorlardı"... 
   
   "Hazine'den geçinenler", "çıplak hayattan geçinenler" "yönetenler", "yönetilenler" "işverenler", "emekçiler" "köy sahibi toprak ağaları", "köylüler, marabalar" ayırımları yasaklıydı. 
   Eksisi artısıyla, etkisi tepkisiyle objektif tarihsel analizler yapmak bile hoş karşılanmazdı. Türkler bir bütündü. "Hepimiz birimiz, birimiz hepimiz için"dik... Büyüklerimiz o kadar büyüktüler ki, bazen "halka rağmen halk için" çalışmayı dahi sürdürmüşlerdi... 
   
   Ankara'da 19 Mayıs Stadı'nda oynanan bir maç ve zıplatıverdiği renk renk, boy boy çağrışım boncukları... 
   50 yıl sonra da, kimbilir ne tür çağrışımlar sallanacak bugünkü kuşakların bellek beşiklerinde... 
   
      
   
</TEXT>
</DOC>
