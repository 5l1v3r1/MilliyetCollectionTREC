<DOC>
<DOCNO> 154885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo26.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da ligde kalma hesapları... 
</HEADLINE>
<TEXT>

     Elazığspor, ligde kalmanın hesaplarını yaparken, 30. haftada lig sıralamasında 17. sıradan bir türlü kurtulamadı. 
     Bordo-beyazlı ekip, oynadığı karşılaşmalarda rakip filelere 28 gol atarken, 52 gol yedi. Takımda forma giyen 5 oyuncu kırmızı, 15 oyuncu da sarı kart gördü. 
     35 yıl sonra ilk kez çıktığı Birinci Süper Lig'de ortaya koyduğu oyun ve aldığı skorlarla ligden düşecek 3 takımdan biri olarak görülen Elazığspor, ligin bitimine 4 hafta kala üst üste aldığı 3 yenilgiyle ligdeki durumunu iyice tehlikeye soktu. 
     Sahasında konuk ettiği Adanaspor'u 4-2'lik skorla yendikten sonra Gençlerbirliği, Beşiktaş ve son olarak Samsunspor maçında alınan yenilgilerle takımın ligde kalma ümidi iyice azaldı. 
     Elazığspor, ligde kalmak için Bursaspor, Kocaelispor, İstanbulspor ve Diyarbakırspor'u yenmek zorunda olduğu gibi, kendisi gibi düşme hattında bulunan takımların puan kaybetmesini bekleyecek. 
     
     3 OYUNCU DIŞINDA TAMAMI KART GÖRDÜ 

     Elazığspor'da sezon başından bu yana 3 oyuncunun dışındaki tüm oyuncular kart gördü. 
     Kaleci İlker Avcıoğlu, Cem Yanık ve Da Silva, sezon başından bu yana hiç kart görmezken, Erhan Eren Kurnaz 5 sarı kart, Ze Roberto ise 2 kırmızı kartla en fazla kart gören oyuncular oldu. 
     Forvet oyuncularından Lotus Meszaros 9 golle en fazla gol atan oyuncu olurken, bir diğer forvet oyuncu Hüseyin Yenikan ise gol atamayan tek oyuncu. 
     
     LİG BİTERKEN LİGE YENİDEN BAŞLAMAK... 

     Elazığspor, pazar günü sahasında oynayacağı Bursaspor maçının hazırlıklarını, kendi tesislerinde sürdürüyor. 
     Elazığspor Futbol Şube Sorumlusu Murat Turan, bu karşılaşmanın hayati önem taşıdığını belirterek, Bursaspor maçından 3 puan alarak lige yeniden başlamak istediklerini söyledi. 
     Turan, mücadelelerinin devam ettiğini belirterek, takımın Bursaspor maçının hazırlıklarını, Teknik Direktör Milorad Mitroviç yönetiminde sürdürdüğünü bildirdi. 
     Takımda Roberto'nun sakatlığının bulunduğunu ve bu oyuncunun maç saatine yetiştirilmesine çalışıldığını ifade eden Turan, Erhan Namlı'nın sakatlığının ise devam ettiğini söyledi. 
     Turan, şöyle konuştu 
     ''Kendi evimizde oynamanın avantajını iyi kullanıp Bursaspor'u yenmek istiyoruz. Bizim için son derece önemli bir karşılaşma ve hayati önem taşıyor. Bursaspor maçından 3 puan alarak lige yeniden başlamak istiyoruz. Her şey bitmiş değil ve mücadelemiz devam ediyor. Bu hafta oynayacağımız bu önemli karşılaşmada, taraftarımızı yanımızda görmek istiyoruz.'' 
     
</TEXT>
</DOC>
