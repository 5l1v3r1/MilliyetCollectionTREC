<DOC>
<DOCNO> 152771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun08.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in ağabeyi Tony'nin politik hırsı ailesinden kaynaklanıyor 
</HEADLINE>
<TEXT>

     İngiltere Başbakanı Tony Blair'in ağabeyi Bill Blair, ''kardeşinin politik hırsının, kanserden ölen annesinin anısını onurlandırma arzusundan kaynaklandığını'' söyledi. 
     İngiltere'de yayımlanan The Observer gazetesinin röportajında ağabey Blair, anneleri kanserden öldüğünde kardeşi Tony'nin 22 yaşında bir genç olduğunu belirtti. Bill Blair, babaları Leo'nun ise çok başarılı bir avukat ve milletvekili aday adayıyken 42 yaşında geçirdiği felç sonucu bütün umutlarını yitirdiğini anlattı. 
     Annesinin uzun yıllar kocasına baktığını belirten Bill Blair, ''babamın politika yapma arzusu da geçirdiği felçle birlikte yok olmuştu. Ama pek çok kişinin de söylediği gibi, babaların hırsları oğullarına aynen geçiyor. Onun yapamadığını yapma isteği, Tony'ye büyük bir itici güç sağladı'' dedi. 
     Ağabey Blair, anneleri Hazel'ın tiroid kanseri teşhisi konulmasından 5 yıl sonra hayata veda ettiğini hatırlatırken, babasının geçirdiği felç ve annesini genç yaşta kaybetmenin Tony Blair'i çok derinden etkilediğini kaydetti. 
     Kardeşi Tony Blair'in 50. yaşgününü kutlamaya hazırlandığı sırada basınla ilk görüşmesini yapan Bill Blair'in de başarılı bir hukukçu olduğuna dikkat çeken Observer, ağabey Blair'in sadece kardeşinin çocukluğundan söz etmek şartıyla röportaj vermeyi kabul ettiğini belirtti. 
     





</TEXT>
</DOC>
