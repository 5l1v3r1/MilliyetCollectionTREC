<DOC>
<DOCNO> 182173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/dunya/adun.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri korudu 
</HEADLINE>
<TEXT>
   Irak'ta ilk özgür Türkmen Kurultayı 
   Irak Türkmen Cephesi, Kerkük'te kurultay toplayarak, 'Irak'ta biz de varız' mesajı verdi. Dışişleri Bakanı Gül'ün ve MHP'nin mesajları ayakta alkışlandı 
      NAMIK DURUKAN 

   
   Irak Türkmen Cephesi, 35 yıllık baskı döneminin ardından dün Kerkük'te ilk özgür kurultayını yaparak, Türkmenlerin Irak'ın yeniden yapılanmasında üzerlerine düşen rolü oynayacakları mesajını verdi. Kerkük Tiyatrosu'nda düzenlenen kurultayda son yıllarda Türkmenlere karşı yapılan olumsuzlukların artık geride kaldığı vurgulandı. Dışişleri Bakanı Abdullah Gül'ün mesajı kurultayda ayakta alkışlandı. 
   Irak'taki son bombalı saldırılar nedeniyle kurultay binası çevresinde yoğun güvenlik önlemleri alındı. Irak polisi ve askerlerinin yanı sıra Amerikan askerleri de önlem aldı. Amerikan askerleri, bina yakınındaki tüm araçlar ile kurultayı izleyen gazetecileri aradı. Kurultaya Kerkük'te görevli Türk Özel Kuvvetleri'nden 2 yüzbaşı da izleyici olarak katıldı. 
   
   Mayville gelmedi 
   Yeniden aday olmayacağını açıklayan Irak Türkmen Cephesi Başkanı Sanan Ahmed Ağa'nın katılmadığı 3. Kurultay'da konuşma yapması beklenen ABD'nin Kerkük Sorumlusu Albay William C. Mayville, intihar saldırısı istihbaratı nedeniyle yardımcısını gönderdi. 
   Kürt Vali Abdurrahman Mustafa'nın dışında Kürt temsilci katılmadı. Vali Mustafa, Kerkük'ün "kardeşlik şehri" olduğunu belirterek, "Bu demokratik gelişmeyi hep birlikte sahiplenelim. Yeni bir demokratik Irak'ın yaratılması için ortak çalışalım" dedi. 
   MHP Genel Baskanı Devlet Bahçeli'nin gönderdiği mesaj salonda bulunan delege ve misafirler tarafından uzun süre alkışlandı. 
   
   Gül Türkmenler modernizm sembolü    Irak'ta barış, istikrar, huzur ve demokrasinin hüküm süreceği yepyeni bir dönemin hazırlığının yapıldığını belirten Gül, Türkmen Kurultayı'na gönderdiği mesajında şunları kaydetti "Türkiye, geçiş süreci içerisinde verdiği desteği devam ettirecek ve bundan sonra da üzerine düşen sorumluluğu yerine getirecektir. Varılacak büyük hedefler ne kadar çetin olursa olsun bütün engeller aşılacaktır. Türkmenlerin Irak halkını oluşturan diğer gruplarla birlikte, ulusal birliğini pekiştirmiş bir Irak'ın parlak geleceğini kolaylaştıracaklarına inancım tamdır. Türkmenler her dönem ülkenin egemenliğini ve ulus birliğini gözeten, modernleşme hamlelerinde ön planda yer almış çalışkan kesimi oluşturmaktadır. Irak Türkiye için, Türkiye Irak için çok önemlidir. İki ülke insanlarının birbirine olan doğal yakınlığı, ilişkimizin gelecekteki en sağlam teminatıdır." 
   
   
</TEXT>
</DOC>
