<DOC>
<DOCNO> 180478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun09.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz polisler uyuşturucu testinden geçecek... 
</HEADLINE>
<TEXT>

     İngiltere'de, polis memurlarının uyuşturucu testinden geçeceği bildirildi. İçişleri Bakanı Yardımcısı Hazel Blears, geçen yıl gündeme gelen, ancak daha sonra rafa kaldırılan uyuşturucu testi planının uygulamaya koyulacağını söyledi. 
     Blears, BBC radyosuna yaptığı açıklamada, polis şeflerine gerekli hazırlıkları yapmaları için talimat verdiklerini, Ekim sonunda toplanacak Polis Danışma Kurulu'nun konuyu ele alacağını belirtti. 
     Uyuşturucu kullanımının giderek arttığı ülkede polisin topluma uyuşturucu kullanmayarak örnek olması gerektiğini ifade eden Blears, bazı polis memurlarının uyuşturucu kullandıklarına dair işaretler olduğunu hatırlattı. 
     Öte yandan, polis teşkilatı yöneticileri, tüm memurların uyuşturucu testinden geçirilmesi fikrine karşı çıkıyor. 
     Polis Federasyonu Başkanı Jan Berry, memurlara uyuşturucu testi yapılması yerine, polislerin ekonomik durumlarının düzeltilmesinin daha önemli olduğunu söyledi. 
     Disiplin açısından polis teşkilatı ile benzerlik gösteren İngiliz ordusunda 1994'te askerlere yapılan uyuşturucu testinde, ordunun yüzde 5'inin uyuşturucu madde kullandığı ortaya çıkmıştı. 
     
</TEXT>
</DOC>
