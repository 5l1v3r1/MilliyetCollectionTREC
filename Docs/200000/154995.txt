<DOC>
<DOCNO> 154995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/spor/spo03.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MATEMATİK BİTTİ 
</HEADLINE>
<TEXT>

Galatasaray Teknik Direktörü Fatih Terim, futbolda hesap yapılmayacağını söyledi, "Bu saatten sonra kazanacaksın başka yolu yok. İyi futbol inancımı artırdı" dedi 
     ERHAN TELLİ 

     'Artık kaybetmeyeceksin' 
     ŞAMPİYONLUK yolunda hesaba ihtiyaç duymadıklarını açıklayan Fatih Terim, "Benim matematiğim zayıftır" dedi. Bu saatten sonra kazanmaktan başka şanslarının olmadığını açıklayan Terim, "Trabzon maçındaki gibi komple herşeyi sahaya koyarsak, ligin sonuna kadar kayıpsız gideriz. Futbolda hesap yapılmaz. Puan kaybederseniz, rakibiniz şampiyonluğa yaklaşır. Her maçı kazanmak isteyen bir Galatasaray'ın kesinlikle matematiksel hesaplara ihtiyacı yoktur" dedi. 
     
     'İnandığımı söyledim' 
     TERİM soyunma odasında şampiyonluğa daha fazla inandığını söylediğini de dile getirdi. Tecrübeli hocanın "Revivo oynadığı zaman herkesi heyecanlandıran bir isim. Zaman zaman istenenleri veremiyor. Ona ihtiyacımız var. Volkan'ı seneye nerede kullanacağımızı göreceksiniz. Onu daha da rahatlatmayı düşünüyoruz" sözleri, Volkan'ı 10 numaraya hazırlaması olarak yorumlandı. 
     
     'Teklifler gelebilir' 
     AVRUPA'DAN yeni önerilerin gelmesinin doğal olduğunu da açıklayan Terim, şunları söyledi "Teklifler Canaydın'a gidecektir. Başkan, atar, tutar veya yırtar. Onun bileceği iş. Allah'ın izniyle sözleşmem bitene kadar buradayım. Teklif almadım." Toplantıya katılan Arif, 8. şampiyonluğu görmek istediğini dile getirirken, Mehmet Polat ise, "Hedefim Galatasaray'da kalıcı olmak. Sözleşmemden çok sezon sonundaki başarımızı düşünüyorum" dedi. 
     
Gençler hazırlığı      ZİRVE yarışında Beşiktaş'ı yakın takibe alan Galatasaray, hafta sonu Gençlerbirliği ile oynayacağı kritik maçın hazırlıklarına dün başladı. Sarı - Kırmızılı takım tek çalışmayla günü noktaladı. Antrenmana sakatlıkları süren Hasan Şaş, Berkant, Batista, Xaiver, Lukunku ve Ümit Davala katılmadı. Hafif sakatlığı olan Ümit Karan ise idmanı yarıda bıraktı. Çalışmaya maskeyle çıkan Cihan, daha sonra maskeyi çıkararak çift kalede yer aldı. Fatih Terim, kızı Merve'nin de izlediği antrenmanda neşeli tavırlarıyla dikkat çekti. 
     
Terim'e soruşturma      GALATASARAY Teknik Direktörü Fatih Terim, Trabzonspor maçında küfür ettiği iddiasıyla savcılığa şikayet edildi. Şikayeti yapan Trabzon Valiliği Özel Kalem Müdürü Hasan Kamber, Terim'in TCK' nın 175' nci maddesine göre cezalandırılmasını istedi. 
     
Trabzon'a sert yanıt      GALATASARAY Yönetim Kurulu, Trabzonspor maçında yaşanan gerginlikler sonrası Bordo - Mavili bazı yöneticilerin Fatih Terim'e yönelik açıklamalarına tepki gösterdi. Yazılı açıklamada şu ifadeler kullanıldı "Açıklamaları üzüntüyle takip etmekteyiz. Trabzon gibi, Türk örf ve geleneklerine bağlılığı ön planda tutan bir camianın temsilcilerinin olaylara tepki göstermemesi üzüntümüzü artırdı." 
     
Alt yapıdan özel sipariş      GALATASARAY 100. yılına gireceği 2005 yılına kadar alt yapıdan 10 futbolcu çıkarmanın hesaplarını yapıyor. Teknik Direktör Fatih Terim, alt yapı hocalarıyla yaptığı toplantıda A takıma çıkacak yeni gençlere özel ilgi gösterilmesini istedi. Sarı - Kırmızılı takımın yeni sezonda A kadrosuna PAF takımında forma giyen en az dört oyuncu dahil etmesi planlanıyor. 
     

</TEXT>
</DOC>
