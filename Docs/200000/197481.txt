<DOC>
<DOCNO> 197481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten terör konulu bayram hutbesi... 
</HEADLINE>
<TEXT>

     Diyanet İşleri Başkanlığı, İstanbul'daki terör olayları dolayısıyla, bayram sabahı okunacak olan ''Ramazan Bayramı'' konulu hutbeyi, ''Huzur ve Kardeşlik Günleri Bayramlar'' olarak değiştirdi. 
     Ramazan Bayramı'nın birinci günü olan 25 Kasım Salı günü camilerde okunacak hutbede, ismi ne olursa olsun terör, şiddet ve anarşinin İslam'la uzaktan yakından ilişkisi olmadığı anlatılarak, birlik ve beraberlik çağrısı yapılacak. 
     İslam'ın temelinin barış, uzlaşma ve hoşgörüye dayandığı ve isminin de bu anlamlara geldiğinin vurgulanacağı hutbede, ''Dinimiz, birliği, dirliği, sevgiyi, kardeşliği emrederken, zulmü, azgınlık ve fenalığı yasaklamış, zulmün en dehşet verici şekillerinden biri olan terör ve tedhişi ise şiddetle men etmiştir'' denilecek. 
     Masum insan kanını dökmeyi en büyük günahlardan biri sayan İslam'ın, terör hareketlerini türü, gayesi ne olursa olsun hoş görmesinin asla mümkün olmadığına dikkat çekileceği hutbede, şunlar kaydedilecek 
     ''İsmi ne olursa olsun terör, şiddet ve anarşinin İslam'la uzaktan yakından ilişkisi yoktur. Bilakis, dinimiz her türlü anarşi, fesat, bozgunculuk, eziyet, işkence, kısaca terör ve şiddeti kesinlikle yasaklamıştır. Dinimizin bu emir ve yasakları karşısında bize düşen birbirimizi sevmek, birlik ve beraberlik içinde kardeşçe yaşamaktır.'' 
     
     ''DARGINLAR BARIŞMALI'' 
     Bayram dolayısıyla başta anne-baba ile akraba ve dostların ziyaret edilmesi gerektiğinin de vurgulanacağı hutbede, dargınlık ve kırgınlıklara son verilmesi çağrısında bulunularak, şöyle denilecek 
     ''Aramızdaki kin, haset ve husumet duygularını bırakarak, sevgi saygı ve bağışlamayı tercih edelim. Yalan, gurur, kibir gibi manevi hastalıklardan uzak duralım. Ramazan ayında kazandığımız güzel hasletlerimizi Ramazan'dan sonra da devam ettirelim. Fitremizi henüz vermemişsek bir an evvel fakirlere ulaştıralım. Ailemizin mutluluğu, milletimizin huzuru, milli birlik ve beraberliğimizin devamı, devletimizin bekası için dua ve niyazda bulunalım. Milletçe birlik ve beraberlik içinde bulunduğumuzu gösterelim ve teröre karşı tavrımızı ortaya koyalım.'' 
     
</TEXT>
</DOC>
