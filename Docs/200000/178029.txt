<DOC>
<DOCNO> 178029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo08.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş hız kesmeden Denizlispor'a hazırlandı... 
</HEADLINE>
<TEXT>

     Ankaragücü'nü yenerek, haftayı İstanbulspor ile birlikte lider kapayan Beşiktaş, izin yapmadan deplasmanda Denizlispor'la oynayacağı maçın hazırlıklarına başladı. 
     Teknik Direktör Mircea Lucescu yönetiminde, BJK Ümraniye Tesisleri'nde gerçekleştirilen idmanda, Ankaragücü maçında 90 dakika forma giyen oyuncular koşu ve pas çalışmasının ardından idmanı bırakırken, diğerleri ise yarı sahada çift kale maç oynadı. 
     İdman boyunca son derece neşeli oldukları gözlenen futbolcular, özellikle pas çalışması sırasında birbirlerine şaka yaptılar. 
     
     İLHAN VE SİNAN'DAN GOL ŞOV 
     Antrenman maçında İlhan Mansız ve Sinan Kaloğlu, attıkları gollerle adeta şov yaptılar. 
     İki futbolcu da ortaya koydukları performans ve attıkları gollerle göz doldurdu. 
     Bu arada Ankaragücü maçından hafif sakatlığı bulunan Zago tesislerde çalışırken, Okan Koç ise fizyoterapist eşliğinde koşu yaptı. 
     Sakatlığı süren Yasin Sülün de tesislerde çalıştıktan sonra, bir süre sahada koştu. 
     
     İLHAN'IN KÖPEKLERİ İDMANDA 
     İlhan Mansız'ın idmana getirdiği 2 köpeği, futbolcuların neşe kaynağı oldu. 
     İlhan, antrenmanın başında futbolcularla birlikte koşan köpekleri, idman bitiminde yürüyüş havuzuna soktu. 
     Siyah-beyazlılar, yarın akşam yapacakları idmanla Denizlispor maçının hazırlıklarını sürdürecek. 
     
</TEXT>
</DOC>
