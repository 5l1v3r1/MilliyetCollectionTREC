<DOC>
<DOCNO> 197544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo03.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan ruh çağırıyor 
</HEADLINE>
<TEXT>

   1- Galatasaray'ın hocası Terim Florya'da futbolcularına fena patladı, "İstediğimi yapmayan formayı rüyasında görür" dedi... 2- Tecrübeli hoca, yöneticilerle de görüştü. Kötü gidişi sona erdirecek planlarını anlattı, değişim için tam destek aldı... 3- Yenilgilerin nedenleri ruh ve heyecan kaybına bağlandı. Artıkisimlerin değil, çalışanların takıma girmesi karara bağlandı 
      ERHAN TELLİ 

   
   Önce futbolculara 
   GALATASARAY'DA Denizli-spor yenilgisi sonrasında yaşanan kaos dün de sürdü. Sarı - Kırmızılı takımın tecrübeli hocası Fatih Terim, Denizli dönüşünde kampa aldığı oyuncularıyla toplantı yaptı. Kötü sonuçlar nedeniyle oldukça sinirli olduğu öğrenilen Terim'in, "İstediğimi yapmayan bundan sonra formayı rüyasında görür. Galatasaray'a kimse zarar veremez" dediği öğrenildi. 
   
   'Birlikte izleriz' 
   TEKNİK Direktör Fatih Terim'in orta saha oyuncularına yüklenip, "Ne defansa, ne de forvete yardım ediyorsunuz. Her top yanlış kullanılıyor. Ya istediğim gibi oynarsınız, ya da kulübede benimle maçı izlersiniz" yorumunu yaptığı iddia edildi. Galatasaray Teknik Direktörü'nün, maç sonunda gündeme getirdiği neşter operasyonuyla ilgili olarak, yönetimle görüştüğü de bildirildi. 
   
   Terim'e destek sözü 
   KARŞILIKLI fikir alış - verişleri sonrasında, kötü gidişin nedenleri, bazı oyuncuların ruh ve heyecan kavramlarını yitirmesi olarak belirlendi. Başkan Özhan Canaydın ve ekibi, Terim'e yapmayı planladığı değişiklikler konusunda tam destek olacağını belirtti. Sarı - Kırmızılılar'ın, "Vereceğin kararlarda sonuna kadar arkandayız. Ne gerekiyorsa yap" mesajını verdiği öğrenildi. 
   
   Malatya'da sürpriz 
   CİM-BOM'DA ilk değişimin Malatyaspor ile oynanacak olan kritik maçta hayata geçeceği iddia edildi. Fatih Terim'in, uzun süredir şans vermediği Murat Erdoğan, Ömer ve Berkant gibi oyuncuları ilk on birde oynatmayı planladığı açıklandı. Frank de Boer, Batista, Abdullah ve Hasan Şaş gibi isimlere ise yedek kulübesi yolunun gözüktüğü ifade edildi. 
   
   Delikanlı Roma    Juventus, İstanbul'a gelmekten korkarken, aynı ülkenin basketbol takımı, Ülker maçı programını bozmadı 
   GÖKHAN TÜRE 

   
   Güvence yetti 
   GALATASARAY'IN Şampiyonlar Ligi'ndeki rakiplerinden Juventus, İstanbul'a gelmemek için bin bir oyun yaparken, aynı ülkenin bir başka takımı Roma, Ülker maçı programını iptal etmedi. İtalyan Kulübü'nün terör olaylarının ardından FIBA ile temasa geçtiği ve devlet güvencesi istediği öğrenildi. Roma, gerekli güvencenin verilmesi üzerine İstanbul programını aynen uygulama kararı aldı. 
   
   'Tehlike yok ki' 
   ÜLKERSPOR Genel Menajeri Lütfi Arıboğan, Roma'nın bu yaklaşımını takdirle karşıladıklarını söyledi. Arıboğan, "Her kulübün kendi politikası olduğundan, Juventus ve Roma'yı bir tutmamak gerek. İstanbul'da sportif müsabakaların oynanmasını engelleyecek bir tehlike yok. Dolasıyla Roma Kulübü'nün almış olduğu karar son derece yerinde" diye konuştu. 
   
   'Terim'in farklı tarzı var'    Devlerle beraber 
   ŞAMPİYONLAR Ligi için hazırlanan Champions Dergisi, sahadan kulübeye geçen başarılı teknik direktörlere geniş yer ayırdı. Haberde, daha önce futbol oynayan Marcello Lippi, Alex Ferguson, Claudio Ranieri, Arsene Wenger, Carlo Ancelotti, Didier Deschamps ve Ottmar Hitzfeld'in yanı sıra Fatih Terim'den de övgüyle bahsedildi. 
   
   'İyi futbolcuydu' 
   CHAMPİONS Dergisi, teknik direktörlerin vücutlarının, kilolarının ve özellikle de saçlarının değişimine dikkat çekerken, Fatih Terim'in yıllarca başarıyla futbol oynadığını belirtti. Haberde ayrıca başarılı çalıştırıcının ünlü müzisyen 'Mungo Jerry' saçlarıyla da farklı bir tarz yarattığı yazıldı. n ALİCAN ESENCİ 
   
   Başbakan Erdoğan İtalya için devrede    JUVENTUS'UN terörü bahane ederek Galatasaray maçı için İstanbul'a gelmek istememesi üzerine hükümet harekete geçti. Başbakan Recep Tayyip Erdoğan'ın, İtalya Başbakanı Silvio Berlusconi'yi telefonla arayarak, Juventus ekibinin İstanbul'a gelmesinin sağlanmasını isteyeceği ifade edildi. Erdoğan'ın hükümet adına İtalyan kulübü için güvence vereceği bildirildi. 
   
   
</TEXT>
</DOC>
