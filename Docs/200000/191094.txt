<DOC>
<DOCNO> 191094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/ekonomi/eko02.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödemeler programa zarar vermeyecek 
</HEADLINE>
<TEXT>

   Devlet Bakanı Babacan, İmar Bankası'nda çözüm için defalarca toplantı yapıldığını, ödeme planının program hedeflerine zarar vermeden yapılacağını söyledi 
      EKONOMİ SERVİSİ 
   
   Devlet Bakanı Ali Babacan, İmar Bankası'yla ilgili Bakanlar Kurulu'na sunulacak formülün işaretini, "Çözüm programımızın hedeflerine kesinlikle hiçbir zarar vermeyecek bir çözüm" sözleriyle verdi. Hazine, BDDK ve Merkez Bankası toplantılarında, İmarzedelere yapılacak ödemelerin Uzanlar'ın mallarından karşılanabileceği konuşuldu. 
   
   'Ödeme taksitli olacak' 
   Babacan, ABD'ye hareketinden önce bir basın toplantısı düzenledi. İşin çözümü ile ilgili Hazine, BDDK ve Merkez Bankası olarak defalarca toplantı yaptıklarını söyleyen Babacan, sözlerine şöyle devam etti Konu her yönüyle ele alındı ve arkadaşlara 'Bu konu nasıl çözülürse çözülsün, biz kesinlikle ve kesinlikle ekonomik programımızın hedeflerine en ufak bir zarar gelmesini istemeyiz' talimatını verdik. Paraların nasıl ödeneceğiyle ilgili görüş yakın bir zamanda Bakanlar Kurulu'na iletilecek ve son kararı Bakanlar Kurulu verecek." 
   Mudilere ödemeler için "Belli bir kısımı peşinat olarak, her hesaptan belli bir sabit rakam kişi başına ödendikten sonra geri kalan bölüm birkaç yıla yaygın bir şekilde taksitler halinde ödenecek" diyen Babacan, bonolar için ise yasal düzenleme gerektiğini vurguladı. 
   BDDK 15 milyara kadar peşin, kalanının altı aylık dönemler halinde üç yılda ödenmesi için hazırladığı taslağı hükümete sunmuş, bonolar için de yasa teklifi hazırlamıştı. İmar Bankası'nda 5 milyarın altında 116 bin 936, 10 milyarın altında 201 bin 331, 15 milyarın altında 250 bin 765, 20 milyarın altında 280 bin 534, 25 milyarın altında 301 bin 352, 1 trilyonun üzerinde 297 mudinin hesabı bulunuyor. 
   
   Tahsilat formülleri 
   Hükümet ödemeleri zamana yayarken, diğer taraftan da Uzanlar'dan tahsilatı da artırmak için adımlar atıyor. Konuyla ilgili hazırlanan yasa taslağı Meclis'e sunuldu. Bu düzenleme batık banka patronlarının mal ve alacaklarının Hazine'ye intikal etmiş sayılmasını ve alacak takibinin Hazine avukatlarınca yapılmasını öngörüyor. DDK da Uzanlar'ın tedbir koydurduğu malları üzerinden alacak takibini sürdürüyor. 
   
   'Görülmemiş bir soygun var'    İmar Bankası'ndaki mevduatın 8 katrilyon lira, hayali bono satışlarının da 750 trilyon lira gibi bir rakam olduğunu kaydeden Babacan, böylesine farklı bir olayın çözümü için yasal bir altyapının bile olmadığını belirterek, "Konu çok büyük, dünya bankacılık tarihine geçebilecek bir boyutta soygun söz konusu" dedi. 
   
   'Bürokrasideki yasaklayıcı refleksi kıracağız'    Babacan, dövizle alışverişi kaldırdığı ve yurtdışı transferlerde bildirim zorunluluğunu 50 bin dolardan 15 bin dolara indirdiği şeklinde basına yansıyan kambiyo rejiminde değişiklik çalışmasıyla ilgili soru üzerine, "Alt seviye teknisyenlerin hazırladığı bir taslak" dedi. Konunun Hazine'nin üst düzeyinde bile henüz konuşulmadığını belirten Babacan şöyle konuştu "Bu olay şunu da gösterdi ki maalesef Türkiye bürokrasisinin derinliklerinde h l kısıtlayıcı, yasaklayıcı bir refleks var. Fakat biz bunu yıkacağız, kıracağız. Biz Türkiye'de hiçbir zaman kısıtlayıcı, yasaklayıcı bir anlayışı desteklemeyiz." 
   
   
</TEXT>
</DOC>
