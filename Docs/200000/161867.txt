<DOC>
<DOCNO> 161867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur06.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de 22 arı kovanı yandı... 
</HEADLINE>
<TEXT>

     Bakırköy'de fundalık bir alanda bulunan 22 kovandaki arılar, çıkan yangında telef oldu. 
     Bakırköy Kadın ve Çocuk Tutukevi yakınındaki fundalık ve çayırlık alanda, saat 09.30 sıralarında yangın çıktı. 
     Kuru otlar nedeniyle kısa sürede büyüyerek geniş bir alanı saran yangın, otların arasına yerleştirilmiş Temel Ongunyurt'a ait arı kovanlarına da sıçradı. 
     Yangın nedeniyle kovanlardan çıkan çok sayıda arı, alevlere müdahale eden itfaiye ile görüntü almaya çalışan basın mensuplarına zor anlar yaşattı. Arı sokmasına karşı kovanların yanına yaklaşamayan itfaiye ekipleri, su sıkarak ve çevreden topladıkları otlarla kendilerini arılardan korumaya çalıştılar. Bu sırada bir basın mensubunu ise arı soktu. 
     Kovanlardaki yangının söndürülmesinden sonra olay yerine gelen ve oldukça üzgün olduğu gözlenen Temel Ongunyurt, 39 yıldır arıcılık yaptığını anlatarak, yangın nedeniyle 22'si dolu 38 kovanının yandığını ve yüzbinlerce arısının telef olduğunu söyledi. 
     Havaların soğuk olması nedeniyle arılarını yaklaşık 3 ay önce Küçükçekmece'den buraya getirdiğini ve yaklaşık 2 hafta sonra da Erzincan'da bir yaylaya götürmeyi düşündüğünü belirten Ongunyurt, yangından dolayı milyarlarca lira zarar ettiğini kaydetti. 
     Geniş bir fundalık alanın yanmasına neden olan yangın ise, itfaiye ekiplerinin çalışması sonucu bitişikteki ormanlık alana sıçramadan söndürüldü. 
     Polis ve itfaiye ekipleri, yangının çıkış nedenine ilişkin başlattıkları soruşturmayı sürdürüyor. 
     
</TEXT>
</DOC>
