<DOC>
<DOCNO> 153376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/guncel/gun01.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilise krizini çözmek AKP'ye nasip oldu .. 
</HEADLINE>
<TEXT>

Antalya bölgesindeki Almanların kilise talepleri mevzuat bahane edilerek reddedilince, AB devreye girdi... 

AKP hükümeti de İmar Yasası'ndaki "cami" ifadesinin "ibadethane" olarak değiştirilmesini kararlaştırdı... 
     ELÇİN ERGÜN Ankara 

     İmar planlarında ve gerek duyulan yapılarda ibadethane açılmasını öngören İmar Yasası'ndaki değişikliğin, Antalya bölgesinde yaşayan Almanların kilise açma talebi üzerine 6. Avrupa Birliği uyum paketine girdiği anlaşıldı. Önemli bir bölümü Alanya'ya yerleşen Türkiye'deki Almanların kilise talepleri "mevzuat engel" gerekçesiyle reddedilince, konu Avrupa Birliği ile yapılan görüşmelerde de gündeme geldi. 
     
     7 BİN ALMAN YAŞIYOR 
     Tatil için geldikleri Antalya bölgesine yerleşme kararı alan ve sayıları 7 bini bulan Almanlar, Büyükşehir Belediyesi'ne yaşadıkları bölgelerde kilise yapmak istediklerini bildirdi. Ancak belediye, 3194 sayılı İmar Yasası'nın ek 2. maddesinin sadece cami yapımına izin verdiğini belirterek, kilise talebini reddetti. Türkiye'deki yabancıların ibadet özgürlüğü açısından tartışma yaratan ve AB ile görüşmelerde de gündeme gelen sorun üzerine AKP hükümeti, İmar Yasası'ndaki "cami" ifadesinin "ibadethane" olarak değiştirilmesini kararlaştırdı. 
     
     İŞTE MADDENİN SON HALİ 
     AB süreci için hazırlanan 6. uyum paketinin önemli maddelerinden olan tasarı şöyle "İmar planlarının tanziminde, planlanan beldenin ve bölgenin şartlarıyla müstakbel ihtiyaçları göz önünde tutularak ibadet yerleri ayrılır. İl, ilçe mülki idare amirinin iznini almak suretiyle, imar mevzuatına uygun olmak şartıyla ibadethane yapılabilir. Kat mülkiyetine tabi ve müstakil binalarda ihtiyaç olması halinde ibadet yeri açılmasına, kat maliklerinin muvafakatlarının alınması ve plan tadilatı yapılması koşuluyla, mülki idare amirince izin verilir." 
     
Uyum paketinde neler var 
</TEXT>
</DOC>
