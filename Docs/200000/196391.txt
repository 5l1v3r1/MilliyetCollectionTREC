<DOC>
<DOCNO> 196391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo20.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri sayım başladı Türkiye-Letonya 
</HEADLINE>
<TEXT>

     12. Avrupa Şampiyonası elemeleri play-off rövanşında yarın Letonya ile karşılaşacak A Milli Futbol Takımı, tarihi bir maça çıkıyor. 
     Son iki Avrupa Şampiyonası Finalleri'ne katılan Türkiye, ilk maçta 1-0 yenildiği Letonya'yı, kendi saha ve seyircisi önünde eleyerek, 2004'de Portekiz'de yapılacak Avrupa Şampiyonası Finalleri'ne de gitmek istiyor. 
     Milli takımın Letonya'yı elemesi için rakibine 2 farklı üstünlük kurması gerekiyor. 1-0'lık Türkiye galibiyetinde maç uzatmaya gidecek. Beraberlik veya rakip takımın da gol attığı 1 farklı Türkiye'nin galibiyetinde ise Letonya, Portekiz'e gitme hakkını elde edecek. 
     
     İSVEÇLİ HAKEM FRİSK YÖNETECEK 
     BJK İnönü Stadı'nda yarın saat 20.30'da başlayacak karşılaşmayı İsveçli hakem Andres Frisk yönetecek. 
     Karşılaşmada Frisk'in yardımcılıklarını İsveç Futbol Federasyonu'ndan Kenneth Petersson ve Peter Ekström yapacak. Maçın 4. hakemi olarak Peter Fröjdfelt görev yapacak. 
     
     KATILMA PAYI 7.5 MİLYON İSVİÇRE FRANGI 
     A Milli Takım, Letonya'yı eleyip, Portekiz'e gitme hakkını elde ederse, kasasını da dolduracak. 
     UEFA, 2004'de Portekiz'de yapılacak Avrupa Şampiyonası Finalleri'ne katılacak milli takımlara, katılma payı olarak 7.5 milyon İsviçre Frangı Yaklaşık olarak 8 trilyon 250 milyar Türk lirası ödeyecek. 
     
     BİLETLERİN ÇOĞU SATILDI 
     Türkiye'nin Letonya ile yapacağı önemli maçın biletlerinin büyük bölümünün satıldığı öğrenildi. 
     Biletix'den alınan bilgiye göre, 85 milyon liradan satılan yeni numaralı VIP orta bloklar, 70 milyondan satılan yeni numaralı VIP kenar ve numaralı orta bloklar ve 57 milyon 500 bin liradan satılan yeni numaralı kenar blokları biletleri tükendi. 
     Biletix'in 12 milyon 500 bin liradan satışa sunduğu 12 bin 500 açık tribün biletinden 8 bin 500'ünün satıldığı, kalan 4 bin biletin ise satışının devam ettiği bildirildi. 
     
     SAVUNMADAKİ SIKINTI 
     A Milli Takım, Letonya ile yapacağı rövanş maçı öncesinde özellikle savunmada oyuncu sıkıntısı çekiyor. 
     Letonya'daki ilk maçtan sonra kaleci Rüştü, savunma oyuncuları Fatih ve Emre Aşık'ın gördükleri kartlar nedeniyle cezalı duruma düşmesi milli takımlar Teknik Direktörü Şenol Güneş'i sıkıntıya soktu. Ümit milli takımdan oyuncu almak isteyen Güneş, istediği oyuncuların da sakatlık sorunu yaşamasıyla zor durumda kaldı. Şenol Güneş'in Ümit Milli Takım'ın bu akşam Almanya ile yapacağı maçtan sonra İbrahim Toraman ve Servet'i A takım kadrosuna dahil etmesi, Letonya maçında bu oyuncuları her ihtimale karşı yedek kulübesinde oturtması bekleniyor. 
     
     SON İDMANLAR 
     İki takım da bu akşam yapacakları son antrenmanların ardından hazırlıklarını tamamlayacak ve maç saatini bekleyecek. 
     A Milli Takım, Florya Metin Oktay Tesisleri'nde basına kapalı olarak çalışacak. 
     Konuk ekip Letonya ise karşılaşmanın oynanacağı BJK İnönü Stadı'nda yapacağı antrenmanla hazırlıklarını tamamlayacak. 
     
     MUHTEMEL 11 
     A Milli Takım'da cezalı olan kaleci Rüştü'nün yerine Ömer kaleye geçecek. 
     Şenol Güneş'in savunmada Fatih'in yerine Ümit Davala, Emre Aşık'ın yerine de Deniz'e, ilk maçta oynamayan Hakan Şükür'e de İlhan ile birlikte forvette görev vermesi, orta sahanın sağında da Okan'ın yerine Nihat'ı oynatması bekleniyor. 
     Millilerin muhtemel 11'i şöyle 
     Ömer, Ümit Davala, Deniz, Bülent, Ergün, Nihat, Tugay, Emre, İbrahim, İlhan, Hakan Şükür. 
     
</TEXT>
</DOC>
