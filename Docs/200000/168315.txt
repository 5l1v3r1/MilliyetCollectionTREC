<DOC>
<DOCNO> 168315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo13.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe kızlarını bırakmadı.. 
</HEADLINE>
<TEXT>

     Fenerbahçe Bayan Basketbol Takımı, 4 oyuncusuyla birer yıllık sözleşme yeniledi. 
     Fenerbahçe Burnu'ndaki kulüp binasında gerçekleştirilen imza töreninde, kaptan Serap Yücesir, Şükran Albayrak, Nalan Mete ve Ceyda Evrengül, kendilerini 1 yıl daha sarı-lacivertli formaya bağlayan sözleşmeye imza attı. 
     İmza töreni sonrası bir açıklama yapan Fenerbahçe Kulübü Yönetim Kurulu Üyesi ve bayan basketbol şubesi başkanı Işık Eyigüngör, 2003-04 sezonunda lig şampiyonluğu ve Türkiye Kupası'nı kazanmayı hedeflediklerini, transfere de öncelikle yıllardır Fenerbahçe'ye hizmet eden 4 oyuncularından başladıklarını söyledi. 
     Eyigüngör, alınan bir kararla, basketbol şubesini bayan ve erkek olarak ikiye ayırdıklarını, bayan basketbol şubesinde kendisiyle birlikte Turgut Kutlu, Metin Kocabaş, Gökhan Eren, Alp Üstüngel, Erbil Kılıç ve Birol Tümer'in görev yapacağını kaydetti. 
     Dış transferde Migrosspor'dan Müjde ve Erdemirspor'dan Nilay ile anlaştıklarını açıklayan Eyigüngör, bu oyuncularla önümüzdeki cuma günü sözleşme imzalayacaklarını bildirdi. 
     Fenerbahçe Bayan Basketbol Takımı Kaptanı Serap Yücesir ise 13 yıldır formasını giydiği Fenerbahçe'ye, gelecek sezon da hizmet edeceği için mutlu olduğunu belirterek, ''Hedefimiz, gelecek sezon şampiyonluğa ulaşmak. Bunun için de ben ve arkadaşlarım, gerekli her türlü özveriyi göstereceğiz'' dedi. 
     
</TEXT>
</DOC>
