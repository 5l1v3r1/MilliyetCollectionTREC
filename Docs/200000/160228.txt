<DOC>
<DOCNO> 160228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur08.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların da cuma namazı kılacakları hutbeyle duyurulacak 
</HEADLINE>
<TEXT>

     Diyanet İşleri Başkanlığı, ''Kadınların da camilerde cuma namazı kılacaklarını'' bir hutbe ile vatandaşlara duyuracak. 
     Diyanetin hazırladığı ''Cuma Namazının Fazileti'' konulu hutbe, temmuz ayında camilerde okunacak. 
     Hutbede, cuma gününün en önemli özelliğinin toplu halde namaz kılınması olduğu belirtilerek, cuma namazının, Müslümanlar'ın tanışmaları, kaynaşmaları, yardımlaşmaları, birlik ve beraberlik şuurunu kuvvetlendirmeleri, Allah'a birlikte yaklaşmaları için bir vesile olduğu ve toplumun eğitilmesinde de büyük rol oynadığı anlatılacak. 
     İyiliklerin yaygınlaşması, kötülüklerin önlenmesi, insan haklarına saygı, çevre temizliği, birlik ve beraberlik içinde olmanın önemi, şehitlik ve gazilik ruhu, vatan savunmasının öneminin vurgulanacağı hutbede anne ve babaya hürmet, akraba ve komşulara iyilik, doğruluk ve dürüstlük gibi değerler anlatılacak. 
     Cuma namazını kılmak üzere camiye gidenlerin dikkat etmeleri gereken kurallara yer verilen hutbede, şöyle denilecek 
     ''Cumaya giderken temiz ve güzel elbiseler giyilmeli, insanlara rahatsızlık verecek her türlü koku giderilmeli, ön safta boş yer varken arkada saf tutulmamalı, safları aralıksız ve düzgün tutmalı, ön safa geçmek için cemaat rahatsız edilmemeli, hutbe okunurken susup dinlenilmelidir. Mazeretsiz olarak cuma namazının terk edilmesinin günah olduğu unutulmamalı dini, milli ve ahlaki değerlerle yetişmeleri için çocukların da cumaya götürülmesine önem verilmelidir.'' Hutbede ayrıca, kadınların da cuma namazını kılmak için camiye gidebilecekleri ve kendilerine ayrılan yerde kılabilecekleri anlatılacak. 
     
     ÜRETME VE KALKINMA ÇAĞRISI 

     Hutbenin son bölümünde de vatandaşlara, ''namazdan sonra hemen işlerimizin başına dönerek, bir ibadet şuuru içinde çok çalışmalı, üretmeli, ülkemizi ve milletimizi kalkındırmak için elimizden gelen bütün gayreti göstermeliyiz'' çağrısı yapılacak. 

     
</TEXT>
</DOC>
