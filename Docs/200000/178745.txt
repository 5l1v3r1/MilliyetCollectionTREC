<DOC>
<DOCNO> 178745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo21.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da Ali Akdeniz krizi çözüldü... 
</HEADLINE>
<TEXT>

     Denizlispor'da, Beşiktaş maçı öncesi yaşanan ''Ali Akdeniz krizi'' çabuk atlatılırken, yeşil-siyahlılar maç saatini beklemeye başladı. 
     Bu sezon Fenerbahçe'den transfer edilen Ali Akdeniz'in Denizlispor'dan ayrılmak istediği, buna da yönetimin onay verdiği ancak daha sonra anlaşma sağlandığı belirtildi. 
     Ali Akdeniz, kulüple ilgili herhangi bir sorun yaşamadığını belirterek, şunları söyledi 
     ''Hocamla aramızda teknik bir problem vardı. Oynadığım mevkiyle ilgiliydi. Oturup konuştuk, sıkıntımı hocama aktardım. Aramızda uzlaşma sağlandı. Ayrılmam söz konusu değil, buradayım ve Denizlispor'da futbol oynamayı sürdüreceğim.'' Denizlispor Teknik Direktörü Giray Bulak ise Ali Akdeniz'in Akçaabat Sebatspor, Çaykur Rizespor ve Samsunspor maçlarında oyundan alınmasının ''kadroya girememe endişesi'' yaratmış olabileceğini kaydetti. Bulak, konuşarak sorunu çözdüklerini belirtti. 
     Denizlispor Kulübü Futbol Şubesi Başkanı Turgut Dalaman da, Ali Akdeniz'in bir ara ayrılmak istediğini kendisine ilettiğini belirterek,'' Oynamak istemeyen futbolcuyu zorla oynatamazsınız. Biz de kendisine 250 milyar lirayı getir, istediğin kulübe git dedik'' diye konuştu. 
     
     HAZIRLIKLAR TAMAMLANDI 
     Öte yandan yarın kendi sahasında Beşiktaş ile karşılaşacak olan yeşil-siyahlılar, öğleden sonra yapacağı antrenmanın ardından Lycus River Otel'de kampa girecek. 
     Bulak, zor bir maç olacağını, ancak kazanmak istediklerini belirterek, ''Karşımızda 3 maçını da kazanmış bir rakip var. Ancak biz de her geçen gün daha iyiye gidiyoruz. Sahaya tüm gücümüzü yansıtıp 3 puanı alan taraf olmak istiyoruz'' dedi. 
     
</TEXT>
</DOC>
