<DOC>
<DOCNO> 150291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur14.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maden ocağı çıkışında "odun" tartışması... 
</HEADLINE>
<TEXT>

     Türkiye Taşkömürü Kurumu'na TTK bağlı Kozlu Müessese Müdürlüğü'nde, işçilerle tartışan güvenlik görevlisinin, olayın kavgaya dönüşmesi üzerine silahıyla havaya ateş açması, kargaşaya yol açtı. 
     Kömür ocağından çıkan işçilerden Necmi Kara, müesseseden aldığı odun parçasını evine götürmek istemesine izin vermeyen güvenlik görevlisi Remzi Terzi ile tartışmaya başladı. Kavgaya dönüşen olaya bazı işçilerin de karışması nedeniyle Terzi, silahla havaya 2 el ateş ederek, diğer güvenlik görevlileriyle birlikte binalara kaçtı. 
     Burada toplanan bazı işçiler ise sloganlar atarak olayı protesto ettiler. 
     Müdürlüğe gelen polis ekipleri, kavgaya karışan güvenlik görevlileri Terzi, Ali Yılmaz ve Ercan Açıkgöz ile işçilerden Kara, Siyami Önen, Durmuş Korket, Şahin Aydın ve Mehmet Aydın'ı gözaltına aldılar. 
     Bu işiler, ifadelerinin alınmasının ardından mahkemeye çıkartılacaklar. 
     





</TEXT>
</DOC>
