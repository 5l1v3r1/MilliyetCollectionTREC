<DOC>
<DOCNO> 169442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/siyaset/siy03a.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan gelince eleştiri yumuşadı 
</HEADLINE>
<TEXT>

Prof. Kaboğlu, İnsan Hakları Kurulu'na Adalet Bakanı yerine Başbakan katılınca eleştirilerini yumuşattı 
     ANKARA Milliyet 

     İnsan Hakları Danışma Kurulu toplantısı, ilk kez bir başbakanın katılımıyla gerçekleşti. Başkan Prof. İbrahim Kaboğlu, Adalet Bakanı Cemil Çiçek'in geleceği düşüncesiyle hazırladığı metni, Erdoğan'ın katılması üzerine yumuşattı. Kaboğlu metindeki "YÖK tasarısı" ifadesini çıkardı. Kaboğlu şunları söyledi "Hedef özgürlüklerdeki açılımı perçinlemek, yöntemse demokratik tartışma ortamı olmalıdır. Buna karşılık politik hesaplaşmaların damgaladığı yasa hazırlık çalışmaları, Türkiye'nin üst hedeflerini örselemektedir." 
     Kaboğlu'nun okumadığı ifade "YÖK'e ilişkin yasa tasarısı bu konuda talihsiz bir girişim olarak nitelenebilir" şeklindeydi. Kaboğlu, SİT tasarısını da "Kimi tasarılar para temelinde gündeme getiriliyor" sözleriyle eleştirdi. Kaboğlu, metinde bulunan "SİT alanlarını yerleşime açmak, tarihi binaları satışa çıkarmak, niyet olarak bile ortaya çıkmaması gereken eğilimlerdir" ifadesini ise okumadı. 
     

</TEXT>
</DOC>
