<DOC>
<DOCNO> 197010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun13.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar İngiliz basınında böyle yeraldı... 
</HEADLINE>
<TEXT>

     İngiltere'de basın, henüz kanıtlanmamış olmakla birlikte İstanbul'daki saldırıların El Kaide terör örgütünün işi olduğuna dair başlıklar kullandı. Saldırıların İngiltere'nin uzun zamandır El Kaide'nin hedefi olabileceğine dair endişenin gerçeğe dönüşmesi anlamına geldiğini belirten The Daily Telegraph gazetesi ''İngilizler El Kaide katliamına hedef oldu'' diye yazdı. 
     Gazete, başyazısında, saldırıların iki taktik amacı olduğunu, hem laik bir İslam ülkesi olarak bir model oluşturan Türkiye'nin vurulması, hem de ABD Başkanı George Bush'un resmi ziyareti sırasında müttefiki İngiltere'nin cezalandırılmasının hedeflendiğini savundu. 
     Bu saldırılarda laik demokratik Türkiye'nin hedef alındığının açık olduğunu belirten gazete, Batı ülkelerini, 11 Eylül saldırılarının ardındaki gerçekleri okumakta gecikmekle suçladı. 
     
     ''TÜRKİYE BATI'NIN HATASININ BEDELİNİ ACI ÖDÜYOR" 

     The Times gazetesi de, El Kaide'nin İngiltere'ye saldırdığını belirten bir manşeti kullanırken, yazarı Simon Jenkins tarafından kaleme alınan bir makaleye yer verdi. 
     Jenkins, ''Türkiye Batı'nın hatasının bedelini acı ödüyor'' başlığını taşıyan makalesinde, Türkiye'nin hedef seçilmesinin aslında ironik olduğunu, Irak'ta olup bitenlere belli bir mesafede duran Türkiye'nin ''ulaşılabilir ve yumuşak'' bir hedef olarak görüldüğünü savundu. 
     ''Batının 11 Eylül'den bu yana yaptığı hataları'' sıralayan yazar, yazısının son bölümünde, Batı sistemleri ve geleneklerinin Araplara dayatılamayacağını, Batı bunları anlayıncaya kadar sürecek olan şiddetin, bunun anlaşılmasıyla ortadan kalkabileceğini yazdı. Jenkins, ''Bu olana kadar, bombalar beyaz adamın en büyük korkusu olmaya devam edecek'' görüşünü savundu. The Guardian gazetesi, ilk sayfasını tümüyle bu habere ayırırken, iki ayrı yazarının konuyla ilgili makalelerine de yer verdi. Dünü ''Başbakan Blair'in kara günü'' olarak ilan eden Guardian yazarı Polly Toynbee, bunun Blair'in kendi kararının sonucu olduğunu vurguladı. Blair'in ülkesini savaşa götürme kararını aldığı anda terörist intikam saldırılarının kaçınılmaz olduğunu çok iyi bildiğini savunan yazar, ''Bunun için bir prime time bekleniyordu, o da Başkan Bush'un İngiltere ziyareti olarak belirlendi'' diye yazdı. 
     Teröre karşı savunmanın mümkün olamayacağını da vurgulayan Toynbee, ''İşte sonunda Türkiye de Irak'ta yayılmakta olan felaketin ikincil bir hedefi haline geldi'' ifadesini kullandı. Türkiye'nin çağdaş İslam için model oluşturan bir ülke olduğunu vurgulayan Toynbee, ''Blair ve Bush sık sık Irak'ı nasıl demokrasinin işaret feneri haline getireceklerini söylüyorlardı. Bu fener bölgesindeki her türlü karanlık, feodal, yolsuz ve teokratik devlete ışık verecekti. Buradaki ironi ise modern İslam'ın gerçek işaret feneri Türkiye'nin de Irak savaşı yüzünden aşağı doğru çekilmesi oldu'' görüşünü savundu. 
     
     ''ARTIK CEPHEDEYİZ'' 

     Yazar Martin Woollacott da, ''Artık biz de cephedeyiz'' diyerek dünkü saldırılarda İngiliz hedeflerinin seçilmesini yorumladı. Türkiye ve İngiltere'nin Irak savaşının başından beri şanslı bir dönem geçirdiklerini, bu şansın İngiltere için Irak'ta görev bölgesi olarak nispeten sakin bir bölgeye düşmesi ve terör saldırılarının hedefi olmaktan kurtulması olarak izah edilebileceğini belirten yazar, ''Türkiye'nin şansı ise seçerek değil, yanlış hesap yüzünden bile olsa Irak savaşının dışında kalmasıydı'' görüşünü savundu. 
     ''Ama bununla da kolay ulaşılabilir olmaktan kurtulmanın mümkün olmadığını'' belirten yazar, ''dün patlatılan bombalarla aynı anda Türkiye ve İngiltere'nin vurulduğunu'' kaydetti. 
     The Independent gazetesinin başyazısında ise İstanbul saldırılarında öncelikli hedefin Batı değil, Türkiye'nin kendisi olduğu savunuldu. Türkiye'nin modern ve demokratik bir İslam ülkesi olarak teokratları rahatsız ettiği belirtilen yazıda, ''Türkiye din ve devlet işlerini ayıran ve bu sistemi de sonuna kadar savunan bir ülke'' ifadesine yer verildi. 
     Bush ve Blair'den bu önemli dönemde Türkiye'ye daha çok destek vermelerini isteyen gazete, ''Zira bu saldırılar İngiliz binalarını hedef alsa da kurbanların çoğu Türk'tü. Bu nedenle de Müslüman ülkelerin işaret feneri olarak, Türkiye'ye verilen desteğimizi yeniden ikiye katlamalıyız'' görüşünü vurguladı. 
     
</TEXT>
</DOC>
