<DOC>
<DOCNO> 183903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko12.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz'de balık çok, alan yok 
</HEADLINE>
<TEXT>

     Akdeniz'de av yasağının sona ermesiyle birlikte balık halinde tezgahlar dolarken, beklenen talebin gelmemesi, fiyatların düşmesine neden oldu. 
     Adana Balık Hali'nde av yasağının sona erdiği 15 Eylül'den itibaren, dalyan ve tatlısu balıklarının yerini deniz ürünleri almaya başladı. Günlük 7-8 ton balığın girdiği ve çupradan, levreğe kadar hemen her cinsten balığı bulmanın mümkün olduğu halde, sezonun bereketli başlamasına rağmen esnafın yüzü gülmüyor. 
     Hal esnafından Tahsin Balıkçı, il merkezine yaklaşık 40 kilometre uzaklıktaki Karataş İlçesi'nde avladıkları balığı birkaç saatte tüketiciye sunduklarını bildirdi. 
     Balıkçı, girdilerin geçen yıla oranla artmasına rağmen, istedikleri sayıda müşteri bulamadıkları için balığı geçen yılın fiyatlarından satmak zorunda kaldıklarını, zarar ettiği günlerin bile olduğunu ifade etti. 
     Av için her denize açılışta gün boyu en az 500 litre mazot tükettiklerini ve diğer girdilerle birlikte maliyetlerinin 1 milyar lirayı bulduğunu belirten Balıkçı, arz fazlalığına rağmen talebin olmayışının fiyatları sürekli aşağıya çektiğini anlattı. 
     
     UMUTLAR HAMSİYE BAĞLANDI 

     Balıkçı, şu anda halde ucuz ve kaliteli çok sayıda türden balık olmasına karşın, vatandaşın Karadeniz hamsisini bekleğini belirterek, hamsinin gelmesi, havaların serinlemesiyle birlikte istedikleri satışlara ulaşmayı beklediklerini kaydetti. 
     Adana Balık Hali'nde, bazı balıkların en düşük ve en yüksek kilogram fiyatları ise şöyle 
     Çupra..............................4.000.000- 7.500.000 
Barbunya...........................3.000.000- 8.000.000 
Gümüş..............................3.000.000- 4.000.000 
Mercan.............................3.000.000-10.000.000 
Kefal..............................2.500.000- 7.000.000 
Karides çimçim ...................3.000.000- 4.000.000 
Karides...........................15.000.000-40.000.000 
Levrek.............................6.000.000- 7.500.000 
Hamsi Marmara ....................1.000.000- 1.500.000 
     
</TEXT>
</DOC>
