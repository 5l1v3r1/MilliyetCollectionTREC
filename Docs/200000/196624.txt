<DOC>
<DOCNO> 196624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo09.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, ümit milli futbolcularını teselli etti... 
</HEADLINE>
<TEXT>

     Fenerbahçe, Samsunspor ile hafta sonunda yapacağı lig maçının hazırlıklarını bugün yaptığı tek idmanla sürdürdü. 
     Samandıra Tesisleri'nde gerçekleştirilen idmandan önce futbolcularıyla saha içinde kısa bir süre toplantı yapan Christoph Daum, Almanya'ya maçın son saniyelerinde yediği golle elenen Ümit Milli Takım'da forma giyen oyuncularına moral verdi. 
     Daum'un oyuncularına, ''Futbol, çok uzun soluklu bir olgudur. Hiçbir sonucun üzerinde 24 saatten fazla durmayın. Hatalarınızı görün, ders alın ve geleceğe bakın'' dediği öğrenildi. 
     Antrenmanda açma germe hareketlerinden sonra takımı ikiye ayıran Alman çalıştırıcı, taktik ağırlıklı bir çalışma yaptırdı. Futbolcular, kanat organizasyonları, şut ve isabetli pas çalışması, dar alanda kısa paslarla oynanan maçın ardından tam sahada yapılan çift kale maç yaptı. 
     Ümit Milli Takım'dan dönen oyunculardan sakatlıkları bulunan Kemal ve Servet idmana katılmazken, Petkov bugün de takımdan ayrı olarak çalıştı. 
     Fenerbahçe, Samsunspor maçı hazırlıklarını yarın akşam yapacağı tek antrenmanla sürdürecek. 
     
</TEXT>
</DOC>
