<DOC>
<DOCNO> 167131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur12.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt ilk duruşmada beraat etti... 
</HEADLINE>
<TEXT>

     Eski TBMM İnsan Haklarını İnceleme Komisyonu Başkanı ve Aydın milletvekili Sema Pişkinsüt, işkence yapıldığı iddia edilen kişilerin isimlerini adli makamlara vermediği gerekçesiyle yargılandığı davanın ilk duruşmasında beraat etti. 
     Ankara 21. Asliye Ceza Mahkemesi'ndeki duruşmaya, Pişkinsüt ve avukatı Ünal Yıldız katıldılar. 
     Kimlik tespitinin ardından savunması sorulan Pişkinsüt, Türkiye'nin çağdaşlaşma sürecine değindi. Türkiye'nin geçmişten bu yana çağdaşlaşma yönünde yoğun çaba içinde olduğunu anlatan Pişkinsüt, AB üyeliği hedefine ulaşabilmek için bir dizi reform yapıldığını ifade etti. 
     Komisyon çalışmalarının TBMM'nin denetim görevleri kapsamında olduğunu, adli soruşturma ve kovuşturma anlamı taşımadığını belirten Pişkinsüt, hazırladıkları Erzincan ve Erzurum raporlarındaki işkence iddialarının Ankara Cumhuriyet Başsavcılığı'nca soruşturulduğunu söyledi. 
     Başsavcılığın, soruşturma çerçevesinde komisyonun kimliklerini gizleyerek, numaralandırdığı mağdurların isimlerini istediğini anlatan Pişkinsüt, cevap olarak, bunun denetim çalışması olduğu ve komisyonun yasalarla belirlenen görevi gereği mağdur isimlerini vermek zorunda olmadıklarını bildirdiklerini ifade etti. Pişkinsüt, bunun üzerine Başsavcılığın 2000 yılının Ekim ayında takipsizlik kararı verdiğini anımsattı. 
     Hakkında dava açılmasının DSP Genel Başkanlığı'na aday olması nedeniyle siyasi amaçlara dayandığını ileri süren Pişkinsüt, ayrıca Başsavcılığın, işkence ve kötü muamele yaptıkları iddia edilen kişilerin isimlerini istememesinin de dikkat çekici olduğunu ifade etti. 
     Pişkinsüt, davanın yasal dayanağı olmadığını savunarak, beraatini talep etti. Pişkinsüt, mahkemeye yazılı savunmasının yanı sıra ''Filistin Askısından Fezlekeye'' adıyla yazdığı kitapla, komisyonun 12 çalışma raporunu sundu. 
     Pişkinsüt'ün avukatı Yıldız da savunmasında müvekkiline katıldığını söyledi. 
     Yargıç Ali Erkılınç, Cumhuriyet Savcısı'nın da görüşü doğrultusunda, davanın yasal dayanağı bulunmadığı gerekçesiyle Pişkinsüt'ün beraatine karar verdi. 
     İddianamede, TBMM İnsan Haklarını İnceleme Komisyonu'nun raporunda, soruşturmalarda işkence yapıldığı imajı yaratıldığı belirtiliyordu. Komisyon raporunda işkence yapıldığı ileri sürülen kişilerin isim ve bulundukları cezaevlerinin bildirilmeyerek, suçun takibinin önlendiği savunulan iddianamede, Pişkinsüt'ün, ''soruşturma konusu bilgi ve belgeyi adli makamlara vermemek'' suçunu düzenleyen Türk Ceza Kanunu'nun TCK 296. maddesi uyarınca 4 yıla kadar hapsi isteniyordu. 
     
</TEXT>
</DOC>
