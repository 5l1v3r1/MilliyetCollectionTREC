<DOC>
<DOCNO> 198604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Bağdat gezisine, "siyasi çıkar amaçlı" suçlaması yapıldı... 
</HEADLINE>
<TEXT>

     ABD Başkanı George W. Bush'un önceki gün Şükran Günü dolayısıyla Bağdat'a yaptığı kısa süreli sürpriz Bağdat ziyaretine ''siyasi çıkar amaçlı'' suçlaması yapıldı. 
     Washington'daki siyasi gözlemciler, Bush'un ziyaretinin asıl üzerinde durulması gereken kısmının, ''özgürleştirildiği'' savunulan Irak'ta, ABD Başkanı'nın, ''yoluna gül serpilerek karşılanmayacağı açık olduğu için bölgeye gizlice gidip gelmesi'' olarak görüyor. 
     Bush yönetimi, bazı Demokrat partililerin, Bağdat'taki Amerikan askerlerine Şükran Günü ziyaretini ''siyasi çıkar'' sağlamak için kullandığı suçlamalarına karşı çıkarken, Bush yanına önemli basın kuruluşlarının temsilcilerinden oluşan bir grup gazeteciyi de alarak, Bağdat'taki görüntülerinin hem ABD'de hem de dünyada duyurulmasını sağladı. 
     Başkan Bush'un Bağdat'taki sözleri Arapça'ya çevrilirken, fotoğrafları bütün dünyaya yansıdı. Bush'un bugünkü radyo konuşması da Şükran Günü'nde Bağdat'ta Amerikan askerlerine verilen desteğe ayrıldı. 
     George W. Bush ile Bağdat'a giden Ulusal Güvenlik Danışmanı Condoleezza Rice, Başkan'ın Teksas'taki çiftliğine dönmesinden 2 saat sonra, 5 Amerikan televizyon kanalında programlara katılarak, Bağdat ziyaretini anlattı. Rice, ziyaretin hiçbir siyasi unsur taşımadığında ısrar ederken, ''Amerikan halkı için, hangi partiden olurlarsa olsunlar, başkomutan olarak ABD Başkanı'nın gidip askerlerimizi orada ziyaret etmesi önemli bir adım'' değerlendirmesini yaptı. 
     Condoleezza Rice, ''herkes bu konunun ne kadar hassas olduğunu biliyordu. Bu yüzden de ziyaret öncesinde bu bilginin sızmaması için özel çaba gösterildi'' dedi. 
     Beyaz Saray'da ailesiyle sakin bir Şükran Günü yemeği yiyeceği açıklanan Bush, gizlice Bağdat'a uçmuş ve ancak Washington'a dönüşünden sonra haber duyurulmuştu. 
     Bush, Bağdat'taki Şükran Günü yemeğini, kentteki uluslararası havaalanındaki Amerikan askerleriyle yedikten sonra, toplam 2.5 saat kaldığı Irak'tan ayrılmıştı. 
     
     ''BAŞARISIZ BİR ÇABA'' 
     Bazı gözlemciler, Irak politikası nedeniyle eleştirilen ve her geçen gün Irak'ta verilen Amerikan askeri kayıplarıyla birlikte, halk arasında beğenilirlik oranı düşen Bush'un Bağdat ziyaretini, ''başarısız bir çaba'' olarak görüyor. Gözlemciler, Saddam Hüseyin rejiminin devrilmesine karşın ABD'nin Irak'ta güvenli bir ortam sağlayamadığını ve Bush'un da, güvenlik gerekçeleriyle ziyaretini önceden açıklamadan yapmak zorunda kaldığını belirtiyorlar. 
     Washington Post gazetesi, ziyaretin ''duygusal unsurlarla'' doldurulduğuna dikkat çekerek, Beyaz Saray'ın tutumunu, ''halkla ilişkiler çabası'' şeklinde yorumladı. Gazete, Bush'un kısa dönemli ''imaj cilalama'' hareketinin, uzun dönemli bir popülarite arayışı olarak da görülebileceği tartışmalarına işaret etti. 
     ABD'nin eski başkan yardımcılarından Al Gore'un 2000'deki başkanlık kampanyasını yürüten Demokrat Parti strateji uzmanlarından Donna Brazile, ''Bush yönetimi doğru düğmelere nasıl basılacağı ve hangi doğru zamanda hangi resmin boyanacağını iyi biliyor. Bush'u güçlü, kararlı lider olarak gösteriyorlar'' yorumunu yaptı. Brazile, Bush'un ziyaretini, eski ABD Başkanlarından Lyndon Johnson'ın, Vietnam'a yaptığı ziyarete benzetti. 
     
     IRAKLILAR İÇİN ANLAMSIZ 
     Amerikan basınına konuşan bazı Iraklı yetkililer de, Bush'un ziyaretinin hiçbir anlam ifade etmediğini, çünkü Bush'un, sıradan Iraklılar ile temasta bulunmadığını söyledi. Iraklı yetkililer, Bush'un, Irak'ta öldürülen Amerikalı askerlerin cenazelerine katılmadığı için Demokrat Partililer tarafından eleştirildiğini ve bu tür yaklaşımların, 2004 Kasım ayında gerçekleştirilecek başkanlık seçimi için ''yatırım'' niteliği taşıdığını kaydetti. 
     Demokrat Parti kampanyasından bir yetkili, Bush'un Bağdat ziyaretinin, kısa dönemde yönetime zaman kazandırdığını ancak yönetimi, Amerikan askerlerine Irak'ta neden sürekli saldırıldığını açıklamak için çok zor zamanların beklediğini söyledi. Pentagon'a göre Irak işgalinin başladığı Mart ayından bu yana 437 Amerikan askeri öldü. Bu rakamın içinden 298 asker, Bush'un, savaşın bittiğini açıkladığı 1 Mayıs tarihinden bugüne kadar ölen asker sayısını gösteriyor. 
     
     BUSH YÖNETİMİ ENDİŞELİ 
     Öte yandan, Irak'taki Amerikan karşıtı güçlerin, Amerikan ordusuna, sivil yönetime ve ziyaretçilere yönelik saldırılar için basit ve etkili yöntemler kullanması, Bush yönetimini endişelendiriyor. 
     Amerikan basınındaki haberlere göre, 101. Hava İndirme Tümeni'nin, bir Amerikan albayına yönelik suikast girişimini son anda etkisiz hale getirdildi. 
     Suikastçıların, Amerikalı askerin günlük planını yakından takip ettiği, nerede günlük sporunu yaptığı, hangi saatlerde halk arasında dolaştığı gibi bilgileri elde ettiği ve buna göre planlarını geliştirdikleri kaydediliyor. 
     Ekim ayında da, ABD Savunma Bakan yardımcısı Paul Wolfowitz'in Bağdat'a düzenlediği ziyaret sırasında, kaldığı El Reşid oteline roket saldırısında bulunulmuştu. 
     
</TEXT>
</DOC>
