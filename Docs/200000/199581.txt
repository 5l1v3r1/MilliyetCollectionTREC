<DOC>
<DOCNO> 199581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo37.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray'da durmak yok... Mondragon ve Hasan MR çektirdi... 
</HEADLINE>
<TEXT>

     Avrupa Şampiyonlar Ligi'nde dün Almanya'da yapılan maçta FC Juventus'u 2-0 yenerek moral bulan Galatasaray, İstanbul'a dönüşünün ardından ayağının tozuyla, hafta sonundaki İstanbulspor maçının hazırlıklarına başladı. 
     Teknik direktör Fatih Terim yönetiminde gerçekleştirilen Florya Metin Oktay Tesisleri'ndeki antrenmanda, futbolcular hep birlikte koşu yaptı. Oldukça neşeli oldukları görülen futbolcuların şakalaşmaları da dikkati çekti. Almanya'ya götürülmeyen ve İstanbul'da kalan futbolcular da çalışmaya dahil olurken, bu oyuncular Almanya'dan dönen takım arkadaşlarını, aldıkları galibiyetten dolayı kutladı. 
     Fatih Terim, antrenmanın ilk 15 dakikalık bölümünden sonrasını basın mensuplarına kapatırken, sakatlıkları bulunan Mondragon ve Hasan çalışmaya katılmadı. Henüz iyileşmeyen Baliç de takımdan ayrı sahada koşu yapmakla yetindi. 
     Kulüp doktorları, sol köprücük kemiği ve bu kemiğin iç yan ucundeki eklemde önemli bir sakatlık bulunan Hasan'ın tedavisinin sürdüğünü ve çekilecek MR sonrası durumunun kesinlik kazanacağını bildirdiler. 
     Mondragon'un ise bir hava topu mücadelesinde sol ayak bileğinin burkulduğunu belirten doktorlar, bu oyuncunun durumunun da MR'ının çekilmesinden sonra belli olacağını kaydettiler. 
     Bu arada antrenmana çıkan Frank De Boer'un aşil tendonunda ağrı bulunduğu, ancak sakatlığının önemli olmadığı açıklandı. 
     Galatasaray, yarın öğle üzeri yapacağı antrenmanla İstanbulspor maçının hazırlıklarını sürdürecek. 
     
</TEXT>
</DOC>
