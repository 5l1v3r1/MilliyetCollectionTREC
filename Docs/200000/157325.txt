<DOC>
<DOCNO> 157325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek ve ekibine dava... 
</HEADLINE>
<TEXT>

     Ankara Cumhuriyet Başsavcılığı, Yenimahalle'deki bir arsanın satış işleminde ''görevlerini kötüye kullandıkları'' iddiasıyla, Ankara Büyükşehir Belediyesi Genel Sekteri Atilla Koç ile Büyükşehir Belediyesi encümen üyeleri ve Belko şirketi yetkililerinden oluşan toplam 62 kişi hakkında 3'er yıla kadar hapis istemiyle dava açtı. İddianamede, Ankara Büyükşehir Belediye Başkanı Melih Gökçek hakkında da aynı suçlamayla Yargıtay 4. Ceza Dairesi'nde dava açıldığı belirtildi. 
     Edinilen bilgiye göre, Ankara Cumhuriyet Başsavcısı Fahri Kasırga tarafından ağır ceza mahkemesine açılan davanın iddianamesinde, Ankara Büyükşehir Belediyesi'nin Yenimahalle Batıkent İlkyerleşim Mahallesi 16249 ada 1 No'lu parseldeki 11 bin 184 metrekarelik arsasının, gerçek değerinden çok düşük bir fiyatla belediyenin şirketi Belko'ya ihale yapılmaksızın satıldığı kaydedildi. İddianamede, Belko şirketinin de bu arsayı Batıyerleşim Toplu İşyeri Yapı Kooperatifi'ne rayiç bedelinden aşağı bir fiyatla sattığı öne sürüldü. İddianamede, bu işlemler dolayısıyla belediyenin zarara uğratılması ve bazı kişilerin çıkar sağlamasına neden olunması dolayısıyla soruşturma başlatıldığı ifade edildi. 
     
     BELEDİYE, 838 MİLYAR ZARARA UĞRATILDI 
     Gökçek'in de sanıklar arasında bulunması dolayısıyla soruşturmaya Yargıtay Cumhuriyet Başsavcılığı'nca devam edildiği belirtilen iddianamede, Yargıtay'ın yaptırdığı bilirkişi incelemesinde, satılan arsa nedeniyle belediyenin 838 milyar 800 milyon lira zarara uğradığının belirlendiği bildirildi. 
     İddianamede, İçişleri Bakanlığı'nın belediye yetkilileri hakkında verdiği soruşturma iznine, sanıklardan bazılarının Danıştay 2. Daire Başkanlığı'nda itiraz ettikleri, Danıştay'ın da itirazı reddettiği kaydedildi. 
     İddianamede, Yargıtay Cumhuriyet Başsavcılığı'nın, Melih Gökçek dışındaki sanıklar hakkında görevsizlik kararı vererek dosyayı Ankara Cumhuriyet Başsavcılığı'na gönderdiği ifade edildi. 
     Sanıkların savunmalarında suçlamayı kabul etmedikleri anlatılan iddianamede, ''Belediye yetkilileri olan sanıkların söz konusu arsanın satışına karar ve onay veren kişiler oldukları, Belko şirketi yetkilisi olan sanıkların ise anlaşmalı olarak arsanın ilgili kooperatife satılmasında suça iştirak ettikleri tespit edilmiştir'' denildi. 
     Tüm evrak içeriğinden sanıkların suçu işlediklerinin anlaşıldığı savunulan iddianamede, Ankara Büyükşehir Belediyesi Genel Sekreteri Atilla Koç ile Büyükşehir Belediyesi encümen üyeleri ve Belko yetkililerinden oluşan toplam 62 kişi hakkında, ''görevi kötüye kullanma'' suçunu düzenleyen Türk Ceza Kanunu'nun 240. maddesi uyarınca 1'er yıldan 3'er yıla kadar hapis istendi. 
     İddianamede, Ankara Büyükşehir Belediye Başkanı Melih Gökçek hakkında da aynı suçlamayla Yargıtay 4. Ceza Dairesi'nde dava açıldığı belirtildi. 
     
</TEXT>
</DOC>
