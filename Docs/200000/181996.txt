<DOC>
<DOCNO> 181996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur35.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk heyetinin Irak raporu Irak halkı Türk askerine sıcak bakıyor 
</HEADLINE>
<TEXT>

     Türkiye'nin Irak'a asker gönderme sürecine ilişkin Irak'ta incelemelerde bulunan ve geçen hafta Türkiye'ye dönen Dışişleri Bakanlığı, MİT ve Genelkurmay yetkililerinden oluşan heyetin hazırladığı raporun ayrıntıları belli olmaya başladı. 
     Edinilen bilgiye göre, raporda, Irak halkının bölgede yabancı asker istemediği, ancak Türk askerine daha sıcak baktığı izlenimi bulunuyor. 
     Raporda, ''Türkiye'nin ABD ile özdeşleşmemesi ve Türkiye'nin katkısının yalnızca askerle sınırlı kalmaması'' görüşleri de yer alıyor. 
     Ayrıca Irak'ın geleceğine ilişkin karamsarlığın ülke genelinde daha ağır bastığı ve ülkenin kargaşaya sürükleneceği endişesinin bulunduğu kaydedilen raporda, karar alınması durumunda Türk askerinin görev yapacağı bölgelere ilişkin üç-dört tavsiye bulunuyor. 
     
     ÇELEBİ'NİN TEMASLARI 

     Öte yandan Ankara'da dün temaslarda bulunan Irak Geçici Konsey Başkanı Ahmed Çelebi'nin, Türkiye ile her türlü ilişkiyi geliştirmeyi arzu ettiklerini belirttiği öğrenildi. Görüşmede, asker gönderilmesi konusu da ele alındı. 
     Dışişleri Bakanlığı'ndan üst düzey bir yetkilinin verdiği bilgiye göre, Çelebi'ye ''Biz sizi vatansever olarak görüyoruz. 'Bulgarlar, Ruslar ve Polonyalılar daha iyi anlar' diyorsanız, bizim işimiz daha kolay olur. Biz zaten çocuklarımızı göndermek istemiyoruz. Eğer diyorsanız ki, 'Siz daha iyi anlarsınız, sahip çıkarsınız, bir çocuğun annesi gibi davranırsınız' diyorsanız, o zaman risk alıp fedakarlıkta bulunuruz'' mesajı verildi. 
     Çelebi'nin de bunun üzerine, ''Ne olur uzak durmayın, egemenliğimiz yok, ABD ne derse uyuyoruz. Provoke etmek isteyenler olabilir, dikkatli olun'' dediği öğrenildi. 
     Aynı yetkili, ''Başbakan Recep Tayyip Erdoğan'ın İran ziyaretini, İran PKK-KADEK'i terör örgütü olarak kabul etmediği için iptal ettiği'' haberlerine ilişkin olarak da, böyle bir bağlantının söz konusu olmadığını, ziyaretin takviminin belli olmadığını söyledi. Yetkili, İran'ın terör örgütüyle mücadele ettiğini ve örgüte kayıplar verdirdiğini kaydetti. 
     
</TEXT>
</DOC>
