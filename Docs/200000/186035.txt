<DOC>
<DOCNO> 186035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo13.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Gecenin yıldızı Sergen ve Lucescu... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Şampiyonlar Ligi'nde Chelsea karşısında aldıkları galibiyetten büyük mutluluk duyduğunu ifade ederek, ''Dün geceyi bize yaşattıkları için hocamız ve bütün oyuncularımıza teşekkür ediyorum'' dedi. 
     Güreli, maçla ilgili değerlendirmesinde, siyah-beyazlı ekibin bütün oyuncularının mükemmel bir performans ve üstün bir mücadeleyle sahadan galip ayrıldıklarını söyledi. 
     İngiliz ekibi karşısında attığı 2 golle takımını galibiyete taşıyan Sergen'in gecenin en önemli yıldızı olduğunu vurgulayan Hüsnü Güreli, Teknik Direktör Mircea Lucescu'ya da övgüde bulunarak, şöyle konuştu 
     ''Gecenin en önemli yıldızı Sergen'di. Müthiş bir futbolla yendik. Lucescu için de bir taktik savaşı şeklinde geçti. Chelsea'nın çok fazla sayıda pozisyon bulamayışı Lucescu'nun taktiğinin eseridir. Bu galibiyeti hemen unutmalıyız. Önümüzde önemli maçlar var. Sparta Prag maçını da 3 puanla geçersek gruptan çıkmak için işimiz biraz daha kolaylaşır.'' İlhan Mansız'ın iki kez aynı hareketi yaparak, hakemin düdüğünden sonra topla oynayıp üst üste iki sarı karttan kırmızı kart görmesiyle kahrolduğunu belirten Hüsnü Güreli, bu futbolcuya herhangi bir ceza verilip verilmeyeceği konusunda, ''Kişisel görüşüm, herhalde bunu kendisine soracağız'' dedi. 
     Yıldız futbolcunun, oyundan çıkarıldıktan sonra yaşadığı vicdan azabıyla ceza çektiğini ifade eden Güreli, ''Oynamadığı bölümde, yaşadıklarıyla cezanın hepsini çekti diye düşünüyorum. Bir sarı kartı varken ikinci kez aynı hareketi nasıl yapar. İkinci sarı kartında hakemin düdüğünü duymadığını düşünüyorum. Kendisiyle konuşacağız'' diye konuştu. 

     
</TEXT>
</DOC>
