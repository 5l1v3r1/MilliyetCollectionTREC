<DOC>
<DOCNO> 170658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/spor/spo04.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KARADENİZ DURGUN 
</HEADLINE>
<TEXT>

   Trabzonsporlu futbolcular, idmanlardaki hırslarına karşın hazırlık maçlarında vasatı aşamadı. Bordo - Mavililer, özellikle sol kanatta büyük sıkıntı yaşadı 
      Mehmet TAN 

   
   Eksikleri fazla 
   YENİ sezona Avusturya kampında hazırlanan Trabzonspor'dan en büyük beklenti geçen sezonki dinamizm ve hırstı. Bordo - Mavililer, antrenmanlarda büyük bir özveriyle çalışmasına karşın, aynı üretkenliği saha içi pratiklerinde gösteremedi. Hazırlık maçlarında sol kanata takviyeye ihtiyaç duyulduğu gözlendi. Ancak tüm gözler yeni transferlerdeydi... 
   
   4 İbrahim YATTARA 
   İlk günlerdeki havasından uzaktı. Boş alan bulduğu zaman hareketleniyor. Top kullanma becerisi ve hücumda dripling yeteneği zayıf. Gol yollarında, son vuruşlarda yok denecek kadar etkisiz. Kapalı defansı açamaz. Tam kapalı kutu. 
   
   Van de PAAR 
   Gökdeniz'in oynadığı forvet arkasında denendi. Temposuz futbolu ve hazır olmaması gözden kaçmadı. Sakatlığının son durumu net bilinmiyor. Vuruş tekniği iyi, ama sertliği düşündürücü. İstenen kapasiteye gelmesi için çalışması şart. 
   
   Karel D'HANNE 
   Defansın göbeğinde, ön liberoda ve zaman zaman da sol kulvarda oynama şansı buldu. Tüm maçları incelendiğinde pek iç açıcı bir performans sergilediği söylenemez. Samet Aybaba'nın işlemesi gerektiği, ham bir oyuncu. 
   
   Tolga ZENGİN 
   Genç kaleci gelecek için umut ışıkları saçtı. Antrenmanlarda büyük bir özveriyle çalıştı. Ceza sahasını kontrol edişi ve oyunu okuyuşu etkileyici. Kendini geliştirirse, gelecekte kaleyi kapar. 
   
   Göksel YAMAN 
   Güçlü bir fiziği var. Bunun avantajlarını hava toplarında çok iyi kullanıyor. Trabzonspor'a katkıda bulanacak gibi bir izlenim verdi. Top kullanma becerisinin düşüklüğü dikkat çekti. Bu açığını hemen kapatmalı. 
   
   Emrah EREN 
   Sporcu kişiliği tek kelimeyle kusursuz. Uzun süre istediği düzeyde çalışmamış ve bu yüzden de pas tutmuş. Herkesten çok fazla çalışması gerekiyor. Hücum özelliğiyle göze battı. Yeni sezonda formaya yakın isimlerden oldu. 
   
   Emre TORAMAN 
   Samet Aybaba'nın üzerinde durduğu isimlerden oldu. Çok hırslı. Disiplin konusunda da örnek alınacak bir yapısı var. Tecrübe kazanıp, Bordo - Mavili takıma uyum sağlarsa, Trabzonspor için önemli bir isim olabilir. 
   
   Gurbetten eve dönüş 
   8 Temmuz'dan bu yana hazırlıklarını Avusturya'da sürdüren Trabzonspor dün Türkiye'ye döndü. Teknik Direktör Samet Aybaba, yoğun bir çalışma dönemi geçiren oyuncularına iki gün izin verdi. Hazırlık kampında sakatlanan Fatih Tekke'nin durumu yönetimi tedirgin etti. Tecrübeli futbolcunun sezon başına yetişememesi durumunda yeni bir santrfor alınacağı bildirildi. 
   
   
</TEXT>
</DOC>
