<DOC>
<DOCNO> 158091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur18.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanlardan Ersin Taranoğlu Genç Parti'ye katıldı... 
</HEADLINE>
<TEXT>

     Devlet ve Orman eski Bakanı Ersin Taranoğlu Genç Parti'ye GP katıldı. GP Genel Başkanı Cem Uzan, ''Taranoğlu, tertemiz geçmişe sahip olan bir siyasetçi olarak partimize güç katacaktır'' dedi. 
     Taranoğlu'nun GP'ye katılımı nedeniyle parti merkezinde bir tören düzenlendi. Törende bazı ilçe belediye başkaları da GP'ye üye oldu. 
     Düzenlenen törende Taranoğlu'na parti rozetinin takan GP Genel Başkanı Uzan, yaptığı konuşmada, ''Partimize önemli bir katılım var. Ersin Taranoğlu, Türk siyasetini hem uzun seneler temsil etmiş, hem de tertemiz bir geçmişe sahip olan bir siyasetçi olarak partimize güç katacaktır'' diye konuştu. 
     Taranoğlu ise, ''Siyasetin görevi dönüşümdür, rolü değişimdir, aracı siyasi partidir. GP Genel Başkanı Uzan ve ona verilen milyonlarca oy bu değişim ve dönüşümün teminatıdır. 20 yıllık bir siyasi tecrübem böyle bir koşulda sorumluluk almayı gerekli kıldı, kabul edildiğim için teşekkür ederim'' dedi. 
     
     ''HÜKÜMET BAŞARISIZ'' 
     Törende gazetecilerin sorularını da yanıtlayan Uzan, AB uyum yasaları kapsamında Terörle Mücadele Yasası'nda yapılmaya çalışılan değişlikle ilgili soruya, ''AB için Türkiye'nin her türlü fedakarlığı yapması lazım ama AB'ye Gümrük Birliği ile ağır aksak ve çarpık bir noktada yakalandı. Bazı değişiklikleri şu aşamada yapmanın AB için erken olduğuna inanıyorum'' yanıtını verdi. 
     Asıl gündemin ''düzelmeyen ve düzeltilemeyen'' ekonomi olduğunu ifade eden Uzan, hükümetin ''ekonomik alandaki başarısızlığını örtbas etmek için kendi açısından akıllıca manevralar yapmaya çalıştığını ve gündemi değiştirmeye yöneldiğini'' savundu. 
     ''Bugün SİT alanı konusu var. Bizim topraklarımız son derece özel topraklar tarihi ve tabi güzellikler açısından'' diye konuşan Uzan, şunları kaydetti ''Bu güzellikler, bu ülkenin kültür mirası 70 milyonun mirası, sadece AKP'nin değil. SİT alanlarını imara açarak yok etmeye çalışmak Türkiye'nin tarihin yok etmeye çalışmakla eş değerdir. 
     Afganistan da Taliban rejimi Buda heykelini bombalar patlatarak yok etti yıktı, bizdekiler ise SİT alanlarını imara açarak bizim tarihimizi, kültürümüzü yok etmeye çalışıyor, ben arada bir fark göremiyorum. Hükümete uyarım şudur iyi düşünün ve bu SİT alanlarının imara açılması işinden vazgeçin.'' Cem Uzan, yerel yönetim seçimlerinin erken bir tarihe alınmasının mümkün olup olmayacağı şeklindeki soruyu yanıtlarken, bunu mümkün görmediklerini belirterek, eğer erken seçim olursa partisinin buna en hazır parti olduğunu bildirdi. 
     Uzan, bir başka soru üzerine de Ankara Büyükşehir Belediye Başkanı adayını henüz belirlemediklerini kaydetti. 
     
</TEXT>
</DOC>
