<DOC>
<DOCNO> 170830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/asiy.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik Irak'ta en az 3 yıl kalacak 
</HEADLINE>
<TEXT>

   Mehmetçik bir ay içinde Irak'a gitmeye hazır hale gelecek. Yaklaşık 12 bin Türk askeri, Bağdat-Tikrit çevresinde görev yapacak... 

Askerimiz bölgede en az 3 yıl geçirecek.... Masrafların nasıl karşılanacağı ise Dışişleri Bakanı Gül'ün ABD gezisinde ele alınacak... 
      SERPİL ÇEVİKCAN 

   
   ABD'li generaller John Abizaid ve James Jones'un Ankara ziyaretinde, Irak'taki uluslararası istikrar gücünde Türk askerinin de yer alması talebiyle ilgili sürecin ayrıntıları belli olmaya başladı. Yaklaşık 12 bin kişiden oluşması beklenen Türk istikrar birliği, Bağdat ve Tikrit'i de içine alacak şekilde Irak'ın orta bölgelerinde görevlendirilecek. Kuzeydeki mevcut asker yerinde kalacak. 
   ABD'den bir süre önce gelen "sualname" çerçevesinde zemin hazırlıkları başlatılan barış gücü çalışmaları hızlandırıldı. Hükümete sunulmak üzere seçenekli planlar oluşturuluyor. Planların ana çerçevesi Genelkurmay Başkanı ile Dışişleri Bakanı'nın dünkü görüşmesinde de ele alındı. Dışişleri Bakanı Abdullah Gül'ün ABD ziyaretinde netleşmesi beklenen istikrar gücüne ilişkin bilgiler şöyle 
   12 BİN ASKER Uluslararası istikrar gücüne Türkiye'nin yaklaşık 12 bin askerle katkıda bulunması üzerinde çalışmalara başlandı. Ankara Mamak'taki barış tugayının görevlendirilmesine kesin gözüyle bakılıyor. İstikrar gücünün asayişle ilgili hizmetleri de göz önüne alınarak jandarmanın da katkısı tartışılıyor. 
   SADDAM'IN MEMLEKETİ Türk gücünün Bağdat ve Tikrit'i de içine alan orta Irak'ta görev yapması planlanıyor. Bu bölge Saddam Hüseyin'in doğum yeri olan Tikrit'i barındırması açısından stratejik öneme sahip. ABD'li askerler, Saddam yanlılarının çoğunlukta olduğu bölgeyi "belalı yer" olarak nitelendiriliyor. Bölge Sünni Arapların h kimiyeti altında... 
   KUZEYDE DEVAM Planlamalar çerçevesinde Türk gücü, orta Irak'ta görev yaparken, Kuzey Irak'taki Türk askerinin mevcudiyeti de devam edecek. Kuzeydeki istikrar gücünü İngiltere ve ABD askerleri oluşturacak. Kaynaklar, böylece ABD'nin Kuzey'deki PKK - KADEK unsurlarının silahsızlandırılması ve bölgenin temizlenmesi açısından taahhüt altına alınmış olacağını kaydetti. 
   
   AYRI KARARG H KURULACAK 
   GZM'LERLE DOLAŞACAKLAR Türk gücünün, geliştirilmiş zırlı muharebe GZM araçlarıyla donatılmış mekanize birliklerden oluşması bekleniyor. Yüksek güvenlik ve teknik donanımlı bu araçlardan devriye görevinde de yararlanılıyor. 
   POLONYA KOMUTASI İSTENMİYOR Türk askeri gücünün Polonya komutasına bağlanmasına ilişkin ABD talebi kabul edilmeyecek. Ayrı bir kararg h kurulacak Türk gücüne çok büyük olasılıkla Korgeneral seviyesinde bir isim komuta edecek. Bu isim doğrudan Merkez Kuvvetler Komutanı Abizaid'e bağlı olacak. 
   SİLOPİ LOJİSTİK MERKEZ Türk gücünün lojistik ihtiyaçlarının karşılanması amacıyla Silopi'deki birim takviye edilecek. Buranın büyük bir lojistik merkezi haline dönüştürülmesi ve ABD askerleri için de ihtiyaç temin merkezi olmasının planlandığı belirtiliyor. 
   
   ÜÇÜNCÜ BÜYÜK GÜÇ OLACAĞIZ 
   EN AZ ÜÇ YIL Türk gücünün görev tanımı Irak'ta istikrarın sağlanması, barışın korunması ve sivil yapılanmanın oluşturulması olacak. Kaynaklar Türk askerlerinin bir ay sonra gitmeye hazır olacağını ve en az üç yıl bölgede görev yapacağını vurguladı. Türk gücü, ABD ve İngiltere'den sonra Irak'ın bütünündeki üçüncü büyük askeri güç olacak. İstikrar gücü çerçevesinde ABD ile girilen "operatif işbirliği" mutabakat zaptına bağlanacak. 
   TÜRK GÜCÜ'NÜN MALİYETİ Türk askeri gücünün masraflarının nereden karşılanacağı konusunun ise Dışişleri Bakanı Abdullah Gül'ün ABD ziyaretinde ele alınabileceği, mutabakat müzakerelerinde de kesinleşeceği kaydediliyor. Kaynaklar, BM ya da NATO şemsiyesinde oluşturulan barış ya da istikrar güçlerinde maliyetlerin bu kuruluşların özel fonlarından karşılandığına dikkat çektiler. Aksi durumlarda maliyetin "talepte bulunan ülke" tarafından karşılanmasının esas olduğu belirtildi. 
   
   Kuzey Irak'takiler akrabamız    Kuzey Irak'taki herkesin akrabamız olduğunu söyleyen Gül, "Bunu sempatik görünmek için söylemedim. Orada herkesin huzur içinde olmasını isteriz. Türkiye sayesinde son 10 yılda Irak'ın kuzeyinde katliam yaşanmadı" diye konuştu. 
   
   Meclis'e gidebiliriz    ANKARA Milliyet 

   Dışişleri Bakanı Abdullah Gül, ABD'nin asker talebi konusunda somut önerinin beklendiğini belirterek, "Öneri geldiği zaman şartlara, Anayasa'nın ne dediğine bakılır. BM, NATO söz konusu olursa bu tabii daha kolay olur. Ama eğer bunlar söz konusu olmazsa anayasa gereği Meclis'e gitmek gerekir" dedi. Washington ziyareti öncesi basına demeç veren Gül, "Asker talebi gayri resmi istişarelerle sürüyor. Konu hükümet düzeyinde ele alınmadı. ABD, NATO ve BM arasında istişare edilecek. Tabii Türk Silahlı Kuvvetleri'nin görüşü de çok önemli" diye konuştu. 
   
   'ZAMANINDA BİR GEZİ' 
   Bugün başlayacak ABD ziyaretine de değinen Gül, iki ülke ilişkilerinin dostluk ve karşılıklı işbirliğiyle sürmesi için yetkililerin daha çok bir araya gelmesi gerektiğini söyledi. Ziyareti sırasında Başkan Yardımcısı Dick Cheney, Başkan George Bush'un Ulusal Güvenlik Danışmanı Condoleezza Rice ve Dışişleri Bakanı Colin Powell ile "berrak görüşmelerde bulunacağını" ifade eden Gül, tezkerenin TBMM'de kabul edilmemesinin ardından Powell'ın Türkiye'ye geldiğini hatırlatarak, "Aynı şeyi bizim de yapmamız gerek. Bunu zamanında yapılan bir gezi olarak görüyorum" dedi. 
   
   'ABD güvence vermeli'    IRAK'ın otoritesinin ABD ve İngiltere'de olduğunu söyleyen Abdullah Gül, Topluma Kazandırma yasa tasarısının kanunlaşmasının ardından direnen teröristlerin, bulundukları ülkelerde yakalanarak Türkiye'ye teslim edilmesi gerektiğini vurguladı. Gül, "ABD böyle bir güvenceyi vermek zorunda. 'Benim teröristimi hoş görmem, senin teröristini hoş görürüm' diye bir şey olamaz. O topraklarda otoritesi yoksa, bizim kuvvetlerimiz pozisyonlarını sürdürür" dedi. 
   
   'Hükümetin istediği olur'    AKP Grup Başkan Vekili Salih Kapusuz, Irak'a asker gönderme konusunda bu kez hükümetin istediği yolda karar çıkacağını, ancak askerin görüşünün de çok önemli olduğunu söyledi. AKP Genel Başkan Yardımcısı Dengir Mir Mehmet Fırat da ABD'nin talebinin görüşüldüğünü vurgulayarak, "Öncelik, Türkiye'nin çıkarlarıdır. Peşinen 'şöyle bir karar vereceğiz' demek mümkün değil. Şartlar ve detayların belirlenmesinin ardından Türkiye'nin tavrı ortaya çıkacak" dedi. 
   
      
   
</TEXT>
</DOC>
