<DOC>
<DOCNO> 170442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur13.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şile'de deniz uçağı düştü, 7 kişi kurtarıldı... 
</HEADLINE>
<TEXT>

     Şile'de havalanmak amacıyla denizde hızla hareket eden küçük bir deniz uçağı, pervanesinin dalgaya çarparak parçalanması sonucu yarı suya battı. 
     Uçaktaki 7 kişi kurtarıldı. 
     Havalanmak üzere Şile Limanı'ndan su yüzeyinde hareket eden küçük gezi uçağı, liman mendireğini geçtikten sonra havalanmak için teşebbüste bulundu. 
     Bu sırada yüksek dalgalarla karşılaşan uçağın pervanesi parçalandı. Dengesini kaybeden uçağın yarısı suya battı. 
     Bu arada, Şile Belediyesi'ne ait cankurtaran botları, olay yerine giderek uçakta bulunan mürettebat ve yolculardan oluşan 7 kişiyi kurtardı. 
     Uçak daha sonra, teknelerle limana çekildi. 
     Şile'de, kalkış yapacağı sırada pervanesi dalgalara çarparak parçalandığı için yarısı suya batan deniz uçağından kurtarılan 7 kişi arasında, Sedat Peker'in de bulunduğu bildirildi. 
     A.A muhabirinin aldığı bilgiye göre, saat 13.00 sıralarında Şile Limanı'nda havalanmak üzere hareket eden TC-CAS tipi deniz uçağı, mendirek çıkışında karşılaştığı büyük dalgalar yüzünden pervanesi parçalanarak yarısı suya battı. 
     Şile Belediyesi'ne ait cankurtaran botları ve balıkçı tekneleri, uçakta bulunan 3 mürettebat ile Sedat Peker ve 3 arkadaşını kurtararak, kıyıya çıkarttı. 
     Özel bir şirkete ait olan ve gezi amaçlı kullanılan uçak da, balıkçı tekneleriyle limana çekildi. 
     Peker ve diğer 6 kişinin yara almadan atlattıkları kazada kurtarma çalışmalarına katılan balıkçı Mustafa Kibar, limandan hareket eden uçağın kalkmak istediği sırada dev dalgaların arasında kaldığını ve uçağın kanatlarının dalgaların etkisiyle büküldüğünü anlattı. 
     Kibar, ''Dalgaların arasındaki kalan uçak, dengesini kaybederek denize çakıldı. Hemen yardımlarına koştuk ve içindekileri kurtardık. Kurtarılanlar arasında Sedat Peker de var'' dedi. 
     Peker'in, Şile'de villası olduğu ve bir süredir bu villada kaldığı kaydedildi. 
     Şile Liman Başkanlığı yetkilileri de, deniz uçaklarının havalanabilmesi için denizin dalgasız olması gerektiğini bildirdiler. 
     
</TEXT>
</DOC>
