<DOC>
<DOCNO> 173887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/yasam/yas05.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldu mu şimdi Reyhan Hanım 
</HEADLINE>
<TEXT>

   Daha önceki gün iki kişi, silahlı magandalar yüzünden can verdi. Ve dün Gürtuna silahla poz verdi, eşi Reyhan da havaya 9 el ateş etti 
      MUHAMMET KAÇAR Rize DHA 
   
   Magandaların silahlarından çıkan kurşunlar önceki gün iki kişinin ölümüne neden olurken, tatile gittikleri Güneysu Başköy'de havaya ateş edilerek karşılanan İstanbul Büyükşehir Belediye Başkanı Ali Müfit Gürtuna silahla poz verdi. Eşi Reyhan Gürtuna da baba ocağında havaya dokuz el ateş etti. 
   Silahların yaklaşık yarım saat susmadığı köyde, bir vatandaş tabancasını çıkarıp Gürtuna'ya uzattı. Silahı eline alıp poz veren Gürtuna, ardından da "Kötü örnek olmak istemem. Bu silahı beline koy" diyerek sahibine uzattı. 
   Bu sırada Gürtuna'nın yanına gelen eşi Reyhan Gürtuna ise "Hayatımda hiç silah atmadım. Fakat çok istiyorum" diyerek izin istedi. Eşi izin verince de bir köylü vatandaşın tabancasını alan Reyhan Gürtuna, havaya dokuz el ateş etti. 
   
   
</TEXT>
</DOC>
