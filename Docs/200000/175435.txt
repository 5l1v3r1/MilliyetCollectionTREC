<DOC>
<DOCNO> 175435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun11.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik ''taşfırın'' Gladyatör'ü light yaptı... 
</HEADLINE>
<TEXT>

     Birkaç ay öncesine kadar çapkınlıkları, barlarda çıkardığı kavgalarla gündeme gelen aktör Russel Crowe'u evlilik iyice değiştirdi. ''Eski taşfırın'' Crowe, geçmişine sünger çektiğini ve eşinin en büyük hayranı haline geldiğini söyledi. 
     Internetteki ''entertainment tonight'' sitesinin haberine göre, bir dönem çalkantılı yaşantısı ve Nicole Kidman, Meg Ryan gibi oyuncularla yaşadığı aşklarla gazete manşetlerinden düşmeyen Crowe, artık tam anlamıyla bir ''ev erkeği''... 
     Yaşamını Danielle Spencer ile birleştiren sinema dünyasının Oscar ödüllü ''gladyatörü'', güzel eşinin asaletinin onu etkilediğini ifade etti. Spencer'ın özgüveninin tam olduğunu ve kendisinin de onunla çok rahat ettiğini dile getiren Crowe, şarkıcı eşinin en büyük hayranı haline geldiğini de itiraf etti. Eşini çok güvenilir ve sevilmeye değer bulduğunu kaydeden ünlü aktör, en yakın arkadaşının da Spencer olduğunu belirtti. 
     Avustralya'daki çiftlik evinde mutlu bir hayat kuran oyuncu, ilk bebeklerini beklerken de heyecan duyduğunu kaydetti. Russel Crowe, ''Hala baba olacağıma alışmaya çalışıyorum. Bu büyük birşey. Sonsuza kadar sürecek olan, hayattaki en büyük rolüm'' dedi. 
     Russel Crowe ile Danielle Spencer, 7 Nisan 2003 tarihinde Avustralya'da evlenmişti. 
     
</TEXT>
</DOC>
