<DOC>
<DOCNO> 173719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko08.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Konsey Başkanı Demirtaş Vakıfbank'a iş alemi olarak talibiz 
</HEADLINE>
<TEXT>

     TOBB Ticaret Odaları Konsey Başkanı ve İzmir Ticaret Odası İZTO Yönetim Kurulu Başkanı Ekrem Demirtaş, Vakıfbank'a ''iş alemi olarak'' talip olduklarını söyledi. 
     Demirtaş, bankanın gerçek sahibinin iş alemi olduğunu ve iş alemi olarak Vakıfbank'ı alabileceklerini bildirdi. 
     İZTO Başkanı Demirtaş, şöyle konuştu 
     ''İş alemi olarak sürekli olarak mali kesimin düzenlenmesi ve güçlü olması gerektiğini söylüyoruz. Ancak şu ana kadar hiçbir şey yapmadık. Biz iş alemi olarak bu bankaya talibiz. Bankayı halka açmak yerine, iş alemine satın. Bunun için bir formül bulmalıyız. TOBB önderliğinde bir formül bulunabilir. Buna oda ve borsaların yanı sıra iş dünyası içindeki diğer kesimler de katılabilir.'' Vakıfbank'ı kendilerine en yakın banka olarak gördükleri için almak istediklerini kaydeden Demirtaş, Halk Bankası'nın da esnaf ve sanatkarın içinde bulunduğu bir ortaklıkla alınabileceğine dikkat çekti. 
     Konuyu TOBB Başkanı Rifat Hisarcıklıoğlu ile de görüşeceğini kaydeden Demirtaş, Türk bankacılık sisteminin geleceğine mali ve reel sektörlerin ortaklaşa karar vermek zorunda olduğunu kaydetti. 
     
     GENEL MÜDÜRDEN DESTEK 
     Vakıfbank Genel Müdürü Ahmet Kaçar ise ''para satmak'' için ziyaret ettiği Demirtaş'la ''bankayı satma'' konusunun gündeme gelmesinin kendilerini ''sevindirdiğini'' söyledi. 
     Vakıfbank'ın yasal ve mali olarak da satışa hazır durumda olduğunu kaydeden Kaçar, ''Böyle bir satışa her şeyimizle hazırız. Böyle bir öneri gelirse, biz şiddetle destekleriz. Bu konuda bir formül bulunması konusunda yardımcı olabiliriz. Vakıfbank'ın yüzde 25'lik hissesi çalışanların oluşturduğu sandığa ait. Yüzde 75'i ise Vakıflar Genel Müdürlüğü'nün. Bu yüzde 75'lik kesimden yüzde 45 hisse satılarak, banka işaleminin olabilir.'' Vakıfbank'ın devletten destek almadan, ''kendi ayakları üzerinde durmaya alışık ve para satmayı bilen'' bir banka olduğunu kaydeden Kaçar, bankanın gerçek ihtiyaç sahiplerine satılmasının en doğru sonuç olacağını belirtti. 
     
     HALKA AÇILMA 
     Yaptıkları kredi anlaşması sonucu İZTO üyelerine 6 ayda 10 trilyon lira kredi kullandırdıklarına dikkat çeken Kaçar, diğer bankaların benzer anlaşmalarla Türkiye çapında bile bu rakamları yakalayamadığını ileri sürdü. 
     Bankanın aktif kalitesini ve sermaye yapısını güçlendirdiklerini, krediler üzerindeki riskleri azalttıklarını dile getiren Kaçar, şunları söyledi. 
     ''Bankayı satılabilir bir duruma getirmeye çalışıyoruz. Bu amaçla gayrimenkul stoğumuzu azaltıyoruz, çeşitli iştiraklerden çekiliyoruz. Gayrimenkul satışlarından ayda 10 trilyon lira gelir elde ediyoruz. 500 trilyon liralık gayrimenkul stoğumuz daha var. 
     Geçen yıl ve bu yıl kar ettik, gelecek yıl da kar ederek 2004'ün ilk çeyreğinde yüzde 30-35'lik kesimi halka açmayı planlıyoruz. Bu aşamadan sonra bankayı satmak daha kolay olacaktır.'' 
     
</TEXT>
</DOC>
