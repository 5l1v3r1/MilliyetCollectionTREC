<DOC>
<DOCNO> 156200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo12.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor temkini elden bırakmıyor... 
</HEADLINE>
<TEXT>

     İkinci Lig A Kategorisi'nde son iki haftaya girilirken, lig dördüncüsü ile arasındaki puan farkı 6 olan Konyaspor, temkinli hareket ediyor. 
     Teknik direktör Hüsnü Özkara, kendileri için çok büyük önem taşıyan Mersin İdmanyurdu ile oynadıkları maçtan 3 puan almalarının şampiyonluk yolunda kendilerine çok büyük bir avantaj sağladığını kaydetti. 
     Karşılaşmanın ilk dakikalarında yakaladıkları gol pozisyonlarını değerlendiremeyen futbolcuların, stres yaşadıklarını ifade eden Özkara, ''Bocalamamıza rağmen sahadan galibiyetle ayrıldığımız için çok mutluyuz. Çok güzel bir maç oldu. Mersin İdmanyurdu da centilmence mücadele etti'' dedi. 
     Özkara, önlerinde çok önemli iki maç kaldığını, bu maçlardan bir puan almaları durumunda Konyaspor'un 10 yıllık Birinci Lig özlemine son vereceğini belirtti. Özkara, ''3 takımın mutlu sona erişeceği ligde, dördüncü sıradaki Sivasspor ile aramızda 6 puan fark var. Bu nedenle halen matematiksel olarak şampiyonluğumuzu ilan etmedik. Asla rehavete kapılmadan, temkinli bir şekilde her iki maça hazırlanacağız ve mutlu sona ulaşacağız'' diye konuştu. 
     
</TEXT>
</DOC>
