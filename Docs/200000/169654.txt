<DOC>
<DOCNO> 169654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/guncel/gun05.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Paramız var da okutmadık mı 
</HEADLINE>
<TEXT>

     AYÇA ATAY 

     Gebze Kaymakamlığı, Dilovası'nda okula devam edemeyen 64 çocuğun velisine, öğrenci başına 3.5 milyar lira ceza kesti. Devlet okulsuz çocuk kalmaması için mücadele ederken, madalyonun diğer yüzünde ekonomik krizin körüklediği yoksulluk var. Çoğu işsiz olan veliler çaresiz. Mirza Çelik, sekiz kızı olduğunu, okul çağındaki dört çocuğundan ikisini çaresizlikten okuldan aldığını anlatıyor. İki çocuğu için 7 milyar 54 milyon lira ceza ödemek zorunda olduklarını söyleyen Çelik, depremden beri işsiz olduğunu belirterek, "Yedi milyarım olsa zaten iş yaparım" dedi. Cezadan en fazla mağdur olanlar ise Gürbüz ailesi. Bedriye Gürbüz, eşini 16 yıl önce kaybetmiş. İki çocuğu, parasızlıktan okula devam edememiş. Aile, Kaymakamlık Sosyal Yardımlaşma Fonu'ndan üç ayda bir 30 milyonluk gıda ve 20 torba kömür yardımı alıyor. Hayat şartları nedeniyle çocuklarını okutamadıklarını belirten Dilovası sakinleri, cezayı ödeyemedikleri takdirde evlerini kaybetme endişesi içinde. 
     

</TEXT>
</DOC>
