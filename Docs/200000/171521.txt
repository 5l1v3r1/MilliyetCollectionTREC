<DOC>
<DOCNO> 171521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo00.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SİSTEME GÖRE TRANSFER 
</HEADLINE>
<TEXT>

   Galatasaray, geçen sezon yediği gollerin çoğunu, iyi oynadığı bölümde defanstan topla çıkarken yapılan hatalardan yedi. Ancak artık Frank De Boer var 
      SÜPER LİGE SÜPER ANALİZ RIDVAN DİLMEN - 5 

   
   Son 10 yıla damgasını vuran Galatasaray son yedi sezonu beş şampiyonlukla kapattı. Geçtiğimiz yıl son iki haftaya kadar da iddiasını sürdürdü. 
   Büyük kulüplerin hedefleri hep şampiyonluktur. Ama bir şampiyon çıkacaktır. Galatasaray'da o müthiş başarılar sonrası artık beklentiler hep birincilik için oluyor. Ama futbolda böyle bir şey yok. Rakipler de ciddi harcamalar yapıyor ve aynı hedefe kilitleniyor. Geçen sezon başı yola Fatih Terim ile çıkıldı. Teknik adam değişikliklerinden sonra takımın yeni hocaya alışması zaman alıyor. Çünkü gelen - giden arasında belirgin bir düşünce farklılıkları yaşanıyor. Bu yüzden teknik direktörler kendi düşüncelerini takıma hızlı adapte etmekte zorlanıyorlar. Kadro kalitesine baktığımızda Galatasaray'ın ligde ikinci olarak Şampiyonlar Ligi'ne katılması başarısızlık değildir. 
   
   Stili değiştirdi 
   Fatih Terim'in birinci felsefesi top rakipteyten en iyi takım olmak ister. Bunun karşılığı prestir. Mümkün olduğu kadar rakip yarı alanda baskı kurmaya çalışır. Daha rakip hazırlık pası yaptığı anda o bölgede, defansını da orta sahaya çıkartarak pres yapılmasını ve topun çabuk kazanılmasını arzu eder. Fatih hocanın bu prensibi hangi kulüpte çalışırsa çalışsın hep aynıdır. Yani yüksek tempolu oyun tercihidir. Sürpriz top çalmalarla hücumu düşünür. Pas yüzdesi yüksek oyunculara bayılır. "Yetenekli futbolcu olsun, canımı yesin" mantığını taşır. 
   İşte bu teknik direktörün takımında oynamak, öncelikle fiziksel anlamda hep hazır olmakla mümkündür. Geçen yıl başında da Fatih hoca bu prensipleri ortaya koymak istedi. Ancak birkaç maç hariç bu konuda istediğini bulamadı. Belli dönemlerde antrenörlük stilini değiştirmek zorunda kaldı. Fatih Terim'in futbol kitabında, rakip takımın oyun şekli, oyun düzeni önemli değildir. Hep rakibe kendi oyununu kabul ettirmeye çalışır. Bunu geçen yılki oyuncularla yapamadığı için çoğu maçta basketbol antrenörü gibi davrandı. Zaman zaman maç içerisinde öne geçtiği zaman sistemi değiştirdi, oyuncu değişiklikleri yaparak skoru kurtarmaya gitti. Yani takım Fatih hocanın stil değiştirmesini gerektirdi. Yine dönüp baktığımızda kadroda çok sık oynamalar yaptı. 3 - 4 oyuncusuna da önümüzdeki hafta belki düzelir felsefesi ile ciddi töleranslar tanıdı. Kısacası sezonun bitmesi için dua etti. 
   Terim, geçen yıl uygulayamadığı oyun felsefesini bu yıl uygulamak için transferleri sisteme göre yapıyor. Gerçi Okan Koç ve Selçuk, Fatih hoca için önemli oyunculardı ama, belki de ekonomik sıkıntı yüzünden alınamadılar. En büyük sorun olarak görülen hazırlık pasları problemini Frank de Boer ile çözdü. Geçen yıl yedikleri gollerin çoğunluğu iyi oynadıkları bölümlerde defanstan topla çıkarken yapılan hatalardan geldi. İlginçtir top rakipteyken değil, kendilerindeyken gol yediler. Kaçan şampiyonluğun en büyük sebebi de buydu. 
   Hazırlık maçlarını seyrettim. Hem dörtlü, hem de üçlü savunma Vitesse maçı oynadılar. Tanıdığım Fatih hoca son üçlü savunmaya ve oyun düzenine bayılmıştır. Ve ısrar edeceğini düşünüyorum. Gerçekten son maçın ilk yarısındaki tempo ve oyun anlayışı ilk defa rahat uyumasını sağlamıştır. Ve gelecek için de Terim'e ümit vermiştir. 
   
   Hücum silahı Frank 
   Galatasaray'ın geçen seneki en büyük sıkıntısı, defans oyuncularının topu iyi oyuna sokamamasıdır. Çok kritik maçlarda özellikle Şampiyonlar Ligi'nde kendi aralarında defansif pas yaparken top kaptırıp, geriye düştüler. Brugge ve Barcelona örneği gibi. Ligde de aynı tablo yaşandı. Maça iyi başlıyorlar, bir anda geriye düşüyorlar ve bunu da çok sık yaşıyorlardı. 
   Galatasaray, Frank De Boer'i alarak hücumlarına artık onunla başlayacak. Çünkü hem sağ ve sol kanat oyuncularına, hem de orta sahaya, hatta 40 - 50 metre isabetli pas atabiliyor. Tabii ki büyük kazanç. Çok da tecrübeli. Arkasına atılan toplarda, kontrataklarda ağır olduğu için sıkıntı yaşanabilir. Bu da unutulmamalı. 
   
   Orhan faydalı olur 
   Orhan Ak, Kocaelispor'da ciddi sakatlıklar geçirdi. İki kez uzun sürelerle futbola ara verdi. Sezon sonunda Kocaeli'de oynadı, en azından sağlığı açısından bir göstergeydi. Hazırlık maçlarına baktığımızda üçlü sistemde stoper oynayabiliyor, zaman zaman sol dışta da görev alabiliyor. Ben çok beğendim. Umduğumdan iyi çıktı. Galatasaray takımında forma giyer diye düşünüyorum. Sert, ağır değil. Topu oyuna sokuşu da kötü değil. Kafaya da iyi çıkıyor, devamlılığı var. Dolayısıyla bu kadar yönlü bir defans oyuncusu her zaman faydalı olur. 
   
   Savaşçı Ömer 
   Almanya'da yetişmiş bir oyuncu. Türkiye'de ilk Erzurumspor'a geldi. Yılmaz Vural, Erzurum'dan Diyarbakır'a götürdü. Diyarbakır'da oynadığı ilk haftada da, son maçında da kendisini izledim. Arada uçurum var. Her gün gelişen bir oyuncu. Sadece kafaya çıkan klasik bir stoperdi. Fakat topu oyuna iyi sokmayan bir görüntüsü vardı. Son haftasında ise agresif, çabuklaşmış, topu ilk güne göre daha iyi oyuna sokan bir görüntü içindeydi. Savaşcı bir stoper. Antrenörü Muharrem Gürbüz "önce insan, sonra futbolcu" diyor. Çok uyumlu ve çok saygılı. En önemlisi çalışkan. Genç oyuncu olduğu için de daha üzerine koyacaktır. 
   
   Ömer ERDOĞAN 
   Doğum Tarihi 1977 
   Doğum Yeri Kassel Almanya 
   Pozisyonu Defans 
   Geldiği Kulüp Diyarbakırspor 
   Son Sezonu 5 Sarı , 1 Kırmızı 
   
   Frank de BOER 
   Doğum Tarihi 1970 
   Doğum Yeri Hoorn Hollanda 
   Pozisyonu Defans 
   Geldiği Kulüp Barcelona 
   
   Orhan AK 
   Doğum Tarihi 1979 
   Doğum Yeri Sakarya 
   Pozisyonu Defans 
   Geldiği Kulüp Kocaelispor 
   Son Sezonu 3 Sarı 
   
   Futbolcuların performansı İSİM OM S SK KK G Mondragon 32 2880 5 - - M.Bölükbaşı 1 90 - - - Kerem 1 90 - - - Xavier 11 900 2 - - Bülent 32 2586 3 - 1 Emre Aşık 22 904 3 2 - M.Polat 14 900 2 - 1 Vedat 17 1289 6 - - Sarr 10 474 - - 1 Suat Usta 5 181 2 - - Almaguer 8 315 1 - - Hakan Ünsal 28 2133 4 - 1 Ümit Davala 23 1745 4 - 1 Ayhan 26 1313 4 - 2 Cihan 23 1542 4 - 2 Volkan 12 988 1 1 2 Berkant 14 634 2 - 3 Batista 24 1223 4 - - Felipe 18 856 1 - 2 Suat Kaya 14 479 3 - 1 Ergün 30 2298 - - 2 Hasan Şaş 22 1436 7 1 1 Ümit Karan 28 2067 2 1 16 Lukunku 13 976 1 - 5 Arif 25 1576 5 - 11 Christian 13 780 1 - 3 Baliç 21 799 - - 2 Pinto 18 640 2 - - Revivo 13 923 - - 3 İlker 1 86 - - - Sabri 3 101 - - - Sedat 2 93 - - - 
   
   OM Oynadığı maç, S Süre, 
   SK Sarı Kart, KK Kırmızı Kart, G Gol 
   
   Yarın Yeni transferler 
   
   
</TEXT>
</DOC>
