<DOC>
<DOCNO> 153067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo50.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ümidini kesti Artık her şey daha zor, üzgünüm... 
</HEADLINE>
<TEXT>

     İtalya'nın FC İnter takımında oynayan Emre Belözoğlu, şampiyonluk yarışında lider FC Juventus ile aralarındaki farkın 8'e çıkmasından dolayı ''Artık her şey daha zor, üzgünüm'' dedi. 
     Dün akşam San Siro Stadı'nda oynanan ve 1-1 sona eren İnter-Lazio maçından sonra gazetecilere açıklama yapan Emre, ''İlk yarı yeterince iyi oynadık ama ikinci yarı bunu devam ettiremedik. Üzgünüm, çünkü artık sadece 4 maç kaldı ve şimdi her şey daha zor'' diye konuştu. 
     Maçın hakemi Collina'ya kendisi hakkında ''haksız bir karar'' verdiği gerekçesiyle kızgın olduğunu söyleyen genç futbolcu, ''Castroman'a dokunmadım, oysa Collina bana faul düdüğü çaldı'' değerlendirmesinde bulundu. 
     Öte yandan İtalyan spor gazeteleri, Lazio karşısındaki İnter'in en iyilerini kaleci Toldo, Dalmat ve Emre olarak gösterdi. Yapılan değerlendirmelerde genelde 6-6.5 ile İnter'de en fazla puan alanlar arasında olan Türk futbolcu, hareketliliği ve rakibe baskısıyla beğenilse de, Cuper'in onu orta sahanın solunda oynatmasının yanlış olduğu savunuldu. 
     




</TEXT>
</DOC>
