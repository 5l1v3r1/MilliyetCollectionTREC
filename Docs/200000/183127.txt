<DOC>
<DOCNO> 183127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun29.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Arabiya ''Irak'ta 8 ABD askeri öldürüldü'' 
</HEADLINE>
<TEXT>

     Irak'ta Amerikan askerlerine yönelik bir saldırıda, 8 askerin öldürüldüğü, birinin yaralandığı belirtildi. 
     Bağdat'ın batısındaki Haldiye'de bir Amerikan konvoyuna düzenlenen saldırıda en az 2 aracın isabet aldığı ve Amerikan askerlerinin bölgeyi kontrol altında tuttuğu bildirildi. 
     AFP, El Arabiya televizyonunun, 10 askeri taşıyan bir nakliye aracına bombalı saldırı düzenlendiğini, saldırıda 8 Amerikan askerinin öldüğünü duyurduğunu aktardı. Televizyona açıklama yapan görgü tanığı Mahmut Ali'nin, yanan çok sayıda askerin araçtan indirildiğini söylediği ifade edildi. 
     Mahmut Ali, nakliye aracının altında bir bomba patladığını, aracın ateş almasının ardından konvoydaki diğer araçların yollarına devam etmeye çalıştığını, bu araçlara da 500 metre mesafeden roket saldırısında bulunulduğunu söyledi. 
     Bir başka görgü tanığı ise konvoydan devam eden diğer 4-5 aracın 4 kilometre sonra roket saldırısına uğradığını öne sürdü. 
     BBC'nin internet sitesinde de, saldırıda ölen ve yaralanan askerler olduğuna inanıldığı, en az 2 aracın isabet aldığı belirtildi. 
     Bölge sakinleri, Amerikan konvoyunun, ''Sünni üçgeni'' olarak adlandırılan bölgede Haldiye ve Habbaniye arasındaki bir anayolda saldırıya uğradığını bildirdi. 
     AP ajansı, Amerikan askerlerinin kontrol altına aldığı olay yerinde helikopterlerin uçtuğunu ve 4 tankın bulunduğunu aktardı. 
     Amerikan güçlerinden henüz konuyla ilgili bir açıklama yapılmadı. 
     Irak'ın Felluce kentinde, bugün silahlarla kutlama yapılan bir düğüne katılanlara Amerikan askerlerinin açtığı ateşte bir genç ölmüş, 6 kişi yaralanmıştı. 
     
</TEXT>
</DOC>
