<DOC>
<DOCNO> 180255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun36.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "Erdoğan, AB'yi üyelik konusunda sıkıştırıyor" 
</HEADLINE>
<TEXT>

     Başbakan Recep Tayyip Erdoğan'ın Almanya'ya yaptığı ziyaret, Amerikan finans çevrelerinin gazetesi Wall Street Journal'de ''Türk Başbakanı AB'yi üyelik konusunda sıkıştırıyor'' başlığıyla yer aldı. 
     Gazete, ''Erdoğan'ın, 'Türkiye'nin AB'ye girmesine izin verilmezse, kendimize yeni dostlar bulmak için başka tarafa bakabiliriz. Buna İslam dünyası da dahil' mesajını verdiğini'' öne sürdü. 
     Ian Johnson imzalı haberde, ''Erdoğan'ın, Türkiye'nin müzakerelerin başlaması için AB'nin öngördüğü tüm önkoşulları yerine getirdiğini ifade ettiği'' de kaydedildi. 
     Gazete, Erdoğan'ın, ''Top şimdi AB'nin sahasında. Şayet Topluluk harekete geçmezse, Türk halkı AB'nin çifte standart uyguladığı sonucuna varacak'' dediğini de yazdı. 
     Wall Street Journal, Erdoğan'ın, ''Biz soğuk savaş döneminde Batı'yı Varşova Paktı'na karşı savunurken, Varşova Paktı'na dahil olan bazı ülkeler bugün bizden önce AB'ye alınıyor. Türk halkı bu durumu hayretle izliyor'' açıklamasında bulunduğunu da kaydetti. 
     Almanya Başbakanı Gerhard Schröder'in ''Türkiye'yi AB üyeliği konusunda destekleyeceğini'' söylediğini belirten gazete, Erdoğan'ın, müzakerelerin gelecek yıl sonunda başlamasından yana olduğuna dikkat çekti. 
     Gazete, buna karşılık, başta Bavyera eyaleti olmak üzere Almanya'nın bazı kesimleriyle diğer bazı AB ülkelerinde, Türkiye'nin başka bir kültürden geldiği, AB'ye üye olmaması gerektiği yönünde görüşler olduğunu yazdı. 
     
</TEXT>
</DOC>
