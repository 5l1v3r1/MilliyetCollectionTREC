<DOC>
<DOCNO> 162453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko16.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi borçlarının yapılandırılması, Hazine'ye yük getirmiyor 
</HEADLINE>
<TEXT>

     Tarım ve Köyişleri Bakanı Sami Güçlü, tarımsal kredilerin yeniden yapılandırılmasındaki amacın, sektörün yeniden kredilendirilmesine yönelik mekanizmayı sağlamak olduğunu söyledi. Ziraat Bankası Genel Müdürü Can Akın Çağlar ise, yeniden yapılandırmanın Hazine'ye yük getirmediğini açıkladı. 
     Tarımsal kredi borçlarının yeniden yapılandırılması konusunda Devlet Bakanı Babacan ile birlikte düzenledikleri basın toplantısında konuşan Bakan Güçlü, kredi borçlarının yeniden yapılandırılmasına ilişkin TBMM'de kabul edilen kanunun, tarım sektörü açısından önemine işaret ederken, aynı zamanda hükümetin tarım sektörüne verdiği önemi de gösterdiğini belirtti. 
     Basın toplantısına, Kamu Bankaları Ortak Yönetim Kurulu Başkanı Zeki Sayın, Ziraat Bankası Genel Müdürü Can Akın Çağlar, Türkiye Tarım Kredi Kooperatifleri Merkez Birliği Genel Müdürü Yavuz Selim Köşger de katıldı. 
     Kanunun, genel ekonomik politikaları olumsuz etkilememek kaydıyla, çiftçileri üretime döndürmeyi, moral vermeyi öngördüğünü vurgulayan Güçlü, 2001 yılında yaşanan krizin tarım kesimini de olumsuz etkilediğini, çiftçiler açısından kredi kullanma imkanının donduğunu, Ziraat Bankası ve tarım kredi kooperatifleri açısından da 2002 seçim ortamı nedeniyle kredi geri dönüşlerinin durduğunu anlattı. 
     Güçlü, ''Tarımsal üretime yönelik akaryakıt desteği ve borçların yeniden yapılandırılması, sektörü yeniden üretime döndürecek'' dedi. 
     
     DEVLET BAKANI BABACAN ''94 KG BUĞDAY YERİNE 47 KG BUĞDAY'' 
     Devlet Bakanı Babacan, borçların yeniden yapılandırılmasına ilişkin bilgi verirken, aldığı kredi ile 1999'da 100 kg. buğday alan çiftçinin bugün 94 kg. buğday ödemesi gerekirken, yeniden yapılandırmadan sonra 47 kg. buğday ödeyeceğini söyledi. 
     Babacan, aynı yöntemle, çiftçinin ödeyeceği zeytin miktarının 106 kg'dan kg'a, tütün miktarının da 128 kg'dan 64 kg'a düştüğünü belirtirken, ''Reel anlamda yüzde 51 oranında alacağımızdan vazgeçiyoruz'' dedi. 
     Kanunun çıkarılması aşamasında ilgili bakanlık ve sivil toplum örgütleri ile yoğun çalışmalar yapıldığını belirten Babacan, ''İyi bir ekip çalışması yapıldı, iyi bir koordinasyon sağlandı'' dedi. 
     
     ''SADIK ÇİFTÇİYE DÜŞÜK FAİZ'' 
     Ziraat Bankası Genel Müdürü Can Akın Çağlar da, yeniden yapılandırma nedeniyle toplam 1.7 katrilyon liralık kredi alacağından vazgeçildiğini açıklarken, borcunu düzenli ödeyenlere yönelik düşük faizli kredi programı getireceklerini de bildirdi. 
     Çağlar, Ziraat Bankası'na borcunu son üç yıldır düzenli ödeyen çiftçilere, gelecek üç yıl süreyle kaynak maliyetinin altında olmamak şartıyla düşük faizli kredi kullandırılması konusunda hazırlık yaptıklarını, bununla ilgili yönetim kurulu kararının, borçların yeniden yapılandırılmasına ilişkin kanunun yayımlanmasından sonra açıklanacağını söyledi. 
     Yeniden yapılandırma kanununun gereğini anlatırken, 2001 yılındaki kriz nedeniyle kredi faizlerinin aşırı yükseldiğini, ürün fiyatlarının düştüğünü, üretim koşullarının zorlaştığını hatırlatan Çağlar, zor durumdaki reel sektörün kredilerle ilgili sorunlarının çözümü konusunda İstanbul Yaklaşımı'nın gündeme geldiğini belirtti. Tarımsal kredi borçlarının yeniden yapılandırılmasına yönelik kanunun da çiftçi borçlarına yönelik bir yaklaşım olduğunu belirten Çağlar, uygulamadan 210 bini Ziraat Bankası'na, 690 bini de tarım kredi kooperatiflerine olmak üzere toplam 900 bin çiftçinin yararlanacağını kaydetti. 
     Kanun kapsamına giren Ziraat Bankası ve Tarım Kredi Kooperatifleri kredi alacaklarının toplamının yaklaşık 3.2 katrilyon lira olduğunu, bunun yüzde 27'sini anapara, kalanını faiz borçlarının oluşturduğunu belirten Çağlar, şu bilgiyi verdi 
     ''Toplam 3.2 katrilyon liralık borcun 900 trilyon lirası anapara. Yeniden yapılandırma ile Ziraat Bankası'nın 1.4 katrilyon liralık kredi alacağının 860 trilyon lirası, Tarım kredi kooperatiflerinin 1.7 katrilyon liralık kredi alacağının 831 trilyon lirası, toplam 1.7 katrilyon liralık alacak silinecek. Anapara borçları, Ziraat Bankası faiz oranı veya tarımsal TEFE oranından hangisi düşük ise o kullanılarak yeniden yapılandırılacak. Tahsil edilecek rakam 1.5 katrilyon lira civarında. 
     Kanunun, çiftçi borçlarını zamana yayarak ödenebilir hale getirdiğini vurgulayan Çağlar, yasanın yayımlanmasından itibaren 60 günlük yazılı başvuru süresi verileceğini, başvuran çiftçilere de 2 ödeme planı sunulacağını anlattı. Buna göre, peşin ödemede yeni hesaplanan borçtan yüzde 30 indirim yapılacak. Vadeli ödemede ise borcun yüzde 10'u peşin ödenecek, kalan borç yüzde 30'luk dilimler halinde 2003, 2004 ve 2005 yılı Ekim aylarında ödenecek. Bu ödeme sırasında, borca faiz uygulanmayacak. Yasa ile mevcut kredi borçlularına yönelik icra takiplerine son verildiğini de açıklayan Çağlar, kredi borçları nedeniyle hapse girenlerin tahliye edileceğini de belirtti. 
     Çağlar, yasa ile tarım kredi kooperatiflerinin Ziraat Bankası'na olan borçlarının da yeniden yapılandırıldığına dikkati çekti. 
     
     HAZİNE'YE YÜK GELMİYOR 
     Yeniden yapılandırma nedeniyle Hazine'ye herhangi bir yük gelmeyeceğini de vurgulayan Çağlar, geçmişten gelen stok sorununun çözümünün de Hazine'yi olumlu etkileyeceğini kaydetti. 
     Yeniden yapılandırma kapsamında olan Ziraat Bankası'nın 1.4 katrilyon liralık borcunun 1 katrilyon liralık bölümüne, karşılık ayrıldığına da işaret eden Genel Müdür Can Akın Çağlar, bu nedenle banka bilançosu açısından da bir sorun yaşanmayacağını vurguladı. 
     
</TEXT>
</DOC>
