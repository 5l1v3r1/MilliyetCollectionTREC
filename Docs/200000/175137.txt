<DOC>
<DOCNO> 175137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/siyaset/siy02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'i ikna zirvesi 
</HEADLINE>
<TEXT>

   Çankaya Köşkü'nde bugün yapılacak zirvede, Irak'a asker gönderilmesi konusunda devlet kararı alınmasını isteyen hükümet, Sezer'i iknaya çalışacak 
      ANKARA Milliyet 

   
   Irak'a asker gönderilmesi, Cumhurbaşkanı Ahmet Necdet Sezer'in başkanlığında bugün Çankaya Köşkü'nde yapılacak dar kapsamlı zirvede ele alınacak. Genelkurmay Başkanı Hilmi Özkök'ün de katılacağı zirvede "devlet kararı" alınmasını isteyen hükümet, asker göndermek için uluslararası yasallık ilkesi arayan Sezer'i ikna etmeye çalışacak. 
   
   RİSK ANALİZLERİ 
   Köşk kaynaklarına göre Sezer, bugün 15.00'te başlayacak toplantıda, asker göndermek için Birleşmiş Milletler kararı aranması yönündeki ısrarını sürdürecek. BM kararı için mekanizma-ların harekete geçirilmesini de isteyecek olan Sezer, "hem iç, hem de dış kamuoyuna asker gönderme gerekçeleri anlatılmalı" vurgusunu yapacak. 
   Başbakan Recep Tayyip Erdoğan, Dışişleri Bakanı Abdullah Gül ve tatilden dönecek Özkök'ün de katılacağı toplantıda hükümet kanadı, Irak konusunda Dışişleri Bakanlığı'ndan gelişmelere ilişkin rapor alan Sezer'e, bir süre önce Başbakanlık'ta risk analizlerinin belirlendiği toplantının sonuçlarını iletecek. 
   
   'KAYITSIZ KALINAMAZ' 
   Bu çerçevede, Dışişleri ve Genelkurmay Başkanlığı'nın hazırladığı "Askeri - Politik Durum Değerlendirmesi" Sezer'e aktarılacak, "Irak'taki gelişmelere kayıtsız kalınamayacağı" ifade edilecek ve BM Güvenlik Konseyi'nden bu konuda karar çıkarılmasının zorluklarına değinilecek. Çankaya Köşkü'ndeki değerlendirmelerin ardından konu önce Bakanlar Kurulu'nda, daha sonra da 22 Ağustos'taki Milli Güvenlik Kurulu toplantısında görüşülecek. 
   
   Gül ABD'den yanıt bekliyoruz    ANKARA Milliyet 

   
   Dışişleri Bakanı Abdullah Gül, Irak'a gönderilecek askerlerin nerede görev yapacakları konusunda ABD'ye sorular sorulduğunu ve bunlara verilecek yanıtların beklendiğini söyledi. 
   Gül, Dışişleri Bakanlığı'na gelişinde, bugün Çankaya Köşkü'nde yapılacak Irak zirvesinden çıkacak kararla ilgili bir şey söylemek için erken olduğunu, konunun Bakanlar Kurulu'nda ele alınacağını kaydetti. Gül, ABD'ye Türk askerlerinin nerede ve nasıl görev yapacağı konularında birçok sorular sorulduğunu ve yanıt beklendiğini ifade etti. 
   
   
</TEXT>
</DOC>
