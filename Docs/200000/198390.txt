<DOC>
<DOCNO> 198390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun45.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Louzidu davasında Türkiye ile görüşlerimiz farklı" 
</HEADLINE>
<TEXT>

     Yunanistan Dışişleri Bakanı Yorgo Papandreu, Louzidu davasında Türkiye ile görüşlerinin farklı olduğunu söyledi. 
     Papandreu, İtalya'nın Napoli kentinde AB'ye üye ve aday ülkelerin dışişleri bakanlarının bir araya geldiği Hükümetlerarası Konferans toplantısından sonra gazetecilere, toplantıyla ilgili değerlendirmelerde bulundu. 
     Dışişleri Bakanı ve Başbakan Yardımcısı Abdullah Gül ile yaptığı ikili görüşmeye ilişkin bilgi veren Yorgo Papandreu, İstanbul'daki terör saldırıları ve ardından yaşanan gelişmelere değindiklerini belirtti. 
     Papandreu, Gül ile 2004 Olimpiyat Oyunları çerçevesinde alınacak güvenlik tedbirleri konusunda görüş alışverişinde bulunduklarını belirterek, görüşmede Louzidu davasının da gündeme geldiği kaydetti. 
     Yorgo Papandreu, Türkiye'nin AİHM kararına saygı göstererek Louzidu'ya tazminat ödemesi gerektiğini Gül'e hatırlattığı, buna karşılık Gül'ün kendisine, Türkiye'nin bu konudaki görüşünü yinelemekle yetindiğini söyledi. Papandreu, ''Louzidu davasında Türkiye ile görüşlerimiz farklı. Bizim ayrı bir görüşümüz var, Türkiye'nin ayrı bir görüşü var'' dedi. 
     Papandreu, Gül'e, AB Komisyonu'nun Türkiye konusunda kaleme aldığı İlerleme Raporu'na ilişkin görüşlerini de aktardığını bildirdi. 
     
</TEXT>
</DOC>
