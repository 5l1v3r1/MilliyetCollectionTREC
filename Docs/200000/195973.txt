<DOC>
<DOCNO> 195973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/dunya/adun.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri Irak'tan 2006'da çekilecek 
</HEADLINE>
<TEXT>

   Bush ve Blair 'Irak'tan çıkış planı' üzerinde anlaştı. 'B Planı'nın detayları ABD Başkanı'nın Londra ziyaretinde tartışılacak 
      DIŞ HABERLER SERVİSİ 

   
   ABD Başkanı George W. Bush ve İngiltere Başbakanı Tony Blair, direnişçilerin her geçen gün koalisyon askerlerine daha fazla kayıp verdirdikleri Irak'tan "çıkış planı" üzerinde anlaştı. Gelecek yılın haziran ayında yönetimin Iraklılara devri planını Irak Geçici Yönetim Konseyi'ne GYK sunan koalisyon güçleri, birliklerini de 2006 yılında Irak'tan çekecek. 
   İngiltere'de yayımlanan The Observer gazetesinin haberine göre, ABD yönetimi, koalisyon askerlerinin 2006 yılında Irak'tan çekilmesini planlıyor. Haberini İngiliz yetkililere dayandıran Observer, konunun ABD Başkanı Bush'un yarın başlayacak olan İngiltere ziyaretinde görüşüleceğini yazdı. 
   
   İç savaş kumarı    ABD Başkanı Bush, BBC televizyonundan David Frost'a verdiği röportajda, Irak'ta yıllarca kalmayacaklarını, Iraklı liderlere, yeni siyasi takvimlerini uygulamaları konusunda yardım edeceklerini belirtti. Gözlemciler ise, ABD'nin "B planı" olarak adlandırılan "çıkış planının", kumar niteliği taşıdığını, yönetimin devredileceği hükümetin meşruiyetinin Irak genelinde kabul görmemesi halinde, iç savaş çıkabileceğini belirtiyor. ABD'nin Irak'taki sivil yöneticisi Paul Bremer, Washington'un, yönetimin Irak'a devri planını önceki gün, GYK'ya sunmuştu. Planın aşamaları şunlar 
   İlkbahara kadar, geçici meclis üyeleri seçilecek. Meclis, geçici hükümeti seçecek. Yönetim bu hükümete devredilecek. 
   Anayasal Kurucu Meclis'i belirlemek için seçimler yapılacak. Ardından da geçici yönetim görevi haziranda yeni hükümete devredecek. 
   
   İngilizlere göre Bush bir tehdit    İNGİLTERE'de halkın yüzde 60'ı, yarın ülkelerini ziyaret edecek olan ABD Başkanı George W. Bush'u dünya barışının önündeki en büyük engel olarak görüyor. Kamuoyu araştırmaları şirketi YouGov'un The Sunday Telegraph gazetesi için yaptığı anketin sonuçlarına göre, halkın yüzde 37'si Bush'un "aptal olduğunu" düşünüyor. Halkın yüzde 33'ü ise Bush'u "tutarsız" olarak nitelendiriyor. 
   
   
   
   
</TEXT>
</DOC>
