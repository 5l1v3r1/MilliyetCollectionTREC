<DOC>
<DOCNO> 152145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo21.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat Roma'ya koşarak giderim... 
</HEADLINE>
<TEXT>

     İtalya 1. Futbol Ligi takımlarından AS Roma'dan transfer teklifi aldığı belirtilen Fenerbahçeli Ümit Özat, İtalyan gazetesine, ''Sensi Roma Kulübü Başkanı isterse, koşarak gelirim'' açıklamasını yaptı. 
     Roma kentinin spor gazetesi olan Corriere dello Sport'ta bugün yayınlanan röportajında Ümit Özat, ''İtalya benim birinci tercihim ve Roma da büyük bir takım. Ama benimle görüşen bir başka İtalyan kulübü de var'' dedi. 
     İtalyan futbolunu çok yakından izlediğini kaydeden Ümit, şöyle devam etti 
     ''Emre ve Okan ile sürekli konuşuyorum. Eski Juventuslu Mirkoviç ile de İtalyan futbolu hakkında konuştum. Zaten Türkiye'de İnter moda oldu. Lig maçlarını televizyondan izliyoruz. Kısa bir süredir de Roma'yı dikkatlice izliyorum. İtalyan ligi üzerine hemen hemen her şeyi biliyorum, çok güzel ve büyüleyici bir liginiz var.'' ''Türkiye'den ayrılmaya hazırım'' diyen 27 yaşındaki Ümit Özat, sezon sonunda sözleşmesinin sona ereceği Fenerbahçe'ye büyük saygısı bulunduğunu, ancak geleceğini düşünerek İtalya, Almanya ve İngiltere'den gelen teklifleri değerlendirdiğini anlattı. Milli futbolcu, ''Emre ve Okan ile İtalya'da randevu verip şakalaşıyorum. Türkiye'de onlar Galatasaray'dayken ben Fenerbahçe'deydim. İtalya'da da aynısı olacak, kendi aramızda bir derbi oynayacağız. İnter'e gitmem kolay değil'' dedi. 
     Bu arada Türk futbolunun çok geliştiğinin altını çizen Ümit Özat, ''Emre, Okan, İtalya'da, Nihat, Real Sociedad'ta... Şimdi benim için de gitme vakti geldi. Ama size garanti ederim ki, Türkiye'de çok ilginç futbolcular var. Büyük bir liste yapılabilir ama en hazırları takım arkadaşım olan Tuncay ve Denizlispor'dan Mustafa Özkan'' değerlendirmesinde bulundu. 
     AS Roma'nın çok büyük bir kulüp olduğunu ifade eden Ümit Özat, açıklamasını şöyle tamamladı 
     ''Eğer Roma beni isterse, koşarak gelirim. İtalya'da oynamak istiyorum ve ilk tercihim Roma. Yıldız futbolcuların olduğu bir takım. Totti, Emerson, Cafu mükemmel futbolcular. Capello büyük bir teknik direktör ve dünyaca ünü var, her şeyi kazandı. Yıldız futbolcuları birleştirmek için sert olmak gerekir. Bu beni korkutmuyor. Ben Roma'ya gelmeyi umuyorum ama henüz hiçbir şey olmadı. O yüzden dalga geçmeyelim Roma gibi büyük kulübe layık olduğumu düşünüyorum, bundan onur duyacağım. Bana dediklerine göre mükemmel bir kent ve ortam harika.'' 
     





</TEXT>
</DOC>
