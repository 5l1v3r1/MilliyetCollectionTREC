<DOC>
<DOCNO> 159309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur08.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyon edebiyatı ile prezervatif tanıtımı... 
</HEADLINE>
<TEXT>

     Sağlık Bakanlığı'nın onayı ve UNICEF'in finansal desteğiyle hazırlanarak, Türkiye genelinde dağıtımı yapılan prezervatif tanıtıcı bir broşür, ilginç ve mizahi içerikli sloganlarla dikkati çekiyor. 
     Osman Durmuş'un Sağlık Bakanlığı döneminde, Türk Eczacıları Birliği'ne bağlı Cinsel Sağlık Eğitim ve Danışma Merkezi'nin katkılarıyla bastırılan broşürde, popüler şarkı sözlerine yapılan göndermelerin yanı sıra ''kamyon edebiyatı''nı çağrıştırıcı sloganlar yer alıyor. 
     Üniversite, hastane ve ana çocuk sağlığı merkezleri gibi yerlerde, vatandaşları prezervatif kullanımı konusunda bilinçlendirmek amacıyla halen ücretsiz dağıtılan broşür, ''Koruyucu Meleğim Olmadan Asla'' başlığını taşıyor. 
     Prezervatifin, istenmeyen gebeliklerden korunmanın yanı sıra insanları AIDS başta olmak üzere cinsel yolla bulaşan hastalıklardan uzak tuttuğu vurgulanan broşürde, HIV'in bulaşma yolları ve vücuda girdikten sonraki aşamaları detaylı şekilde anlatılıyor. 
     Prezervatifin nasıl kullanılacağı ve muhafaza edileceği konusunda bilgilerin de yer aldığı broşürde, okuyucuların dikkati ise ilginç ve mizahi içerikli sloganlarla çekiliyor. 
     ''Koruyucu Meleğim Olmadan Asla'' başlıklı broşürde yer alan, her biri birbirinden ilginç sloganlardan bazıları şöyle 
     -AIDS'in zulmü varsa, sevenin kondomu var. 
     -Fidayda da Ankaralım fidayda, kondomunu taktın bir anda. 
     -Atem tutem men seni, kondoma sarem men seni -Kasksız girme inşaata canın yanar, kondomsuz girme ilişkiye hayatın kayar. 
     -Takmak ya da takmamak, işte bütün mesele bu. 
     -Elin adamı gidiyor fezaya, biz kondomu taktıramadık Rıza'ya. 
     -Tak tak tak, kim olursan ol tak. 
     -Tak tak tak beni doğru tak, ilk önce son kullanım tarihime bak, tarihim geçmişse çöpe at. 
     -Tak kondomun hasını, çekme AIDS yasını. 

     
</TEXT>
</DOC>
