<DOC>
<DOCNO> 194145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/siyaset/siy05.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda '1994' kavgası 
</HEADLINE>
<TEXT>

   CHP-SHP görüşmelerinde 1994'te gündeme gelen ittifakın tartışması yaşandı. CHP, "SHP reddetti, Ankara ve İstanbul'u RP'ye kaptırdık" diyor 
      EZELHAN ÜSTÜNKAYA Ankara 

   
   Yerel seçimler öncesi ittifak görüşmelerine başlayan CHP ile SHP'de, "1994 kavgası" yaşandı. SHP'nin ittifak önerisini değerlendirmeye alan CHP yönetimi, 1994 yerel seçimlerini hatırlatarak, "SHP ittifak önerimizi reddetmişti, Ankara ve İstanbul'u RP'ye kaptırdık" dedi. SHP ise bu sözlere, "Hayır, öneride biz bulunduk, onlar reddetti" karşılığını verdi. 
   SHP'nin CHP'ye yaptığı ittifak önerisinde, "solun seçimlere CHP listesinden girmesi" ifadesi yer aldı. Yerel seçimlere 100 bin adayın gireceğini hatırlatan SHP yönetimi, "Bir - iki il olsa, bir parti diğerinin lehine çekilir. Ancak sadece belediye başkanları değil, il genel meclisi üyeleri de seçilecek. Seçmenin kafası karışır. İttifak olacaksa CHP listesinden olmalı. Tek çatı zorunluluk, tercih işi değil" görüşünü dile getirdi. 
   Ortak program ittifakına kapılarını net şekilde kapatan CHP yönetimindeyse, "solda adresin CHP olduğu" görüşü dile getirildi. Karayalçın ve YTP Genel Başkanı İsmail Cem'e tepkiler gelmeye başladı. Öneriyi kurmaylarına götüren Baykal, "Bu noktaya gelecekti, niye CHP'den istifa ettiler " dedi. 
   CHP'li bazı yöneticilerin, "Cem ve Karayalçın'ın istifa edip CHP'den aday olabilecekleri" görüşüne de SHP'den, "Biz kısmi değil genel, kişisel değil kurumsal ittifak istiyoruz. Partiyi kapatmıyoruz, bu pazarlık değil" karşılığı geldi. Karayalçın, ikinci tur görüşmelerine de dün DSP Genel Başkanı Bülent Ecevit ile başladı. İttifak için son tarihin 30 Kasım olduğuna dikkati çeken Karayalçın, "Olumlu görüşme oldu, siyasi proje hazırlamaya çalışıyoruz" dedi. 
   
   
   
   
   
</TEXT>
</DOC>
