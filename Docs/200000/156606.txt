<DOC>
<DOCNO> 156606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko07.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım teşviki için bütün iller sırada... 
</HEADLINE>
<TEXT>

     Bütün iller, vergi ve SSK prim indirimini de içeren yatırım teşviklerinin kendi yörelerinde de uygulamaya konulmasını istiyor. 
     Başbakan Tayyip Erdoğan'ın ''Kişi başına milli geliri bin 500 dolara kadar olan illerde yatırımların vergi ve SSK prim indirimi yoluyla teşvik edileceğini'' açıklamasının ardından değerlendirme yapan hemen hemen bütün oda ve borsa başkanları, teşvik paketinin tüm Türkiye'de uygulanması görüşünü savunuyor. 
     Başkanların bir bölümü, bin 500 dolar kriterinin iller arasında adaletsizliğe yolaçacağını ileri her yöreye aynı teşvik talebinde bulunurken, bir bölümü de teşviklerin kişi başına milli gelire göre kademeli şekilde uygulanması yönünde görüş bildiriyor. 
     
     MALİYE, DİE'Yİ BEKLİYOR 
     Maliye Bakanlığı ise teşviklerin, geçen dönem olduğu gibi kişi başına milli gelir bazında düzenlenmesini ve bu konuda taviz verilmemesini istiyor. 
     1998 başında uygulamaya giren teşvik paketinde başlangıçta 12 ilin yeraldığını kaydeden bir üst düzey yetkili, ''ancak tasarı Meclis'e gittiğinde il sayısı 22'ye çıktı. Bugün de bütün milletvekilleri, kendi illerini pakete sokmak istiyor. Bunun bir sınırı olmalı. Aksi halde çok büyük vergi kaybına uğrarız'' dedi. 
     Bu arada teşvik tedbirlerine ilişkin taslağı düzenleyen Gelirler Genel Müdürlüğü, teşvik tedbirlerinden yararlanacak illerini belirlemek için Devlet İstatistik Enstitüsü'nün 2001'e ilişkin kişi başına milli gelir rakamlarını bekliyor. 
     2000 yılı rakamlarına göre, kişi başına milli geliri bin 500 doların altında olan Aksaray, Yozgat, Bartı, Ordu, Gümüşhane, Erzurum, Bayburt, Ağrı, Kars, Iğdır, Ardahan, Bingöl, Van, Muş, Bitlis, Hakkari, Adıyaman, Şanlıurfa, Mardin, Şırnak ve Siirt teşvik paketi kapsamına giriyor. 
     Ancak 2000 yılında kişi başına milli geliri bin 500 ile 2 bin dolar arasında olan illerin de 2001 sonunda bin 500 doların altına inebileceği, bu çerçevede paketten yararlanacak il sayısının 37'ye kadar çıkabileceği belirtiliyor. 
     Böylece Kahramanmaraş, Osmaniye, Kırşehir, Sivas, Çankırı, Sinop, Tokat, Trabzon, Giresun, Erzincan, Uşak, Düzce, Malatya, Tunceli, Diyarbakır ve Batman'ın da teşvik paketi içine girmesi olasılığı bulunuyor. 
     
     NE TÜR TEŞVİKLER SAĞLANACAK 
     Gelirler Genel Müdürlüğü tarafından hazırlanan taslak, 1998-2002 döneminde uygulanan 2043 sayılı Kanunla getirilen düzenlemelerin yeniden hayata geçirilmesini öngörüyor. 
     Bu çerçevede, belirlenen illerde yatırım yapanlardan 3 yıl süreyle gelir ve kurumlar vergisi alınmaması, işletmelerin işçilerinden kestikleri ücret stopajının da 2 yıl süreyle ertelenmesi hükme bağlanıyor. İşverenlerin işçilerden kestikleri ücret stopajını 2 yıl sonra faizsiz olarak devlete ödemesi sonucu işletmelere finansman desteği sağlanacağı vurgulanıyor. 
     Vergi, resim harç istisnası ile de işletmelerin yatırım safhasında arazi ve arsa temini, bina ve kredi alımı gibi işlemlerinde yatırım maliyetinin azaltılması amaçlanıyor. 
     Söz konusu yörelerde en az 10 kişilik istihdam öngören yatırımlara Hazineye ait arsa ve arazilerin bedelsiz olarak devri ise halen uygulanmaya devam ediyor. 
     
     İSTİHDAMI TEŞVİK 
     Bu arada sigorta teşviği ile de SSK primi işveren payının belli kısmının devletçe karşılanması üzerinde duruluyor. Ancak bu konuda SSK'nın mali yapısı gözönünde bulundurularak bir karara varılacağı belirtiliyor. 
     Öte yandan sigorta prim desteğinin yatırımları teşvik paketinin yanısıra istihdamı teşvik paketi ile de düzenlenebileceği kaydediliyor. 
     Maliye Bakanlığı, yatırım ve istihdamı teşvik için iki ayrı taslak hazırladı. İstihdamı teşvik taslağında 2003 yılında işe başlatılacakların ücret stopajının sadece yüzde 10'unun, 2004 yılında ise yüzde 20'sinin tahsili öngörüldü. 
     SSK prim indirimi ise Çalışma ve Sosyal Güvenlik Bakanlığı'na bırakıldı. Ancak ortak çalışmalarda SSK'nın bulunduğu mali açmaz nedeniyle sigorta priminde ancak yüzde 10'luk bir indirime gidilebileceği masaya konuldu. 
     Maliye Bakanlığı yetkilileri, yatırım ve istihdamı teşvik taslaklarının tek bir düzenleme haline de getirilebileceğini, ancak bu konudaki kararın hükümetin görüşü doğrultusunda yapılacak değerlendirmeler sonrasında verileceğini kaydettiler. 
     
</TEXT>
</DOC>
