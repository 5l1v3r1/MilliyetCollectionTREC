<DOC>
<DOCNO> 152135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo11.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor'da yeni hoca Bayraktar... 
</HEADLINE>
<TEXT>

     İkinci Futbol Ligi A Kategorisi'nde ligde kalma mücadelesi veren Erzurumspor'da, teknik sorumluluğa antrenör Sinan Bayraktar getirildi. 
     Yaşadığı mali sıkıntılar nedeniyle ligde istediği başarılı sonuçlara ulaşamayan mavi-beyazlı ekipte, Lemi Çelik'in istifasının ardından teknik sorumluluğa, Çelik'in yardımcısı olarak görev yapan antrenör Sinan Bayraktar geldi. 
     Sezona teknik direktör Ekrem Al ile başlayan, fakat maddi sıkıntıların çözümlenmemesi nedeniyle Al'ın istifasının ardından Mustafa Çapanoğlu'nun teknik direktörlüğe getirildiği Erzurumspor'da, sorunlarının sürmesi nedeniyle Çapanoğlu da istifa etmişti. 
     Bir ara teknik direktör Kadir Özcan ile yola devam eden mavi-beyazlı ekipte, Özcan'ın istifasıyla bu kez Lemi Çelik takımın başına getirilmişti. 
     Erzurumspor'da, mali sıkıntıların sürmesi nedeniyle de istifa eden Çelik'in yerine 5. teknik adam olarak bu kez Bayraktar göreve geldi. 
     





</TEXT>
</DOC>
