<DOC>
<DOCNO> 165078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/spo05.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AYHAN KRİZE KOŞTU 
</HEADLINE>
<TEXT>

Milli atletimizin, Milletler Kupası'nda Ay-Yıldızsız formayla yarışmasının altından, forma rekabeti çıktı. Vestel de, göğüs numarası nedeniyle Süreyya Ayhan'a tepki gösterdi 
     MURAT AĞCA 

     "Taktım, düştü" demişti 
     AVRUPA Şampiyonu Süreyya Ayhan'ın, Milletler Kupası'nda koştuğu yarış, atletizmde krize yol açtı. Ayhan'ın piste, göğsünde Ay - Yıldız arması olmayan formayla çıkmasıyla başlayan tartışma yangına dönüştü. Milli atletimizin, 250 bin dolar ödeyerek organizasyona sponsor olan Vestel'in reklamının bulunduğu göğüs numarasını önüne takmaması ve milli takımın forma sponsoru Puma yerine kendi sponsoru olan Nike'ın mayosunu giymesi soğuk hava estirdi. Ayhan, "Ay - Yıldız için hayatımı veririm. Taktım, düştü" diyerek kendisini savunmuştu. 
     
     Vestel şoke oldu 
     MİLLİ Takım sponsoru Puma'nın yetkilileri, Ayhan'ın üzerinde Türk bayrağı dikili resmi formayı giymesi halinde böyle bir sorunla hiç karşılaşmamış olacağını savundu. Vestel de uğruna reklam kampanyaları düzenleyip milyon dolarlar harcadığı Süreyya Ayhan'ın tüm medya organlarında yayınlanan yarışında Vestel'siz koşması üzerine şok yaşadı. Atletizm Federasyonu Başkanı Mehmet Yurdadön ise stattaki büyük ilginin hem milli atleti, hem de kendilerini heyecanlandırdığını ve bu yüzden bazı aksaklıkların yaşandığını söyledi. 
     
     Başkandan savunma 
     BAŞKAN Yurdadön, "En büyük suç, Süreyya'yı yarış öncesi numara ve Ay - Yıldız konusunda uyarmayan hakemlerde" ifadelerini kullandı. Mehmet Yurdadön, sıcak nedeniyle Puma'dan tayt yerine slip mayo istediklerini, gelen mayonun da Ayhan'a uymadığını savundu. Federasyon Başkanı, "İlk kez böyle bir coşku yaşadık. Açıkcası bizim de acemiliğimize geldi. Bir musibet, bin nasihattan iyidir derler. Gelecek yıl 1.Lig yarışmalarını yapmaya adayız. O zaman böyle aksaklıklar olmayacak" dedi. 
     
Para basıldı      SÜREYYA Ayhan için Darphane Genel Müdürlüğü de hatıra para bastırdı. "Cumhuriyet'in Kadın İlkleri" serisinden Ayhan için 15 bin adet yaptırılan gümüş paranın üzerinde, milli atletin bayraklı rölyefi ve "İlk Avrupa Şampiyonu atletimiz" ifadesi yer alıyor. Darphane Binası'nda, Genel Müdür Tuğrul Bilen Ünal, Ayhan'a parasını hediye etti. 
     
Atletler eğlendi      Türkiye'nin bayanlarda ikinci olarak Birinci Lig'e yükseldiği Milletler Kupası Atletizm Yarışmaları'na katılan sporcular Yenikapı Gar Gazinosu'nda yorgunluk attı. Türk sporcuların tam kadro katıldığı eğlencede dansöz ve halk oyunları gösterileri de yer aldı. 
     

</TEXT>
</DOC>
