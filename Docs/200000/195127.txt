<DOC>
<DOCNO> 195127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/dunya/adun.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son hedef İtalyanlar 26 ÖLÜ, 79 YARALI 
</HEADLINE>
<TEXT>

   Irak'ta ABD'ye kan kusturan Sünni üçgeni dışındaki en büyük saldırı, dün Şiilerin Nasıriye kentinde düzenlendi. Patlayıcı yüklü bir tanker, İtalyan karakoluna intihar dalışı yaptı. 'İşgalcilere yardım edenlerin akıbeti budur' mesajı verildi 
      DIŞ HABERLER SERVİSİ 

   
   Irak'ın güneyinde, Nasıriye kentinde İtalyan askeri polisinin Carabinieri üssüne dün düzenlenen bombalı saldırıda, İtalyan ordusu 16 kayıp verdi, 2 İtalyan sivil ve 8 Iraklı da hayatını kaybetti. Saldırıda 20'si İtalyan, 59'u Iraklı 79 kişi de yaralandı. Dün sabah yerel saatle 10.40'ta TSİ 09.40 meydana gelen saldırıda, patlayıcı yüklü bir akaryakıt kamyonu, üssün önünde infilak etti. Görev bölgesinde Irak halkıyla iyi geçindiği bilinen İtalyan askerlerinin Irak'ta ilk kayıplarını verdiği saldırı, savaşın başlangıcından beri, ABD önderliğindeki koalisyona katkı yapan bir orduya düzenlenen en kanlı saldırı olarak kayda geçerken, savaşın bitiminden beri, Şii nüfusun yoğun olduğu Nasıriye kentindeki ilk büyük saldırı olma özelliği de taşıyor. 
   Irak'taki koalisyon güçleri yetkilileri, patlayıcı yüklü akaryakıt kamyonunun İtalyan askeri polisi üssünün girişindeki kapıya çarptığını, ardından infilak ettiğini duyurdu. Daha önce de Irak'ta pek çok kez düzenlenen bombalı araç intihar saldırılarını andıran saldırıda, 340 İtalyan askeri polisini barındıran binadaki 12 İtalyan askeri polisi ve 4 İtalyan askeri öldü. İtalya Savunma Bakanı Antonio Martino, 2 İtalyan sivilin de öldüğünü açıkladı. Patlamanın şiddetiyle, saldırı hedefi olan üç katlı bina harap oldu, çevredeki binalar hasar gördü, Fırat Nehri'nin karşı kıyısındaki binaların dahi camları kırıldı. Büyük patlamanın ardından, alevler içinde kalan üsteki cephanelikte de patlamaların olması, saldırının verdiği hasarı artırdı. Enkaz altında kalan İtalyan askeri olabileceği belirtilirken, hastane kaynakları, saldırıda 8 Iraklının hayatını kaybettiğini duyurdu. 
   Irak'ın güneyinde güvenliği sağlamakla görevli İngiliz önderliğindeki güçte yer alan 2 bin 300 İtalyan askerinin büyük bir kısmı, Fırat Nehri kıyısındaki Nasıriye'de görev yapıyor. Diğer kentlere kıyasla oldukça sakin bir kent olan ve Şii nüfusun yoğun olduğu Nasıriye'de bulunan İtalyan askeri polisleri, Romanya askeri polisiyle birlikte Irak polisini eğitiyordu. Savaş sırasında, bir Amerikan konvoyunun pusuya düşürüldüğü, Er Jessica Lynch'in esir düştüğü kent, savaşın ardından büyük saldırılara sahne olmamıştı. 
   İtalyan ordusunu hedef alan saldırı, ağustos ayında Necef'te bir caminin önünde düzenlenen ve 80 Iraklının öldüğü saldırıdan beri, Irak'taki en kanlı saldırı oldu. 
   İtalyan üssüne düzenlenen bombalı araç saldırısının benzeri saldırılar, daha önce Bağdat'taki BM kararg hına, Bağdat Otel'e, Türkiye ve Ürdün büyükelçiliklerine de düzenlenmişti. 
   
   'Askerler geri dönsün' 
   İtalya Başbakanı Silvio Berlusconi, saldırının ardından yaptığı açıklamada, "Irak'ın ayakları üzerinde durmasına yardım etme kararlılığımız değişmeyecek, bizi korkutamazlar" dedi. İtalyan muhalefet partileri ise, İtalyan askerlerinin Irak'tan geri dönmesini istedi. 
   
   
   
</TEXT>
</DOC>
