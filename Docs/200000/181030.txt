<DOC>
<DOCNO> 181030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko12.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası 59 yaşında... 
</HEADLINE>
<TEXT>

     Türkiye'nin ilk özel bankası olarak Kazım Taşkent tarafından 9 Eylül 1944 yılında 1 milyon lira sermayeyle kurulan Yapı Kredi Bankası, 59. yaşına giriyor. 
     Genel Müdür Naci Sığın, bankanın 59. kuruluş yıldönümü nedeniyle yaptığı açıklamada, ileriye dönük olarak bakıldığında Yapı Kredi'yi, bankadan daha çok bir şemsiye altında finansal hizmetler sunan güçlü bir marka olarak gördüğünü söyledi. 
     2001 yılında mali iştiraklerle çok yakın bir çalışma içine girdiklerini, bunun karlılık ve hizmet kalitesi açısından büyük fayda sağladığını vurgulayan Sığın, önümüzdeki dönemde Yapı Kredi'nin her zaman olduğu gibi uluslararası standartlarda hizmet veren lider kuruluşlardan biri olarak varlığını sürdürmesini amaçladıklarını ifade etti. 
     Sığın, gelecek senenin banka için 59. yılın bitip 60. yıla girilecek bir dönem olacağına işaret ederek, sektörde rekabetin çetin bir noktaya geleceğini, kendilerinin de bu perspektifte mevcut altyapıyı daha etkin ve verimli kullanmak amacıyla birtakım çalışmalar yaptıklarını kaydetti. 
     Bu kapsamda geçen Ağustos ayı başında örgüt yapısını yeniden düzenlediklerini, yetki ve sorumlulukları daha net olan ve işe odaklı tarzda yaratıcı bir şekilde yeniden yapılanmaya gittiklerini belirten Sığın, şu anda 4.5 milyon olan aktif müşteri sayısını, bu çalışmayla orta dönemde 10 milyon kişiye çıkarmayı öngördüklerini belirtti. 
     Sığın, çalışmayı düşük enflasyon sürecine girerken tamamlayarak pazar paylarındaki hakimiyetlerini sürdürmeyi amaçladıklarını ifade etti. 
     Kurumsal yönetişim alanında da çok önemli çalışmalar yaptıklarını anlatan Sığın, nihai aşamaya gelmek üzere olan bu çalışmayla ilgili hazırlayacakları ''kurumsal yönetişim dokümanını'' yakın zamanda kamuoyu ve ortaklarla paylaşacaklarını bildirdi. 
     
     ''İLKLERİN BANKASI OLMAYA DEVAM EDECEĞİZ'' 
     Sığın, bu dönemin kendileri için çok önemli olduğuna dikkat çekerek, şöyle konuştu 
     ''Çünkü uzun zamandan beri beklediğimiz düşük enflasyon sürecindeyiz ve bu sürece kendimizi göstereceğimiz bir süreç olarak bakıyoruz. Bu nedenle geleneksel olarak güçlü olduğumuz alanlarda çok daha etkin olacağız. İlklerin bankası olmaya devam edeceğiz. Yeni ürünler ve hizmetleri müşterilerimize sunacağız. Bunu yaparken de bizim en büyük gücümüz, insanımız ve yaptığımız teknolojik altyapı yatırımımız. 
     Hizmet kalitesinde ciddi bir iyileşme sağlamış durumdayız. 2001 yılında başlattığımız hizmet kültürünü geliştirme programı devam etmekte ve başladığımız noktaya göre bugün itibariyle yüzde 50'lik iyileşme sağladık. Kuruluş ilkemiz olan 'hizmette sınır yoktur' ilkemizi takip ediyoruz. Hedefim, Yapı Kredi'yi Türkiye'deki rakiplerle değil Avrupa'daki rakiplerle aynı noktaya getirmektir.'' 
     
     ''KAR MARJLARI DARALACAK'' 
     Sığın, rekabetin kızışacağı bu dönemde kar marjlarının her sektörde daralacağı bir süreç içine girildiğine işaret ederek, kendi alanında iyi kurumların farklılıklarını göstererek başarıya ulaşacağını ifade etti. 
     Geçtiğimiz dönemde banka olarak bazı şanssızlıklar yaşadıklarını dile getiren Sığın, ''Yapı Kredi açısından, Çukurova Grubu ile BDDK'nın 31 Ocak 2003'te yaptığı anlaşmayla belirsizlikler son buldu. Bu anlaşma, bankacılık hukuk ve teamüllerine uygun somut taahhütler üzerine kurulmuştur. Anlaşmanın çok güçlü yaptırımları vardır. Bu yapısından dolayı anlaşmanın spekülatif yorumlara açık bir yanı bulunmamaktadır'' şeklinde konuştu. 
     
     ''İLK 6 AYDA ÖNEMLİ KAZANIMLAR ELDE EDİLDİ'' 
     Sığın, Yapı Kredi markasının bankacılık faaliyetlerindeki ilk 6 aylık gelişmelerine bakıldığında önemli kazanımlar elde edildiğini vurgulayarak, ilk yarı yılda bilanço büyüklüğünün 19 katrilyon lirayı aştığını, toplam öz kaynakların 2 katrilyon 950 trilyon liraya ulaştığını, sermaye yeterlilik rasyosunun yüzde 16, mevduattaki pazar payının yüzde 10, kredilerdeki pazar payının yüzde 14, kredi kartı işlem hacmindeki pazar payının yüzde 30 olduğunu, ticari ve bireysel bankacılığın bir göstergesi olan üye işyerlerindeki pazar payının ise yüzde 29'lara ulaştığını bildirdi. 
     10 bin 400 çalışana ve 430 şubeye sahip bankanın, ilk 6 ayda faiz dışı gelirlerinin faiz dışı giderlerini karşıladığını kaydeden Sığın, toplam 7 katrilyon lirayı aşan kredi portföyü ile de sistemdeki en yüksek portföye sahip bankalardan biri olduklarını söyledi. 
     
     ''HİÇBİR ZAMAN HAZİNE KAĞIDINA YATIRIMI ÖNCELİKLENDİRMEDİK'' 
     Reel sektörün kredi talebini şirketlerin yeterliliği doğrultusunda karşılamaya devam edeceklerini belirten Sığın, ''Daha önceki dönemde olduğu gibi, biz banka olarak hiçbir zaman Hazine kağıtlarına yatırım yapmayı önceliklendirmedik. Aksine reel sektörle birlikte çalıştık ve bu konuda iyi yetişmiş insan gücümüz ve etkin kredilendirme süreçlerimizle birlikte müşterilerimizle büyüdük'' şeklinde konuştu. 
     Naci Sığın, Türkiye'deki konjonktürün kendilerini hep etkilediğini dile getirerek, şunları kaydetti 
     ''Biz hep Türkiye'ye inandığımız, güvendiğimiz için ona göre kendimizi planladık, ona göre teşkilatımızı düzenledik. Ancak bir türlü arzu edilen istikrarlı bir ekonomik ortama gelemediğimiz için, istemeyerek de olsa bazı hatalar yaptık. 
     Örneğin, 1994 yılında operasyon merkezini kurarken burayı 10 milyon müşteriye hizmet verecek bir altyapı olarak tesis ettik. Fakat konjonktür buna müsaade etmedi. Şu anda bunun yarısını kullanıyoruz. Kalan kapasiteyi atıl tutuyoruz, ama önümüzdeki dönemde banka bunun faydalarını görecektir.'' Sosyal sorumluluk dahilinde sundukları bir hizmet olan Yapı Kredi Yayınları'nın şu anda bin 800 kitap başlığı bulunduğuna ve geçen yıl 950 bin adet kitap satıldığına değinen Sığın, ayrıca ders kitapları haricinde pazarın yüzde 25'ine sahip olduklarını sözlerine ekledi. 
     
     1 MİLYON TL SERMAYEYLE İLK ÖZEL BANKA 
     Kazım Taşkent tarafından 9 Eylül 1944 tarihinde ulusal çapta Türkiye'nin ilk özel bankası olarak 1 milyon lira sermayeyle kurulan Yapı Kredi'nin, kuruluşunda çalışan sayısı 14, ilk şubesi de Bahçekapı oldu. 
     Bankacılık sektöründe birçok ilke imza atan, 1967'de ilk kez bilgisayar kullanan, 1975 yılında da Türkiye'de ilk olarak döviz pozisyonunu tutma yetkisini alan Yapı Kredi Bankası, 1980 yılında Çukurova Holding bünyesine girdi. 
     
</TEXT>
</DOC>
