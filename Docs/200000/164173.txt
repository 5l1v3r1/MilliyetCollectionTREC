<DOC>
<DOCNO> 164173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo09.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Hagi'nin ismi bile yetti 
</HEADLINE>
<TEXT>

     Bursaspor, Trabzonsporlu Erman Güraçar'la prensip anlaşmasına vardı. 
     Teknik Asbaşkan Nurettin Karayaka, A.A muhabirine yaptığı açıklamada, 25 Haziran'da yapılacak kongrede Fikret Üstenci'nin seçilmesi halinde teknik direktörlüğe getirilecek olan Georghe Hagi'nin raporu doğrultusunda transfer çalışmalarını yürüttüklerini söyledi. 
     Hagi'nin mutlak alınmasını istediği Erman ve menajeri Tamer Özçam ile yaptıkları görüşmelerin olumlu sonuçlandığını belirten Karayaka, ''Trabzonsporlu Erman Güraçar'la prensip anlaşmasına vardık'' dedi. 
     
     HAGİ FAKTÖRÜ 
     Nurettin Karayaka, Hagi'nin Bursaspor'un teknik direktörlüğüne gelecek olmasının, transfer görüşmelerini kolaylaştırdığını ifade etti. 
     Her futbolcunun Hagi gibi bir futbol dehasıyla çalışmak istediğini kaydeden Karayaka, ''Nasıl ki, bir 3. Lig futbolcusu 2. Lig'de, 2. Lig futbolcusu da 1. Lig'de oynamak istiyorsa, Türkiye'deki futbolcular da Hagi'nin çalıştırdığı takımda oynamak istiyor. Transferde işimiz Hagi faktörü sayesinde kolaylaşıyor'' diye konuştu. 
     Karayaka, transferde sadece Hagi'nin düşündüğü futbolcularla görüştüklerini anlatarak, şunları söyledi 
     ''Görüşmelerimiz olumlu geçiyor. Prensip anlaşmasına vardığımız oyuncular resmi sözleşmeyi kongre sonrası atacak. Yabancı oyuncu transferini ise Hagi yürütüyor. Hagi, kaleci, libero, orta saha ve forvetin yabancı olmasını istiyor. Yani takımın omurgasını bildiği, tanıdığı, kendisi gibi hırslı oyunculardan oluşturmak istiyor.'' 
     
</TEXT>
</DOC>
