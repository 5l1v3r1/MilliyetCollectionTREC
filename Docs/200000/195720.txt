<DOC>
<DOCNO> 195720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun23.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Geçici Konsey "İşgal Haziran'a kadar sona ersin" 
</HEADLINE>
<TEXT>

     Irak'taki Geçici Hükümet Konseyi, geçici yönetim kurulduktan sonra Amerikan işgalinin Haziran 2004'e kadar sona ermesini istedi. 
     ABD'nin Irak'taki sivil yöneticisi Paul Bremer'le yapılan görüşmeden sonra Konsey tarafından yapılan açıklamada, 2005 yılının sonuna kadar da demokratik yolla seçilmiş bir hükümetin iktidara gelmesi gerektiği bildirildi. 
     Konsey üyesi Ahmed Çelebi, diğer üyelerle birlikte düzenlediği basın toplantısında, geçici yönetimin seçilmesinin mayıs ayının sonuna kadar tamamlanması, uluslararası toplum tarafından tanınması ve tam egemenliğe sahip olması gerektiğini söyledi. 
     Konseyin dönem başkanı Celal Talabani ise geçici yönetiminin Irak toplumunun tüm kesimleri tarafından tartışıldıktan sonra seçilmesi gerektiğini söyledi. 
     
</TEXT>
</DOC>
