<DOC>
<DOCNO> 198901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/dunya/dun03.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides'ten itiraf 
</HEADLINE>
<TEXT>

   Rum Yönetimi eski lideri, müzakerelerde her şeyi reddedip başarısızlığı Türk tarafına yükleyerek, AB üyelik hedefine ulaştıklarını açıkladı 
      
   Kıbrıs Rum Yönetimi'nin eski lideri Glafkos Klerides, Kıbrıs müzakerelerinde "hiçbir şeyi kabul etmeyerek, hiçbir taviz vermeden ve başarısızlığı Türk tarafına ait gösterme" taktiği uygulayarak Avrupa Birliği AB üyeliği hedefine ulaştıklarını söyledi. 
   Klerides, Mahi gazetesine verdiği demeçte, Kıbrıs sorunundaki tavırlarının kendilerini AB üyeliğine kadar götürdüğünü belirterek, yabancılara Rum tarafının müzakerelerin başlamasını arzu etmediği mesajının verilmemesi için dikkatli olunması telkininde bulundu. Glafkos Klerides, AB üyelik hedefine ulaşmalarının iki temel nedenini Yunan hükümetinin ortaklarıyla çaba üstlenmesi ve Annan Planı'nda istenen değişiklikler hakkında konuşmamalarının gerekli olduğu şeklinde sıraladı. Klerides, Rum lider Tasos Papadopulos'un Annan Planı'na ilişkin açıklamalarını, "Ne kadar az konuşursak bizim taraf için o kadar iyi olur" şeklinde yorumlarken, retçi oldukları intibaını yaratmamaya dikkat edilmesi tavsiyesinde de bulundu. 
   Klerides, 10 yıllık hükümeti döneminde silahlanmaya büyük önem verdiğini ifade ederek, sahip oldukları silahların büyük bölümünü Yunanistan'ın verdiğini açıkladı. 
   
   
   
   
   
</TEXT>
</DOC>
