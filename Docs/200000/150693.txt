<DOC>
<DOCNO> 150693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun30.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye köşeye sıkıştı" 
</HEADLINE>
<TEXT>

     Yunan basını Türkiye'nin Kıbrıs konusunda ''Köşeye sıkıştığını'' ve ''Türk Hükümeti'nin şaşkınlığa kapılmış görüntüsü verdiğini'' yazdı. 
     Simitis'in bugün Rum kesimine AB dönem başkanı olarak yapacağı ziyaretin Ankara'yı sinir krizinin eşiğine getirdiğini savunan gazeteler, Türkiye'de Cumhurbaşkanı Denktaş'ı başarısızlığın sorumlusu olarak suçlayan çevrelerin seslerini yükselttiğini belirttiler. 
     AK Parti'nin seçimleri kazandığını, ancak Irak ve Kıbrıs konusunda iktidarını kullanamadığını da öne süren Yunan basını, ''Türkiye'deki kurulu askeri-siyasi düzenin gerçek gücünü gösterdiğini, bu durumun da Atina'yı endişelendirdiğini'' kaydetti. 
     Öte yandan, gazeteler Yunanistan Dışişleri Bakanlığı kaynaklarına dayandırdıkları haberlerinde, Atina zirvesi sırasında AB liderlerinin Türkiye'ye olumsuz yaklaştıklarını ve liderlerin özel konuşmalarında 2004 yılında üyelik müzakerelerinin başlaması olasılığına kuşkuyla baktıklarını söylediklerini belirttiler. 
     Türkiye'nin son gelişmelerden duyduğu hoşnutsuzluğu, ''Türk savaş uçaklarını Ege'deki Yunan hava sahasını ihlal etmeye göndererek gösterdiğini de'' yazan Yunan basını, ayrıca ''Çeşme'' adlı bir araştırma gemisinin Çanakkale'den Ege'ye açıldığını ve Yunan makamlarınca dikkatle izlendiğini kaydetti. 
     





</TEXT>
</DOC>
