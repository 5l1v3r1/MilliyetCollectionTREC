<DOC>
<DOCNO> 160114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/spor/ydilmen.html </URL>
<DATE> 2003/05/31/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
S.O.S. 
</HEADLINE>
<TEXT>

     İngiltere maçında ciddi bir düşüş içindeydik. Tabii ki İngiltere'ye mağlup olmak doğaldır. Ancak bu maçta Rüştü'nün sahanın yıldızı seçilmesi düşündürücüdür. İki tane gol yiyen Rüştü demek oynamasaydı daha önceki İngiltere maçlarının skorlarını egale edecekmişiz. İngiltere maçına çok kötü hazırlanmıştık, bunun faturasını ödedik. Şimdi aynı hatayı Slovakya maçı için de tekrarlıyoruz. Hemen gözüme çarpanları yazayım 
     Milli Takım'ın önemli dört tane forveti var. Hakan Şükür Futbola uzun süre ara verdi. Blackburn'e gitti, orada da tam oynamadı. Ligleri biteli birkaç hafta oldu. İstanbulspor ile ara sıra antrenmana çıkıp formunu korumak istiyor. Aynı ligden Tugay da var. O da iki üç haftadır ortada yok. Diğer forvetlere baktığımızda İlhan Mansız sakat, oynama ihtimali az. Elemelerde goller atan Serhat aylardır yok. Nerede kimse bilmiyor. Bir tek elde Nihat kaldı. Orta saha oyuncularına baktığımız zaman Emre ve Okan şu anda tatilde. Fatih geçen hafta oyundan atıldı. Zaten Fenerbahçe lige erken havlu attığı için antrenmanları yetersiz, fizik olarak çok eksik. Bu takımın ana iskeleti problemli. Şenol hocadan benim beklentim bu oyuncuları çok önceden gözlem altında tutmalıydı. Ünal Karaman yönetiminde özel bir kamp programı hazırlayabilirdi. Böylece ligleri erken biten isimleri ayakta tutabilirdi. Şimdi bu oyuncular pazartesi günü çalışmalara başlayacak, önlerinde sadece beş günleri kalacak. Uzun süre ara veren oyuncu, bütün sezonun yorgunluğunu da işin içine katarsanız ne kadar isterse istesin hem fizik, hem kafa olarak biter. Bunları alt alta koyduğumuz zaman çok ama çok önemli Slovakya deplasmanı öncesi işler hiç de iyi gözükmüyor. Bence Şenol hocanın formsuzluklarına gözönünde bulundurarak iskelet kadronun bazı oyuncularını kenarda tutması, Bursasporlu Okan, Real Sociedadlı Tayfun, Galatasaraylı Volkan gibi istim üzerindeki futbolcuları ilk onbire düşünmesi ve önümüzdeki hafta arasında uzun süredir tatilde olanlara özel program uygulayıp, bir de özel maç ayarlaması yararlı olur gibi geliyor. 
     Bu takım Dünya üçüncülüğü ile vitrine çıktı. 2004 Avrupa Şampiyonası'nda favori gösterildi. Tabi katılabilirsek. 
     
BİR ANI      Eski Fenerbahçeli Nezihi Tosuncuk ile Bursasporlu takım arkadaşı Bahtiyar Yorulmaz, Uludağ'da kamptalar. Buz tutmuş bir havuzun kenarında tartışıyorlar. Sen daha delisin, ben daha deliyim, derken araya Sedat 3 giriyor "Hanginiz deliyse havuza atlasın." İkisi birden atlıyor. 
     
     
     

</TEXT>
</DOC>
