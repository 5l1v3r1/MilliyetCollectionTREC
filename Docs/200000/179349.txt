<DOC>
<DOCNO> 179349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo08.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbimiz Süreyya için çarpıyor... 
</HEADLINE>
<TEXT>

     Dünya Atletizm Şampiyonası bayanlar 1500 metre yarışında atletimiz Süreyya Ayhan, State de France pistinde altın madalya için ter dökecek. "Rüzgar kız", Zürih'te 15 Ağustos'ta yapılan Golden League yarışmalarındaki 3 55.60'lık derecesiyle, 1500 metrede son altı yılın en iyi derecesini elde etmişti. Bugün Paris'te koşulacak tarihi yarışı Başbakan Recep Tayyip Erdoğan, bakanlar ve CHP Genel Başkanı Deniz Baykal da izleyecek. Süreyya'yı ayrıca stadda olması beklenen 500 civarında vatandaşımız destekleyecek. Saat 19.20'deki yarış TRT ve Eurosport'tan canlı yayınlanacak. 
     Avrupa Şampiyonluğu'ndan sonra Dünya Şampiyonluğu için mücadele verecek sporcumuz, altın madalyayı kazandığı takdirde 60 bin dolarlık ödülün sahibi olacak. Rekor kırması durumundaysa 100 bin dolar kazanacak. 
     1500 metrede Dünya rekoru 1993'ten bu yana 3.50.46 ile Çinli Yunxia Qu'nun elinde bulunuyor. 
     Süreyya Ayhan'ın finaldeki 11 rakibi arasında, kariyerinde 4 dakikanın altına inen sadece 3 isim var. 
     İşte rakipler 
     Maria Cioncan Romanya 2001'de Tunus'taki Akdeniz Oyunları'ndan bu yana, Ayhan'ın katıldığı uluslararası yarışlarda Türk sporcuyu geçen ilk atlet oldu. Ayhan'ın oldukça düşük tempoyla tamamladığı yarışta seriyi 4 03.40 ile birinci sırada tamamladı. 2002 yılında yapılan Dünya Kupası'nda birinciliği var. En iyi derecesi ise 4 02.10. 
     Jackline Maranga Kenya 1998'de Monaco'da elde ettiği 3 57.41'lik derecesiyle, Ayhan'a en yakın dereceye sahip. 2002'de Afrika şampiyonluğu, 1996 ve 97'de dünya gençler ikinciliği bulunuyor. 
     Naomi Mugo Kenya 26 yaşında. 1998 yılında Monaco'da 3 58.12 koşarak, kariyerindeki en iyi 1500 metre derecesini elde etti. Ancak, Paris'teki eleme serisinde ilk 5'e girememesine karşın, iki serideki ilk 5'ler dışında en hızlı zamanı elde ederek, 4 04.54 ile finalde koşmaya hak kazandı. 
     Yelena Zadorozhnaya Rusya 2002 yılında Zürih'te 3 59.94'lük dereceye sahip. Seride 4 05.86'lık zamanıyla 5. olarak son anda final koşmaya hak kazandı. 2002 yılında yine Paris'te yapılan 18. Grand Prix finallerinde, 4 00.63'lük derecesiyle bir birinciliği bulunuyor. 
     Joanne Pavey İngiltere En iyi derecesi, temmuzda Roma'da koştuğu 4 02.03. 1997'de Atina'da yapılan Dünya Şampiyonası'nda 11. oldu. 
     Hayley Tullet İngiltere En iyi derecesi, 15 Ağustos 'ta Zürih'te elde ettiği 4 01.18'lik zaman. Avrupa Salon Şampiyonası'nda birinciliği var. 
     Nelya Neporadna Ukrayna 18 yaşında. En iyi derecesi, Paris'te eleme serisinde koştuğu 4 04.24. Seride beşinci olarak finale kaldı. 
     Daniela Yordanova Bulgaristan En iyi derecesi 2002' de Zürih'te koştuğu 4 00.65. Lizbon'da 2001'deki Dünya Salon Şampiyonası'nda beşinciliği bulunuyor. 
     Tatyana Tomashova Rusya Münih'te geçen yıl yapılan 18. Avrupa Şampiyonası'nda 4 01.28 ile bronz madalya kazandı. 
     Rozenberg Rusya En iyi derecesi, Zürih'te koştuğu 4 00.07. 
     Jolanda Ceplak Slovenya 2800 metrede, 2002'de Münih'te yapılan 18. Avrupa Şampiyonası'nda ve Viyana'da yapılan 27. Avrupa Salon Şampiyonası'nda birincilikleri var. 

     
</TEXT>
</DOC>
