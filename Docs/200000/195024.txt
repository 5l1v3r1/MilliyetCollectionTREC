<DOC>
<DOCNO> 195024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun48.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Avrupa Konseyi ile Loizidu krizi büyüyor 
</HEADLINE>
<TEXT>

     Avrupa Konseyi'nin büyükelçiler seviyesinde toplanan delegeler komitesi, ara kararla ''Türkiye'nin AİHM kararı gereği, Kıbrıslı Rum kadın Titiana Loizidu'ya maddi tazminatı en geç 19 kasım tarihine kadar ödemesini'' istedi. 
     Komite, bugünkü toplantısında Loizidu hakkında AİHM'nin Türkiye aleyhine verdiği kararı ele aldı. 
     Toplantı sonunda yayınlanan ara kararda, Türkiye'nin şu ana kadar AİHM kararı gereği tazminat ödememesi sert bir biçimde eleştirildi. Ara kararda, AİHM kararlarının koşulsuz yerine getirilmesi gerektiği belirtildi ve en geç 19 kasım 2003 tarihine kadar Türkiye'nin bu tazminatı ödemesi istendi. 
     Ara kararda, ''AİHM kararına uymaması halinde, Bakanlar Komitesi'nin Türkiye aleyhine gerekli tedbirleri alacağı'' uyarısında bulunuldu. 
     
     DAVANIN GEÇMİŞİ 
     Türkiye, Temmuz ayında yapılan toplantıda, AİHM'nin Loizidu ile ilgili kararının gereğini, Ekim ayında yapılacak ilk delegeler komitesi toplantısına kadar yerine getireceğini açıklamıştı. 
     Delegeler Komitesi'nde 8 Ekim günü yapılan toplantısında, AİHM'nin kararı gereği, faizleri de içinde olmak üzere Loizidu'ya yaklaşık 900 bin dolar tazminat ödemek için hazır olduğunu belirten Türkiye, bununla birlikte bu davanın diğer Rumların Türkiye aleyhine yaptığı başvurular için emsal teşkil etmemesini istemişti. 
     Türkiye, bu konudaki tek taraflı yayınlayacağı bildiriye, delegeler komitesi sonunda çıkacak karar metninde ısrarla atıfta bulunulmasını talep etmişti. 
     Avrupa Konseyi'nde başta Yunan ve Rum heyetleri olmak üzere AB ülkelerinin de bu konudaki itirazları sonucu, Ekim ayı başında yapılan toplantıda bir sonuç elde edilememişti. 
     Türkiye, delegeler komitesi sonunda yayınlanacak kararla birlikte, kendi çekincelerini ortaya koyan bir bildiri yayınlamak istiyor. 
     Bu bildiride, davanın Rumların daha sonraki başvurularına örnek teşkil etmemesini bir kez daha dile getirmek isteyen Türkiye, KKTC Meclisi'nin, Rumların adanın kuzeyinde kalan mal ve mülkleri için KKTC'deki mahkemelere başvurmalarına olanak sağlayan yasayı kabul ettiğine dikkati çekerek, Rum başvurularının artık AİHM'de kabul edilmemesini istiyor. 
     Türkiye, bu bildiride ayrıca tazminatı ödeme niyetinin, Rum kesimini tanıdığı anlamına gelmediğini vurgulayacak. 
     Avrupa Konseyi'nin karar organı bakanlar komitesi, son beş yılda, Türkiye'nin AİHM kararını yerine getirmesini talep eden üç kararı kabul etmişti. 
     Türkiye'nin, AİHM'nin Loizidu kararı gereği tazminat ödemeyi reddetmesi, Ankara ve Strasbourg arasında uzun zamandır diplomatik sorun yaratıyordu. 
     
</TEXT>
</DOC>
