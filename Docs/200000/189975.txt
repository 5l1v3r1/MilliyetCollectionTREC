<DOC>
<DOCNO> 189975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur12.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı 11 Eylül, Türkiye için avantaja dönüştü 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, 11 Eylül saldırısının İslam'ın imajını bozduğunu, ancak Türkiye için bir avantaja dönüştüğünü belirterek, ''11 Eylül, batılılara, İslam dininin Türkiye'deki uygulanışının güzel bir örnek olduğunu gösterdi'' dedi. 
     Diyanet İşleri Başkanı Bardakoğlu, ajans ve televizyonların Ankara temsilcileriyle, Diyanet İşleri Başkanlığı'nda kahvaltılı basın toplantısında biraraya geldi. 
     Televizyonlarda dini iyi bilmeyen kimseler arasında yapılan tartışmaların İslam dinine zarar verdiğini anlatan Bardakoğlu, bu kişileri ''yobaz'' olarak nitelendirdi. 
     İslam dini bilgisini iyi almış insanların düzeyli tartışmasıyla İslam dininin daha da gelişeceğini ifade eden Bardakoğlu, ''Bu toplumu cahillikten kurtarmak istiyorsak, yetişmiş öğretmen ve din görevlisiyle bunu sağlayabiliriz'' dedi. 
     Öğretmen ve din görevlisinin halka hizmet için kol kola olması gerektiğini kaydeden Bardakoğlu, ''Hayatımızın bütün alanlarına önderlik eden din görevlilerine ihtiyacımız var. Bunu, bugünkü imam hatip mezunları ya da ilahiyat mezunlarının tam olarak sağladığını söyleyemeyiz. Bu amaçla, hedefimiz bir 'Diyanet Akademisi' kurmak'' diye konuştu. 
     Bir köy imamının dahi ilahiyat fakültesi mezunu olması ve en az iki dil bilmesi gerektiğini belirten Bardakoğlu, yaptıkları eğitim çalışmalarıyla 5 yılda 40 bin din görevlisinin ilahiyat fakültesi mezunu olacağını anlattı. 
     
     ''11 EYLÜL, AVANTAJA DÖNÜŞTÜ'' 
     Bardakoğlu, bir soru üzerine, dinin şiddeti asla tasvip etmediğini, ancak dinin doğru anlaşılamamasından şiddetin kaynaklandığını kaydetti. 
     ''11 Eylül terör saldırısının İslam'ın imajını bozduğunu, ancak Türkiye için bir avantaja dönüştüğünü ifade eden Ali Bardakoğlu, ''11 Eylül, batılılara, İslam dininin Türkiye'deki uygulanışının güzel bir örnek olduğunu gösterdi'' diye konuştu. 
     Türkiye'deki İslam anlayışının Osmanlı'dan geldiğini, Osmanlı'da din-devlet işlerinin hep dengeli olduğunu, Osmanlı'yı hiçbir zaman din adamlarının yönetmediğini anlatan Bardakoğlu, şu görüşleri dile getirdi 
     ''Osmanlı'dan sonra Cumhuriyet'le bu sistem laik yapı sayesinde geliştirildi. Bu açıdan, gerek İslam ülkeleri, gerek Türk Cumhuriyetleri, gerek Balkanlar'daki Müslüman ülkeler, gerekse batılı ülkeler arasında Türkiye güzel bir örnek oldu. Batılılar bunun farkında. Batılılar, 'Türkiye din, devlet ve modernlik ilişkisini çok kıvamda tutuyor' inancındalar. Türkiye olarak ilmi birikimimizle dünyaya ışık verdik.'' 
     
</TEXT>
</DOC>
