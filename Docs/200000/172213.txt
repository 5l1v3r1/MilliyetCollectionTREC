<DOC>
<DOCNO> 172213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/dunya/dun03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz Saldırıları Arap medyası kışkırtıyor 
</HEADLINE>
<TEXT>

   Pentagon'un iki numaralı adamı, El Cezire ve El Arabiye televizyonlarını yanlı, asılsız habercilik yapmakla suçladı 
      DIŞ HABERLER SERVİSİ 

   
   ABD Savunma Bakan Yardımcısı Paul Wolfowitz, Ortadoğu'da yayın yapan televizyon kanallarını, Irak'taki Amerikan askerlerine yönelik saldırıları kışkırtmakla suçladı. 
   Wolfowitz, Fox News Televizyonu'na yaptığı açıklamada, Irak'ta büyük izleyici kitlesini ekran başına çeken El Cezire ve El Arabiye gibi kanalların yanlı ve asılsız habercilik yaparak, Amerikan askerlerine karşı öfke yaratmayı hedeflediğini öne sürdü. Bush yönetiminden yetkililerin bu kanalların sahipleriyle görüşerek haberlere "denge" getirilmesini istediğini anlatan Wolfowitz, "Bugüne kadar aldığımız yanıtlardan tatmin olmadık" dedi. Paul Wolfowitz, El Cezire'nin geçtiğimiz hafta, Amerikan askerlerinin önde gelen din adamı Şeyh El Sadr'ı tutukladığı yönünde bir haber yayımladığını anlattı ve bu haberi, sözünü ettiği yalan haberlere örnek olarak gösterdi. Suçlamaları reddeden El Cezire ve El Arabiye ise, Irak'taki olayları doğru şekilde yansıttıklarını savunarak, Wolfowitz'i özür dilemeye çağırdılar. 
   
   
</TEXT>
</DOC>
