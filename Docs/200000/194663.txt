<DOC>
<DOCNO> 194663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/dunya/dun04.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   'ABD, PKK ile K. Irak'ta çatıştı'    Dışişleri Bakanı Abdullah Gül, ABD'nin ve peşmergelerin Kuzey Irak'taki PKK KADEK militanlarıyla çatıştığı haberlerini doğruladı. Gül, Irak'ın kuzeyinde PKK KADEK'e mensup teröristlerle ABD askerleri arasında çıkan çatışmalara ilişkin Ankara'ya gelen bir bilginin bulunup bulunmadığının sorulması üzerine, "Doğrudur. Çatışmalar dün önceki gün olmuştur. Sadece ABD'lilerle değil, oradaki peşmergelerle PKK'lılar arasında çatışma çıkmıştır. ABD'ye ait helikopterler de intikal etmiştir" dedi. ABD kaynakları, çatışmanın örgüte yönelik kapsamlı bir operasyon olmadığını vurgularken, Amerikan ordu sözcüsü, çatışmalarda bir peşmergenin öldüğünü, 13'ünün de yaralandığını açıkladı. 
   
   İran'da 'şimdilik' nükleer kanıt yok    Uluslararası Atom Enerjisi Ajansı'nın UAEA İran'la ilgili hazırladığı gizli raporda, "Tahran'ın nükleer silah yapmaya çalıştığına dair şimdilik kanıt bulunamadığı" belirtiliyor. Adlarının açıklanmasını istemeyen diplomatlar, UAEA'nın üye ülkelere dağıttığı gizli raporda, İran'ın silah programlarının barışçı olduğunun şimdilik söylenemeyeceğinin kaydedildiğini de bildirdiler. UAEA Başkanı Muhammed El Baradey'in hazırladığı rapora göre, İran, nükleer silah yapmaya çalıştığı yolundaki şüphelere neden olan nükleer faaliyetlerini sakladığı gerekçesiyle hatalı bulundu. UAEA Yönetim Kurulu, raporu 20 Kasım'da ele alacak ve İran'ın Nükleer Silahların Yayılmasının Önlenmesi Anlaşması'nı ihlal edip etmediğine karar verecek. 
   
   
   
</TEXT>
</DOC>
