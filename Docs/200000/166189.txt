<DOC>
<DOCNO> 166189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun15.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan oğullarına Bu iş bitti, bu iş bitti... 
</HEADLINE>
<TEXT>

     İngiltere'de yayınlanan The Sunday Times gazetesine göre, Irak Devlet Başkanı Saddam Hüseyin, savaşın kaybedildiğini oğulları Uday ve Kusay'a ''bu iş bitti, bu iş bitti'' sözleriyle dile getirdi. 
     Sunday Times, bu sözlere tanık olarak Cumhuriyet Muhafızları'nın komutanı Seyf el-Din Fulayyih Hasan Taha El Rawi'yi gösterdi. Söz konusu kişiyle bir aracı sayesinde görüşmeyi başardıklarını öne süren gazete, ABD'nin 55 kişilik arananlar listesinin 12. sırasındaki komutanın Bağdat'ın yüzlerce mil uzağında çölün ortasında bir kasabada saklandığını iddia etti. 
     El Rawi'nin, Saddam'ın Bağdat'ın Amerikalılar tarafından alınmasından iki gün sonra, 11 nisanda oğullarıyla birlikte otomobille Bağdat caddelerinde ilerlerken ''bu iş bitti, bu iş bitti'' dediğini söylediğini yazan Sunday Times, Saddam'ın bu sözleri üzerine küçük oğlu Kusay'ın ağlamaya başladığı iddiasına da yer verdi. 
     Gazeteye göre, Kusay babasıyla birlikte aynı yerde saklanmak istemiş, ancak Irak'ın eski Devlet Başkanı bu isteği, ''Ayrı ayrı saklanmak hayatta kalma şansımızı arttırır'' diyerek reddetmiş. 
     El Rawi'nin, ABD yetkililerini şaşırtmak için öldürülmüş rolü yaptığını da hatırlatan gazete, ''Hatta inandırıcı olmak için kendisine cenaze töreni de düzenletti'' ifadesine yer verdi. 
     El Rawi'nin, savaşın bitmesinin ardından Bağdat Havaalanı'na yapılan baskın sırasında öldürüldüğü dedikodusunu yaymaya başladığını hatırlatan Sunday Times, sadece çok yakın akrabalarının onun hala hayatta olduğunu bildiğine işaret etti. 
     Gazete El Rawi'ye dayandırdığı haberde, o günkü otomobil yolculuğunda, Abid Hamit Mahmut El Tıkriti'in aynı araçta bulunduğunu öne sürdü. 
     Saddam'ın özel sekreteri olan ve ABD'nin arananlar listesinin dördüncü sırasında bulunan bu kişinin iki hafta önce yakalandığını belirten Times, El Rawi'nin Saddam'ın sözleri üzerine Mahmut El Tıkriti'nin de ağlamaya başladığını söylediğine dikkati çekti. 
     Saddam'ın bütün bu tepkilere rağmen, olabildiğince sakin kalmayı başardığını da duyuran gazete, ''El Rawi, o günden sonra bu kişilerin hiç birisiyle görüşmediğini, ancak Saddam'ın hala Irak içinde olduğuna inandığını belirtiyor'' dedi. 
     Times'a göre, Amerikalıların 7 nisandaki saldırısı sırasında Saddam Hüseyin ve oğulları, El Rawi'nin Mansur'daki evindeydi ve saldırıdan kıl payı kurtulmayı başardı. Saddam'ın toplantıdan ayrılmasından sadece 10 dakika sonra, ABD'nin dört adet güçlü bombayı aralarında El Rawi'nin evinin de bulunduğu bölgeye attığına dair bu kişinin sözlerine yer veren gazete, bunun istihbarat kaynaklarının bilgilerine dayanarak yapılmış bir saldırı olduğunu kaydetti. 
     El Rawi'nin Saddam'ın bütün yaşamını düşmanlarından saklanarak geçirdiğine dair sözlerine de yer veren Times, onun ''O, son derece cesur, korktuğunu sanmıyorum. Üstelik yakalanacağına da inanmıyorum. Bakın Amerikalılar, daha beni bile yakalayamadılar'' dediğini aktardı. 
     
</TEXT>
</DOC>
