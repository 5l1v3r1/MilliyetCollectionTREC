<DOC>
<DOCNO> 164505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/guncel/gun02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık bu çocuklara 
</HEADLINE>
<TEXT>

Kayıtlara göre İstanbul'da 13-18 yaş arası 35 kız çocuğu fuhuş yapıyor. Çoğu otostop çekerek müşteri buluyor, vücutlarının bedeli de kendileri gibi küçük 
     ASLI ÖKTENER İstanbul 

     Biri "Paraya ihtiyacım var, vücudumu satmaya mecburum" diyorum, diğeri ise halasıyla otostop çekerek müşteri bulduğunu anlatıyor. İstanbul Emniyet Müdürlüğü Çocuk Koruma Şube Müdürlüğü'nce 1,5 yıl içinde yapılan denetimlerde yakalanan kız çocuklarına ait bu sözler... İstanbul'da 15 - 18 yaş arasında olan 35 kız çocuğu var fuhuşa bulaşmış. Bunlardan 14'ü Beyoğlu, 9'u Fatih, 2'si Küçükçekmece, 2'si Şişli, geri kalanları ise Avcılar, Bakırköy, Eminönü, Kadıköy, Maltepe, Üsküdar'da bulunan bar, pavyon ya da sokaklarda otostop yaparak müşteri bulmaya çalışırken yakalandı. 
     
     10 MİLYONA RAZILAR 
     Bu çocuklardan 12'si ailelerine, 2'si Yabancılar Şube Müdürlüğü'ne, 21'i ise Sosyal Hizmetler Müdürlüğü'ne bağlı yurtlara gönderildi. Kız çocuklarını fuhuşa iten kişiler hakkında ise yasal işlem başlatıldı. 
     Kızlar, 10 milyon liralık cep telefonu kontörü, bir yemek ya da kıyafet karşılığı zaman zaman fuhuş yaptıklarını söylüyor. Polis tarafından yakalanan bazı kızların kayıtlara geçen öyküleri şöyle 
     B.G. 17 "Ailem Fatih'te, ben ise orada burada yaşıyorum. 6 kardeşiz. Annem ve babam alkolik. Evden ilk kez 13 - 14 yaşlarında ayrıldım. Aksaray'da pavyonlarda dans edip müşteri topluyorum. Ailem fuhuş yaptığımı biliyor ancak para getirdiğim için bilmiyormuş gibi yapıyor." 
     N.Y. 17 "Babam, beni 13 yaşındayken, 7 milyara 55 yaşındaki bir adama verdi. İmam nikahı yapıldı. Ben de Iğdır'daki evimden kaçarak İstanbul'da geldim. Otostop çekerek müşteri buluyorum." 
     R.A. 16 "Sevdiğim çocukla küçük yaşta imam nikahı kıydırdık. O şu anda askerde. Bir bebeğimiz var. Onun ailesine sığındım ama kayınpederim beni ve kayınvalidemi satıyor." 
     P.K. 16 "İlkokuldan terkim. Annem babam 10 yıl önce boşandı. Şu an halamın yanında kalıyorum. O da evli ve bir çocuğu var. Ben onunla bu işe bulaştım. Sahil yollarında müşteri buluyoruz. 20 milyon lira istiyoruz." 
     
Hem fuhuş hem tiner...      D.D. 17 , fuhuş batağından koparılıp alınan şanslı çocuklardan. Madde bağımlılığı tedavisi görüyor. İki yıl önce evinden kaçmış. Tek çocuk olduğunu, anne ve babasının boşandığını anlatan D.D., babasının kendisini para karşılığı yaşlı bir adamla evlendirildiğini söylüyor. D.D., "Dayanamayıp Taksim Çocuk Evi'ne sığındım. Sokakta özgürdüm ya, buradan da defalarca kaçtım. Bu sürede fuhuşa başladım, tinerle tanıştım, randevu evinde çalıştım. Sonra yine polise sığındım. Şimdi isteğim, tedavi olup okula gidebilmek" diyor. 
     

</TEXT>
</DOC>
