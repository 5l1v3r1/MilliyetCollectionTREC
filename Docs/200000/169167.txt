<DOC>
<DOCNO> 169167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur14.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sağlık personelinin Doğu'da uzun hizmet vermesini sağlayacağız'' 
</HEADLINE>
<TEXT>

     Sağlık Bakanı Recep Akdağ, sağlık personelinin Doğu'da, dolgun ücretle uzun süre hizmet vermesini sağlayacaklarını söyledi. 
     Erzurum'daki incelemelerinin ardından karayoluyla Muş'a geçen Bakan Akdağ, Devlet Hastanesi'nde incelemelerde bulundu. 
     Burada personel ve hastalarla konuşan Akdağ, hastanenin ihtiyaçları konusunda bilgi aldı. 
     Muş Kapalı Spor Salonu'ndaki AK Parti Muş İl Kongresi'ne katılan Akdağ, burada yaptığı konuşmada, sağlık alanındaki çalışmalara değindi. 
     Özellikle Doğu Anadolu Bölgesi'nde, doktor, hemşire, ebe ve diğer sağlık personelinin, bölgede uzun süre kalmadığını belirten Akdağ, bunu önlemeye çalıştıklarını vurguladı. 
     Sağlık personelinin Doğu'da, dolgun ücretle uzun süre hizmet vermesini sağlayacaklarını ifade eden Akdağ, ''Bölgenin sağlık sorunlarını iyi biliyorum. Burada uzun süre doktor çalıştırma imkanı sağlanamadı. Biz şimdi aynı yerde sürekli kadrolar yapıyoruz. Ben, Sağlık Bakanı olarak, bir personelini alıp başka bir yere veremeyeceğim'' diye konuştu. 
     
     UÇAK TEKNİK ARIZA YAPTI 

     Sağlık Bakanı Recep Akdağ'ın da içinde bulunduğu yolcu uçağı, teknik bir arıza nedeniyle bir süre havaalanında bekletildi. 
     Muş'taki incelemelerini tamamlayan Bakan Akdağ'ın da içinde bulunduğu Muş-Ankara seferini yapacak olan yolcu uçağı, havalanmak için pistte yaklaşık 3 kilometre yol kat etti. 
     Daha sonra teknik bir arıza nedeniyle havalanamayan uçak, tekrar kalkış noktasına döndü. 
     Uçak, teknik arızanının giderilmesinin ardından Ankara'ya hareket etti. 
     
</TEXT>
</DOC>
