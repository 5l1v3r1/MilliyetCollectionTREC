<DOC>
<DOCNO> 152930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yazar/sazak.html </URL>
<DATE> 2003/04/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Öfkeden çözüme 
</HEADLINE>
<TEXT>

     Kozlu, Özal döneminde yıldızı parlayan, uluslararası standartta bir yönetici. 1990'larda kaleme aldığı 'Türkiye mucizesi için... Vizyon Arayışları' kitabında gelecek için hayli iyimserdi ve fırsatların iyi kullanılması halinde 2000'lerde ülkenin sahip olacağı avantajlara güveniyordu. 
     Yeni kitabında 'ruh hali' karışık. 
     İsyan ediyor Çünkü, son on yılın israf ve ihmallerinin yaşları 50'ye dayanan bir kuşağın son demlerini götürdüğünü görüyor. Ömrü kaçan trenleri izlemekle geçen 1960 - 70'li yılların gençleri. Ve 2500 dolar gelirle AB kapısında bekleyen bir Türkiye. 
     Cem Kozlu'ya göre büyük çöküşün yaşandığı 1990'lardaki tablodan küreselleşme olgusunu algılayamayan Soğuk Savaş dönemi liderleri sorumlu. Onlar Türkiye'yi değiştirmek yerine, kendi güçlerini koruyacak oligarşik yapıyı sürdürmeyi yeğlediler. 
     Öfkeleniyor Çünkü çocuklarımız çok daha dik bir yokuşu çok daha kısa sürede çıkmak zorunda kalacaklar. 
     Ve korkuyor, Kozlu 'Önümüzdeki ülkelerle aramız açıldıkça, kendi halkının refahını sağlayamayan Türkiye'nin ulusal birliği gevşemeye başlayacak.' Avrupa Birliği'ne katılan eski Doğu Bloku ülkeleri bile refah ve demokrasi yarışında ülkemizi sollamış durumdalar. 
     Türkiye'yi gelecekte hangi senaryolar bekliyor 
     Ortadoğu'daki yeni yapılanma süreci Ankara'yı 'kritik bir kavşağa' getirdi. Cem Kozlu kitabına ABD'li uzman Alan Makovsky'nin 'Eksen Ülkeler' araştırmasından bir bölüm almış 
     "Türkiye ayrılıkçılığa olan desteği zayıflatmak amacıyla Kürtlere daha geniş kültürel ve siyasi haklar tanıyan çoğulcu bir yapı kurarak Kürt sorununu çözecek. Ekonomik gelişme İslamcıların ve PKK'nın yandaşlarını devşirdiği işsiz ve mutsuz kitleleri küçültürken Türkiye aynı zamanda kararlı biçimde dinci siyasetin yolundan uzaklaşacak. Bu gelişmeler sivillerin kesin denetiminde istikrarlı bir demokrasiyi oturtmasını mümkün kılabilir. 
     Bu tozpembe vizyonu tamamlamak için Türkiye ile Yunanistan'ın Ege ve Kıbrıs'taki sorunlarını çözüp AB yolunda ilerleyen Türkiye'nin yüksek büyüme hızını koruyarak enflasyonu düşürdüğünü hayal edelim." 
     Makovsky'nin kötümser senaryosu da şöyle 
     "Siyasal İslama destek sürüyor ve Türkiye terör yanlısı komşularından birisiyle ittifaka giriyor veya kendisi haydut devlete dönüşüyor. Batı'nın düşmanı oluyor." 
     İslamın devleti ele geçirmesini uzak bir ihtimal gören Amerikalı uzman 'orta yol' olarak siyasal İslam ve Kürt sorunu konusunda sivil - asker ilişkilerindeki pürüzlerin süreceği dönemden söz ediyor. 
     2000'lerin başında yazılan bu senaryonun Irak savaşı ardından gündemde ilk sıraya yerleşmesi ilginç değil mi 
     Çözümleri merak ediyorsanız Kozlu'nun kitabını okuyun. 
     
     





</TEXT>
</DOC>
