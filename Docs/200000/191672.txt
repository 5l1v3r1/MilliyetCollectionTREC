<DOC>
<DOCNO> 191672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur19.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'de Sezer'in davetine katılmayanların sayısı artıyor 
</HEADLINE>
<TEXT>

     AK Parti Grup Başkanvekili Salih Kapusuz, Çankaya Köşkü'ndeki 29 Ekim Cumhuriyet Bayramı Resepsiyonu konusunda Cumhurbaşkanı Ahmet Necdet Sezer'in yanlış yaptığını belirterek, ''Bu yanlışa iştirak etmek istemiyorum, bu nedenle resepsiyona katılmayı düşünmüyorum'' dedi. 
     TBMM'de gazetecilerle sohbet eden Kapusuz, Çankaya Köşkü'ndeki 29 Ekim Resepsiyonu konusundaki tartışmaların hatırlatılması üzerine, milletvekillerinin resepsiyona katılıp katılmaması konusunda parti yönetimi olarak müdahil olmayacaklarını belirtti. 
     Resepsiyona katılıp katılmayacağı konusundaki kişisel kararının sorulması üzerine Kapusuz, ''Cumhurbaşkanı'nın tutumunu tasvip etmiyorum, şık olmamıştır. Bir ayırımcılık adımı atmıştır'' dedi. 
     Devletin ve milletin birliğinin temsil makamına saygılı olduklarını ancak Sezer'in yanlış yaptığını savunan Kapusuz, Cumhuriyet geleneğinde, demokratik prensiplerde ve yönetim geleneğinde bu ve benzeri ayrımcılığın yapılmadığını söyledi. ''Bu yanlışa iştirak etmek istemiyorum'' diyen Kapusuz, bu nedenle resepsiyona katılmayı düşünmediğini bildirerek, herkesin kişisel tercihine de saygı duyduğunu belirtti. 
     
     ''AFFEDİLENLERİN TAMAMI SOLCU...'' 

     Kapusuz, başından beri diyalog, hoşgörü ve uzlaşmacı olduklarını, bu nedenle başından beri ''dik dururuz ama didişmeyiz'' dediklerini hatırlatarak, ''Bir gelenek başlatılmak isteniyor adeta... Geçen yıl milletvekili arkadaşlarımız eşleriyle geldi'' dedi. 
     ''Kamusal alan'' tanımlama yetkisinin Cumhurbaşkanı Sezer'e ait bulunmadığını ifade eden Kapusuz, Anayasa'nın 104. maddesinin açık olduğunu vurguladı. 
     ''AK Parti'nin dışında bir başka iktidar olsaydı, bugün Sayın Sezer için herkes istifa çığlığı koparırdı'' görüşünü savunan Kapusuz, konuşmasını şöyle sürdürdü 
     ''Eşitsizlik, tarafsızlık... Sonra atamalarına dönüp bakarsanız, aflarına bakarsanız... Sayın Cumhurbaşkanı'nın halk nezdinde, o yüce makam için ne kadar yaralayıcı, farklı değerlendirmelere sebebiyet verecek eylemlerinin olduğunu hiç kimse gözardı etmiyor. Affettiklerinin tamamına yakını, biri müstesna zannedersem, gerekçesi her ne olursa olsun solcu olması... Ben solcular affedilmesin demem. Affedilmesi gerekli olan herkes affedilir. Ama bir noktada yoğunlaşması, aynı zamanda bir tercihi de gösteriyor. Anayasa Mahkemesi'nin tercihine bakarsanız, bunu reddeden bir şahsiyet nihayetinde bir partili. O da tercihi gösteriyor.'' Kapusuz, affedilen mahkumlar konusunda Cumhurbaşkanlığı'nın ''sağlık raporunu'' gerekçe gösterildiğinin hatırlatılması üzerine, ''Gazetelerde çıktı, affedilenlerden birinin eylemde en ön safta gittiğini gördüm'' dedi. 
     
     ''AK PARTİ'YE PUAN KAZANDIRMIŞ OLABİLİR'' 

     Kapusuz, resepsiyon etrafındaki tartışmaların Türkiye'nin gündeminde olmaması gerektiğini belirterek, ''Sadece bizim için ya da CHP için değil, tüm siyaset erbabı için ayrımcılığı doğru bulmam. Cumhuriyet herkesin ortak bayramıdır. Herkesin içinde bulunması doğru olandır. Nitekim, Hükümet bu konuda destek verdi'' diye konuştu. 
     Kapusuz, ''Cumhurbaşkanı'nın bu hareketi size puan kazandırır mı '' sorusu üzerine, ''Bunları, puan getirip götürmesi olarak düşünmem. AK Parti, toplum nezdinde maya tutmuş, her geçen gün yükselen değer olarak devam ediyor. Bugün AK Parti'ye daha fazla destek sağlaması için bu ayrımcılık katkı sağlamış da olabilir. Ama AK Parti zaten her geçen gün oyu yükselen bir parti... Biz bunları önemsemiyoruz. Bunlar hiç yaşanmasın istiyoruz. AK Parti'nin böyle bir desteğe, teşvike ihtiyacı da yok'' diye konuştu. 
     
</TEXT>
</DOC>
