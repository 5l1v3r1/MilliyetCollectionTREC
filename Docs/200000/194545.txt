<DOC>
<DOCNO> 194545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Paris'te toplanıyor... 
</HEADLINE>
<TEXT>

     Avrupalı küreselleşme karşıtları, sosyal forum toplantıları çerçevesinde bu hafta içinde Paris'te toplanıyor. 
     Paris'in Bobigny, Ivry ve Saint-Denis banliyölerinde Çarşamba günü başlayarak Cumartesi günü sona erecek toplantılara, yaklaşık 50 bin kişinin katılması bekleniyor. 
     ''Diğer Avrupa'' başlığıyla yapılan toplantılar, İtalya'nın Floransa kentinde geçen yıl düzenlenen toplantılardan sonra, Avrupa'da düzenlenecek ikinci büyük küreselleşme aleyhtarı toplantılar olma özelliğini taşıyor. 
     Avrupa'nın 60 ülkesinden bini aşkın dernek, kuruluş ve sendikanın katılacağı toplantılar sırasında, 250 seminer ve 55 konferans ile konserler ve çeşitli sosyal faaliyetler düzenlenecek. 
     ''Savaş karşıtlığı'', ''Daha adil bir Avrupa'' ve ''Küreselleşme karşısında sosyal ve sağlık alanlarındaki haklar'', sosyal forum sırasında tartışılacak konuların başında geliyor. 
     Avrupa Sosyal Forumu, Cumartesi günü Paris'te yapılacak geniş katılımlı bir gösteri yürüyüşüyle sona erecek. 
     
</TEXT>
</DOC>
