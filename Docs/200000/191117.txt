<DOC>
<DOCNO> 191117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/siy02.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamileri devlette 
</HEADLINE>
<TEXT>

   YÖK Başkanı Gürüz, Atatürk ilkelerini eleştiren ve din öğretimini savunan yazarları koruyanların üst kademelerde yer aldığını söyledi 
      ANKARA Milliyet 

   
   YÖK Başkanı Kemal Gürüz, tezini radikal dinci örgüt Hizbut Tahrir'e ithaf eden ve "Atatürk ilkelerine uygun din öğretimi bazı sorunlar yaratabilir" diyen yazarların hamilerinin devletin üst kademesinde yer aldığını savunarak, "Bu anlayışla uzlaşmamız söz konusu değil" dedi. Gürüz'ün bu sözlerle kastettiği kişilerin de, Başbakan Recep Tayyip Erdoğan'ın danışmanı Mümtaz'er Türköne, Hüseyin Çelik'in Kültür Bakanlığı döneminde müsteşarlığa getirilen Mustafa İsen ile Devlet Bakanı Beşir Atalay olduğu iddia edildi. 
   Rektörler Komitesi toplantısı öncesi açıklamalar yapan Gürüz, yazarlarını, adını ve yayımlayan kuruluşu açıklamadığı bir kitaptan şu cümleleri okudu "Milli kültürümüzün hangi alanı dinden bağımsızdır Dini motifleri, dini kültürden çekip çıkardığınız zaman geriye bir şey kalmaz. Eğitime ilişkin anayasal ilke olan Atatürk ilke ve inkılaplarına uygunluk, din öğretimi bakımından bazı sorunlar yaratabilir. İslamı, Atatürkçülük açısından öğretmek tarafsız ve sahici öğretim olmama ihtimalini beraberinde getirir. Atatürkçü duyarlılık ve kaygılar, dini otantik şekliyle öğretmemeyi, onu bir ölçüde değiştirerek tanımlamayı gerektirebilir ki, bu inanç özgürlüğüne açık bir müdahaledir." 
   Hizbut Tahrir'e ithaf edilen bir doktora tezinden de pasajlar okuyan Gürüz, "Üniversitenin hassasiyeti bu ve bunun gibi yüzlerce örnekten kaynaklanmaktadır" diye konuştu. 
   Gürüz'ün adını vermediği kitabın, "Türk Eğitim Sistemi - Alternatif Perspektif" olduğu ve 1996'da Diyanet Vakfı Yayınları'ndan çıktığı belirtildi. Türköne ve İsen'in yanı sıra beş yazarın makalelerinin bulunduğu kitapta 8 yıllık eğitime karşı çıkılmış ve imam hatip düşmanlığı yapıldığı savunularak Atatürkçülük eleştirilmişti. 
   Diğer ismin de, Atalay'ın 1996'da doktora jürisinde bulunduğu ve besmeleyle başladığı tezinde İran devrimiyle Hizbut Tahrir Davası sanıklarından Ercüment Özkan'ı öven Yrd. Doç. Alev Erkilet Başer olduğu ifade edildi. YÖK'ün Ekim 2000'de hem meslekten, hem de Kırıkkale Üniversitesi'ndeki öğretim üyeliğinden attığı Başer, halen AKP'de danışmanlık yapıyor. 
   
   
   
</TEXT>
</DOC>
