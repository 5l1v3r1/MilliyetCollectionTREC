<DOC>
<DOCNO> 165245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/dunya/adun.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Kıbrıs'ta sömürgeci olduk 
</HEADLINE>
<TEXT>

Avrupa Konseyi Parlamenterler Meclisi'nde kabul edilen Kıbrıs raporunda, Türkiye, Ada'ya göçmen göndererek sömürgecilik yapmakla itham edildi 
     GÜVEN ÖZALP Strasbourg 

     Yıllardır Kıbrıs konusunda her türlü eleştiriyle karşı karşıya kalan Türkiye, bu kez de Avrupa Konseyi Parlamenterler Meclisi'nde AKPM ele alınan bir raporun hedefinde yer aldı. Türkiye, Kıbrıs'la ilgili uluslararası nitelikli raporlarda, genelde en sert söylem olarak 'işgalci' olmakla suçlanırken, AKPM raporunda bir adım daha ileri gidilerek Ankara 'sömürgeci' olmakla suçlandı. Finlandiyalı parlamenter Jaakko Laakso tarafından hazırlanan rapor ve buna bağlı tavsiye kararında, Ankara'nın bilinçli bir 'demografik değişim' politikası güderek, Ada'yı 'sömürge' haline getirmeye çalıştığı iddia ediliyor. Türk heyetinin raporu erteletme ve yumuşatma girişimleri sonuç vermedi. 
     Son yılların en tartışmalı içeriğine sahip olan ve 'Kıbrıs'ın işgal altındaki bölümünün Türk yerleşimciler tarafından kolonizasyonu' başlığını taşıyan raporda, Türkiye'nin Anadolu'dan Ada'ya insan gönderme yoluyla, KKTC'nin de bu 'akımı' kolay vatandaşlık verme gibi yöntemlerle özendirme politikası izleyerek demografik yapıyı değiştirdikleri öne sürülüyor. Laakso, raporunda bu sürecin Ada'yı 'sömürge' haline getirme amacı güttüğüne vurgu yapıyor. 
     
     Türkler tehdit 
     Ada'daki Türkçe konuşan nüfusun kayda değer biçimde artmasının uzun vadede, Türk tarafınca müzakere masasında daha fazla politik güç ve toprak hakkı talebinde bulunmak için mazeret olarak kullanılabileceği öne sürülüyor. Avrupa Birliği AB gibi kurumlar tarafından referans olarak alınma riski bulunan bu raporda, Türkiye'den gelenlerin geri gönderilmesi fikri işlenirken, bunun finansmanını sağlayacak uluslararası bir fon kurulması da öneriliyor. Raportör Türkiye'ye 'kolonizasyonu durdur' çağrısı yapmaktan da geri kalmıyor. 
     Rapor, AKPM oturumunda 15'e karşı 68 oyla kabul edilirken, Türk parlamenterlerin rapora ilişkin bir tek değişiklik önergesi dahi vermemeleri dikkat çekti. 
     
'Hayati' bir tehdit      Avrupa Konseyi Parlamenterler Meclisi'nde AKPM ele alınan raporun yumuşatılması için gerek Türk delegasyonu gerekse her kesimden KKTC siyasi parti temsilcileri yoğun çaba harcarken, Rum Kesimi de boş durmadı. Özellikle KKTC Cumhurbaşkanı Rauf Denktaş'a 'aşırı düzeyde' muhalif olmalarıyla tanınan kesimler, Rumların himayesinde, raporun geçmesi için lobi yaptılar. 
     Yurtsever Birlik Hareketi de bunlardan biriydi. Hareket adına Strasbourg'a gelen Hayati Yaşamsal, AKPM üyelerini etkilemek için bildiri yayımlayarak raporda yer alan ifadelerin doğru olduğunu, Türkiye'nin izlediği politikayla uluslararası sözleşmeleri ihlal ettiğini savundu. KKTC'deki temsil oranı son derece düşük olan Yurtsever Birlik Hareketi'nin lobi çalışmalarını Rum diplomatlara paralel bir çizgide yürütmesi de dikkatlerden kaçmadı. Yaşamsal, AKPM raporunda yer alan ifadeleri savunurken, çözümsüzlüğün kangren etkisi yarattığını söyledi. Türkiye'den gelenlerin Ada'daki dengeler üzerinde Denktaş lehine değişiklik yarattığını ve gerçek eğilimin yansımasını zorlaştırdığını söyleyen Yaşamsal, Türkiye'nin son açılımlarının ümit verdiğini söyledi. 
     

</TEXT>
</DOC>
