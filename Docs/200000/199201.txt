<DOC>
<DOCNO> 199201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yazar/dundar.html </URL>
<DATE> 2003/12/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kanlı maraton 
</HEADLINE>
<TEXT>

   
   
   Hürriyet'te "Türkeş'in Kara Kutusu"nun anılarını okudunuz mu Hulusi Turgut'un kaleme aldığı Rıza Müftüoğlu'nun "müthiş anılar"ı tam bir kahramanlık destanıydı. 
   Meğer PKK terörü tırmanınca Türkeş "Devlete yardımcı olmamız lazım" demiş ve V.K.'yı çağırtmış. 
   Tarife göre V.K., "gözü kara, bıçkın, örgütçü bir ülkücü"ymüş. Ona "Reis" de diyorlar. - O camiada kimlere "Reis" dendiği malum -. 
   Reis, - Müftüoğlu'nun tabiriyle - "huzura" çıkmış, Başbuğ'un karşısında esas duruşa geçmiş. Başbuğ da talimatını vermiş 
   "Senden Apo'nun kellesini istiyorum." 
   Malum, aynı siparişi Tansu Çiller de MİT Müsteşarı Sönmez Köksal'a aynı sözlerle vermişti. Köksal ne demişti bilmiyoruz, ama V.K. "Emredersiniz Başbuğum" demiş. 
   Müftüoğlu anlatıyor 
   " Reis omzuna yüklenen zorlu görevi kısa zamanda, yüz akıyla yerine getirmek için bir maratonun emrini almış oluyordu. 'Maraton' diyoruz, çünkü V.K. o tarihe kadar 'ülkü' için başka maratonlar da koşmuş ve hepsinde ipi göğüslemişti." 
   
   İnsan merak ediyor tabii 
   Kimmiş bu "V.K." 
   Hangi kelleler peşinde maraton koşmuş 
   V.K.'nınkine benzer heyecan yaşamış bir ülkücünün anılarını okumuştum eskiden... O da 1978'de "huzura" kabul edilmişti. Anılarında özetle şöyle diyordu 
   "Başkan bir gün Başbuğ'un evinde nöbet tutacağımı söyledi. Neredeyse ilahi bir aşkla sevdiğim Başbuğumun emniyeti bana emanet ediliyordu. Bu görev, benim için eşi bulunmaz bir mutluluk ve şerefti. Yanımda silah olmadığını söyledim. Başkan, görevi tereddütsüz kabul edip hemen silah sormamdan memnun olmuş olmalı ki 'Aferin' deyip belinden çıkardığı silahını bana uzattı." 
   
   Kahramanımız o ayazlı kış gecesini Başbuğ'un Oran Sitesi'ndeki evinin polis kulübesinde, gözünü "düşman gibi gördüğü" Ecevit'in evinin önündeki kulübeye dikerek geçirmiş. Ve sabahleyin... 
   "Başbuğ kapıda göründü. Hemen dışarı fırladım. Çantasını alarak elini öptüm. Direksiyona oturdu. Ben elimde çantayla büyülenmiş gibi öylece dikiliyor, onu seyrediyordum. Arabanın çalışmasını beklerken ön camda oluşan buzları silmemi işaret etti. Hemen cama eğilip tırnaklarımla buzları kazımaya başladım. .. Araba hazır hale gelince bütün cesaretimle kapıyı açtım ve Başbuğ'un yanına oturdum. Aslında bu oturmak değil, adeta büzülmekti. Heyecandan kalbim duracak gibi oluyor, yan gözle bile ona bakamıyordum. .. Genel Merkeze gelince Başbuğ'dan önce arabadan indim, esas duruşa geçtim ve içeri girene kadar öylece bekledim." 
   
   Yazar, ardından samimiyetle şu satırları yazıyor 
   "Aradan 20 yıl geçti. Bu süre içinde çok şeyler yaşadık, gördük, geçirdik. İnandığımız veya inandığımızı zannettiğimiz şeyler için kimselerin girmek istemediği risklerin altına girdik." 
   Artık yazarın adını verelim 
   Haluk Kırcı... "Zamanı Süzerken", Burak Y., 1998 
   Ya onu Başbuğ'un evine nöbetçi diken "Başkan" kim 
   Abdullah Çatlı... 
   Bu ikili, tam da o yıl, Ankara'da TİP'li 7 genci boğazlayarak öldürmekten hüküm giydi. 
   "Ülkü için" koştukları maratonda göğüsledikleri iplerin ilk düğümüydü bu... 
   Şimdi de V.K.'nın anılarını merak ediyoruz. 
   Yakında anlarız kimmiş ve kaç kelle getirmiş Başbuğuna... 
   İftiharla sunulduğuna bakmayın 
   "Devlete yardım" adı altında girişilen bir yargısız infaz seferberliğinin kara kutusudur açılan... 
   Bütün o kahramanlık sosunun altından, kan sızıyor, kan... 
   
      
   
   
</TEXT>
</DOC>
