<DOC>
<DOCNO> 160511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun22.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağıtılan Irak askerleri "Maaş ödenmezse intihar saldırısı yaparız" 
</HEADLINE>
<TEXT>

     Irak'ta ordudan atılan binlerce asker, ücretleri ve tazminatları ödenmezse intihar saldırıları düzenleme tehdidinde bulundular. 
     Dağıtılan Irak ordusundan 3 bin kadar kızgın asker, devlet başkanlığı saraylarından birinde bulunan ABD yönetim merkezine yürüyerek, sloganlar attılar ve paralarını almazlarsa Amerikan askerlerine saldırı düzenleyeceklerini söylediler. 
     Protestocu askerler, artık ailelerine bakamaz duruma geldiklerini belirttiler. 
     Eski askerlerden Hairi Cassim, ''Hepimiz intihar bombacısı olacağız. 6 kızımı da Amerikalıları öldürmek için intihar komandosu yapacağım'' dedi. 
     Bir başka asker Sabah Abdullah, ''Cebimde yalnızca 750 dinar 850 bin lira var. Aileme nasıl bakabilirim İlaca ihtiyacı olan sakat bir çocuğum var'' diyerek, şikayetini dile getirdi. 
     Eski askerlerden bir diğeri, ''Haklarımıza saygı gösterilmezse Amerikalılara saldırıda bulunacağız ve cihat ilan edeceğiz'' dedi. 
     Iraklı askerlerden biri de Amerikalıların askerlere diğer bakanlıkların elemanlarına gösterdiği muameleyi yapmasını istediklerini belirterek, ordunun 1 milyon üyesinin ABD askerlerine karşı bir milyon tüfek kullanabileceğini ama onlara zarar vermek istemediklerini söyledi. 
     Askerler, maaşlarının ödenmesinin yanı sıra acilen seçilmiş bir Irak hükümetinin kurulmasını ve ordunun yerini alacak bir gücün oluşturulmamasını istediler. Birçok protestocu, Amerikalılardan Irak'ı terk etmelerini istedi. 
     ABD'nin Irak'taki sivil yönetiminin başkanı Paul Bremer'ın, Saddam Hüseyin'in ordusunu, çeşitli güvenlik organlarını ve savunma bakanlığını dağıtmasıyla 400 bin kişi işsiz kalmıştı. 
     
</TEXT>
</DOC>
