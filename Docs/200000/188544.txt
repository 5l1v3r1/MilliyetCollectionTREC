<DOC>
<DOCNO> 188544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko02.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Vergi oranlarında bazı ufak ayarlamalar olabilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılı bütçe büyüklüğünün 160.9 katrilyon, gelirlerin 114.5 katrilyon, bütçe açığının ise 46.3 katrilyon olarak belirlendiğini bildirdi. 
     Şener, Başbakanlık Merkez Bina'daki Yüksek Planlama Kurulu YPK toplantısına ilişkin yaptığı açıklamada, bugün yapılan 2. YPK toplantısında, makro ekonomik göstergelerin gözden geçirildiğini ve 2004 bütçesine ilişkin büyüklüklerin değerlendirildiğini açıkladı. 
     Buna göre, büyüme oranının 2003 yılı için yüzde 5'in üzerinde gerçekleşeceğini, 2004 yılı büyüme oranının da yüzde 5 olarak hedeflendiğini bildiren Şener, Gayri Safi Milli Hasıla'nın GSMH da 2003 yılı sonu itibariyle 238 milyar dolar olarak gerçekleşeceğini, 2004 yılı hedefinin ise 261.7 milyar dolar olduğunu kaydetti. 
     Nüfusun, 2004 yılı sonunda 71.8 milyon kişi olacağı dikkate alınmak suretiyle fert başına GSMH'nın, 2003 yılı sonu itibariyle 3 bin 366 dolar, 2004 yılı itibariyle 3 bin 645 dolar olacağını belirten Şener, ''Dolayısıyla Cumhuriyet tarihi boyunca ulaşılan en yüksek kişi başına milli gelir rakamı elde edilmiş olmaktadır'' diye konuştu. 
     Şener, 2003 yıl sonu TEFE gerçekleşmesinin, yüzde 16.5, TÜFE gerçekleşmesinin ise yüzde 20 olacağını belirterek, 2004 yılında hedefin yüzde 12 olduğunu vurguladı. 
     
     DIŞ TİCARET 
     Şener, 2003 yılında ihracatın 45.9 milyar dolar, ithalatın 67 milyar dolar, turizm gelirlerinin 8.7 milyar dolar, cari işlemler açığının ise 7.7 milyar dolar olarak gerçekleşeceğini ifade etti. 
     2004 yılı için ise ihracatın 51.5 milyar dolar, ithalatın 75 milyar dolar, turizm gelirlerinin 9.8 milyar dolar olarak hedeflendiğini açıklayan Şener, 2002 yılında yüzde 12.8 olan kamu kesimi borçlanma gereğinin, 2003 yılı sonu itibariyle yüzde 8.7'ye, 2004 yılı sonu itibariyle de 8.1'e çekilmesinin hedeflendiğini bildirdi. 
     
     KONSOLİDE BÜTÇE 
     2003 yılı bütçesinin gerçekçi bir bütçe olduğunu ve mali disipline önem verildiğini hatırlatan Şener, 2003 yılı gerçekleşmelerinin hedeflerden daha iyi olacağının görüldüğünü kaydetti. 
     2003 yılı için öngörülen 145.9 katrilyonluk bütçe büyüklüğünün 141 katrilyon lira olarak gerçekleşeceğinin görüldüğünü de söyleyen Şener, bu düşüşte faiz ödemelerindeki düşüşün büyük payı olduğunu vurguladı. 
     2003 yılı için öngörülen 100.7 katrilyon liralık bütçe gelirlerinin 100.3 katrilyon lira olarak gerçekleşeceğinin görüldüğünü de ifade eden Şener, 45.1 katrilyon lira olarak öngörülen bütçe açığının da 40.7 katrilyon lirada kalacağını ve öngörülen yüzde 6.5'luk faiz dışı fazla hedefine ulaşılacağını bildirdi. 
     
     2004 BÜTÇESİ 
     2004 yılı bütçe büyüklüğünü 160.9 katrilyon lira olarak açıklayan Şener, gelirlerin 114.5 katrilyon, bütçe açığının ise 46.3 katrilyon lira olarak hedeflendiğini belirtti. 
     Şener, bu rakamlarla birlikte yüzde 5'i bütçeden, yüzde 1.5'i de diğer kamudan olmak üzere 2004 yılı içinde yüzde 6.5'lik faiz dışı fazlanın hedeflendiğini bildirdi. Faizdeki iniş trendinin 2004 yılında da devam edeceğini söyleyen Şener, ''2005'ten itibaren bütçeler faiz ödeme bütçesi olmaktan çıkacak'' dedi. 
     
     SORULAR 
     Ek Motorlu Taşıtlar Vergisi'nin iptaliyle doğan kaynak ihtiyacı nedeniyle tekel ürünlerine bir Özel Tüketim Vergisi ÖTV ayarlaması yapılıp yapılmayacağının sorulması üzerine Şener, 2004 yılı bütçe gelir ve gider rakamlarına bakıldığında olağan trendle faiz dışı fazlanın yüzde 6.5 olarak gerçekleşeceğinin görüldüğünü belirtti ve bütçe harcama ve gelirlerinde gerçekleşmelere göre yüzde 14'lük artışın görüldüğünü kaydetti. 
     Şener, 2004 yılında vergi gelirlerinin 99.1 katrilyon, vergi dışı gelirlerin 10.5 katrilyon, özel gelirlerin ise 4 katrilyon lira olarak öngörüldüğünü ifade etti. 
     Bir gazetecinin, ''ÖTV oranlarında bir ayarlama gündeme gelebilir mi '' şeklindeki soruyu tekrarlaması üzerine Şener, ''Yasalardan kaynaklanan zaten bazı otomatik ayarlamalar var. Sadece bunu ifade edebilirim'' dedi. 
     Şener, elektrik ve doğalgaza zam olup olmayacağı yönündeki başka bir soruya da 2004 yılı ile ilgili böyle bir planlamanın söz konusu olmadığını söyledi. 
     Irak'a gönderilecek askerlerin finansmanına ilişkin bir soruya karşılık da Şener, bu tür ihtiyaçların finansman dengelerinde her zaman dikkate alındığını hatırlatarak, her bütçede bu tür harcamaların karşılığının bulunduğunu kaydetti. 
     İmar Bankası mudilerine yapılacak ödemelerin bütçede yer alıp almadığının sorulması üzerine de Şener, bunun bütçeyle bağlantılı bir konu olmadığını söyledi. 
     
     YATIRIMLAR 7.5 KATRİLYONA DÜŞTÜ 
     2004 bütçesinden yapılacak yatırımlara ilişkin bir soruya karşılık da Başbakan Yardımcısı Şener, gelecek yıl 7.5 katrilyon liralık yatırım öngörüldüğünü belirterek, yıl içinde bu rakamın telafi edilebileceğini kaydetti. 
     Bir gazetecinin, ''Ek önlem var mı '' soruna Şener, şu yanıtı verdi 
     ''2003 yılı bütçesiyle ilgili olarak kullanılmayan kalemler arasında aktarmalara dayalı olarak özellikle sosyal güvenlik harcamalarına ilave bir kaynak aktarılacaktır. Ama bu planlanan aktarımdan sonradır benim verdiğim gerçekleşme rakamları. Dolayısıyla bu söylediğim ek bütçe veya bütçe kalemlerindeki aktarımdan sonra da yılbaşında öngörülene göre de bütçe açığı daha az gerçekleşmiş olacaktır.'' 2003 hedefleri konulurken ek vergi ayarlaması veya zammın olup olmadığı yönündeki soruya karşılık da Şener, ''Hayır mevcut durumda'' dedi. 
     Öte yandan çıkışta gazetecilerin, bazı vergi oranlarında ayarlama olup olmayacağını sormaları üzerine Şener, ''Bazı ufak ayarlamalar olabilir'' demekle yetindi. 
     Bu arada, YPK toplantısı devam ederken, iş istemek masadıyla Başbakanlığın önüne geldiği öğrenilen bir vatandaş, başbakanlık korumaları tarafından polis otosuna bindirilerek uzaklaştırıldı. 
     
</TEXT>
</DOC>
