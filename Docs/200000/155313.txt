<DOC>
<DOCNO> 155313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun30.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da SARS vakası yok 
</HEADLINE>
<TEXT>

     Bulgaristan'da Akut Solunum Yetmezliği Sendromu SARS şüphesiyle bir süre önce tedavi altına alınan kişinin hastalığa yakalanmadığı anlaşıldı. 
     Bulgaristan Sağlık Bakanlığı, Dünya Sağlık Örgütü'nden DSÖ gelen analiz sonuçlarına dayanarak, Sofya'daki Bulaşıcı Hastalıklar Kliniği'nde karantina altında tutulan 33 yaşındaki kişide SARS virüsüne rastlanmadığını açıkladı. 
     Bakanlığın Epidemoloji Dairesi Müdürü Angel Kunçev, DSÖ'nün Almanya'daki laboratuvarında yapılan tahlillerin sonucunun temiz çıktığını, söz konusu kişinin bir süre önce taburcu edildiğini bildirdi. 
     Kunçev, dünyada bugüne kadar 500'e yakın kişinin ölümüne neden olan SARS hastalığına karşı gerekli tedbirlerin alındığını ve bu ayın sonundan itibaren artık Bulgaristan'da da SARS testinin yapılabileceğini söyledi. 
     Bulgaristan'da geçen ay Kanada'dan gelen bir Bulgar vatandaşı, SARS şüphesiyle Bulaşıcı Hastalıklar Kliniği'nde karantinaya alınmış ve Sağlık Bakanlığı bu kişinin SARS virüsünün neden olduğu tüm belirtileri gösterdiğini resmen açıklamıştı. 
     Olay, başta Bulgaristan'da olmak üzere komşu ülkelerde paniğe neden olmuş, Bulgaristan'a sınırı olan ülkeler gümrük kapılarında SARS kontrolü yapmaya başlamışlardı. 
     
</TEXT>
</DOC>
