<DOC>
<DOCNO> 185531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun33.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Dehap kararının seçimleri etkileyeceğini sanmıyorum" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, DEHAP davasındaki mahkumiyet kararının Yargıtay tarafından onanmasından sonra ortaya çıkan durumun, ülkenin yeniden seçime gitmesiyle noktalanacağına ihtimal vermediğini söyledi. 
     İtalya'nın başkenti Roma'da bulunan Gül, Türkiye Büyükelçiliği'nde Türk gazetecilerin sorularını yanıtladı. 
     Yargıtay'ın DEHAP davasında verilen kararı onamasıyla ortaya çıkan durumu Brüksel'de dün görüştüğü AB Komisyonu'nun genişlemeden sorumlu üyesi Günter Verheugen'un da kendisine sorduğunu belirten Gül, ''Bunun seçimleri ilgilendiren bir netice doğuracağına ihtimal vermiyorum. Türkiye'nin AB süreci de bundan kesinlikle etkilenmeyecektir'' dedi. 
     Gül, beklentilerinin aksine Türkiye'nin seçimle yüz yüze gelmesi durumunda ise mevcut hükümetin seçimleri kazanacağından emin olduğunu ifade etti. ''Eğer bir mecburiyet olursa, Türkiye'de hiçbir siyasi istikrarsızlık olmayacaktır. Hükümetimize kamuoyunun desteği giderek artmaktadır. Dolayısıyla pek ihtimal vermesem de, bir seçim gündeme gelirse, hiçbir şey atlamadan her şey devam edecektir'' diye konuştu. 
     
     ''HEDEFİMİZ 2004 SONUNDA MÜZAKERELERİN BAŞLAMASIDIR' 
     AB hükümetleri nezdinde Türkiye'ye desteğin giderek arttığını kaydeden Gül, Türkiye'de yapılan reformların ve anayasa değişikliklerinin İlerleme Raporu'na da yansıyacağından emin olduğunu ifade etti. Gül, ''Hedefimiz 2004 sonunda müzakerelerin başlamasıdır'' dedi. 
     Brüksel'de Verheugen ile yaptığı uzun görüşmenin olumlu geçtiğini belirten Gül, Türkiye'nin müzakere tarihi alabilmek için üzerine düşenleri yaptığını söyledi. Gül, şöyle dedi 
     ''Bu konuda kriter Kopenhag siyasi kriterleridir. Bunlar, Türkiye'de yapılan reformlar ve anayasa değişiklikleriyle yerine getirilmiştir. Uygulamaya geçtiğimizde, bunları tüm Avrupa da görecektir.'' Abdullah Gül, AB'ye giriş için yapılan reformların ve yeni yasal düzenlemelerin aslında Türk halkı tarafından hak edilen şeyler olduğu için gerçekleştirildiğini belirtti. 
     Gül, düne kadar AB konusunda Türkiye'ye pek sıcak bakmamış olan Fransa ve Almanya'nın da Türkiye'yi desteklediklerini açık açık söylediklerine dikkat çekerek, ''Şu anda AB'deki bütün hükümetler Türkiye'yi desteklediklerini açıkça söylüyorlar. Şu ana kadar böylesine olumlu bir tabloyla hiç karşılaşmamıştık'' dedi. 
     Dışişleri Bakanı Gül, kendisine Verheugen'ın AB genişleme süreci başlamadan önce Türkiye'nin Kıbrıs sorununu çözmesi gerektiğini söylediğinin hatırlatılması üzerine, ''Kıbrıs, AB'nin bir şartı değildir'' dedi. Gül, daha sonra şunları söyledi 
     ''AB'ye üye olmak için herkese uygulanan prosedür Türkiye'ye de uygulanacaktır. Bunlar da siyasi kriterlerdir. Daha sonra ekonomik kriterler gelir. Dolayısıyla Kıbrıs AB ile ilişkilerimizde belirleyici değildir. Ama bu problemin çözülmesi için gerek hükümetimiz, gerekse KKTC çok gayret sarf etmektedir. Ümit ederiz ki, sorunun çözümü için gündemde olan plan kabul edilebilir bir noktaya getirilebilir. Planın kabul edilebilir olması önemli.'' 
     
</TEXT>
</DOC>
