<DOC>
<DOCNO> 178587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy06.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan YÖK hakemi 
</HEADLINE>
<TEXT>

   Erdoğan'ın, YÖK taslağına karşı çıkan rektörlere "Uzlaşılamayan konular benim hakemliğimde çözülecek" dediği öğrenildi... 
      BAHAR ATAKAN Ankara 

   
   Başbakan Recep Tayyip Erdoğan'ın, Yükseköğretim Yasa Tasarısı Taslağı'na karşı çıkan rektörlere, "Uzlaşılamayan maddeler Bakanlar Kurulu'nda benim hakemliğimde çözülür" dediği öğrenildi. Erdoğan'a "türban ve laiklik" vurgusu yapan rektörlerin "sıfırdan taslak yazma" isteğini ise Başbakan'ın "acelemiz var" diyerek reddettiği belirtildi. Erdoğan dün Üniversitelerarası Kurul ÜAK Başkanı Ayhan Alkış ve ÜAK'nın 9 rektörden oluşan Alt Komisyon üyelerini kabul etti. Milli Eğitim Bakanı Hüseyin Çelik ve Milli Savunma Bakanı Vecdi Gönül'ün de katıldığı toplantının ardından açıklama yapan Erdoğan, YÖK Başkanı Kemal Gürüz'ü üstü kapalı eleştirerek, "YÖK, ideolojik malzeme, siyasi istismar nedeni haline getirilmesin" dedi. Erdoğan, kadro bekleyen binlerce öğretim üyesine de "Kadro sıkıntısı üniversiteler açılmadan sonuçlanacak" diyerek müjde verdi. 
   Uzlaşı sağlanabilen maddelerin yeniden yazılmasını isteyen Erdoğan, YÖK konusunda kendisini hakem kıldı. Erdoğan, "Komisyonlar ortak noktaları bir tarafa koysun. İki tarafın uzlaşamadığı konular tartışılsın, belirli bir noktaya gelinsin. Bunlar da benim hakemliğime bırakılsın. Zamanımız dar. Uzadıkça gerginliğe yol açar" diye konuştu. Rektörler, taslağın "kabul edilemez" olduğunu söylerken, Erdoğan, yasayı çıkarmakta kararlı olduklarını vurguladı. 
   
</TEXT>
</DOC>
