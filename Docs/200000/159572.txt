<DOC>
<DOCNO> 159572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur30.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukları Araştırma Komisyonu, BDDK Başkanı'nı dinledi 
</HEADLINE>
<TEXT>

     TBMM Yolsuzlukları Araştırma Komisyonu, BDDK Başkanı Engin Akçakoca'yı dinledi. 
     Komisyon'un bugünkü toplantısına iki yardımcısıyla birlikte katılarak 3.5 saat bilgi veren Akçakoca, Fon'a devredilen bankaların takipteki alacakları ile ilgili olarak çok aktif bir şekilde çalıştıklarını bildirdi. 
     TBMM Yolsuzlukları Araştırma Komisyonu Başkanı Azmi Ateş, BBDK Başkanı'nın komisyona çok yararlı bilgiler verdiğini söyledi. Ateş, çok demokratik bir ortamda geçen toplantıda Akçakoca'ya Tasarruf Mevduat Sigorta Fonu'na devredilen bankalar ve takipteki alacaklar ile ilgili sorular yöneltildiğini bildirdi. Ateş, Akçakoca'nın da takipteki alacaklarla ilgili çok aktif bir çalışma yürütüldüğünü bildirdiğini ifade etti. 
     Alınan bilgiye göre Akçakoca, takipteki alacakların hızlandırılması konusunda çalıştıklarını, konuyu ilgili bakanla da görüşeceğini bildirdi. 
     Komisyon Başkanı Ateş, yarın da Merkez Bankası eski Başkanı Gazi Erçel'i dinleyeceklerini söyledi. 2 Haziran Salı günü de TÜRKBANK'ın satışı ile ilgili davada yargılanan işadamı Korkmaz Yiğit'in bilgisine başvuracaklarını kaydeden Ateş, daha sonra da Enerji ve Tabii Kaynaklar Bakanı Hilmi Güler, Bayındırlık ve İskan Bakanı Zeki Ergezen ile Çalışma ve Sosyal Güvenlik Bakanı Murat Başesgioğlu'nu dinleyeceklerini bildirdi. 
     
     TBMM BAŞKANI'NDAN DESTEK 
     Azmi Ateş ayrıca komisyonun çalışmalarına başladığı sabah saatlerinde TBMM Başkanı Bülent Arınç'ın komisyonu ziyaret ettiğini ifade etti. Ateş, şunları kaydetti 
     ''Başkan ziyaretimize gelince toplantıya ara verdik. BBDK Başkanı ve yardımcılarını başka bir odaya geçirdik ve başkanla bir süre sohbet ettik. Biz komisyon olarak ilk seçildiğimizde kendisini ziyaret etmiştik. Kendisi de fırsat bulunca bizi ziyarete gelmiş. Elbette komisyonun çalışmalarına bir destektir bu ziyaret aynı zamanda. Sayın başkan bize Türkiye sizden çok şey bekliyor, biz de çok şey bekliyoruz dedi.'' 
     
</TEXT>
</DOC>
