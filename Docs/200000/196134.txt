<DOC>
<DOCNO> 196134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko35.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Enflasyon risk olmaktan çıkıyor ancak kur riski var 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonun giderek risk olmaktan çıktığını, ancak kur riskinin bulunduğunu bildirdi. 
     Merkez Bankası Başkanı Serdengeçti, Bakanlar Kurulu'na, bugün, ekonomik gidişat, para politikaları ve Merkez Bankası'nın faaliyetlerini içeren ''Ekonomik Görünüm'' başlıklı bir sunumda bulundu. 
     Serdengeçti'nin Merkez Bankası'nın internet sitesinde de yer alan sunumuna göre, sermaye hareketleri serbest iken hem faiz oranları hem de döviz kuru kontrol edilemez. 
     Sunuma göre, belirsizliğin karar alma süreçlerini etkilediği doğru, ancak belirsizliğin tek ve en önemli kaynağı, döviz kuru değil. 
     Ekonomik kesimlerin göreli olarak küçük ve yönetilebilir bir risk olan döviz kuru riskine karşı kendilerini korumayı öğrenmelerinin kaçınılmaz olduğu kaydedilen sunuma göre, firmaların varlık ve yükümlülüklerini dikkatli bir şekilde düzenlemeleri gerekiyor. Vadeli işlemler piyasalarını kullanarak firmaların bilançolarındaki döviz riskinden korunmaları gerekiyor. 
     Vadeli piyasalar firmalara döviz kurundaki oynaklığa karşı geniş bir yelpazede riskten korunma enstrümanları sunuyor. 
     
     DÖVİZ KURU 
     Döviz kurunun rekabetin tek ve en önemli unsuru olmadığı bildirilen sunuma göre, tüm bunların yanı sıra, firmaların dünya piyasalarında rekabet edebilmeleri için girdi maliyetlerinin dünya ölçeklerinde makul seviyelerde olması gerekiyor. 
     Sunuma göre, enflasyon sorununun öncelikli olarak çözülmesiyle kısır döngü kırılır, sağlıklı bir ekonomik ortam oluşur, kur makro ekonomik göstergelere uygun bir denge seviyesine gelir, ekonomiyi tahrip etmeden ihracata destek olur. 
     
     CARİ DENGE RİSKİ 
     Sunuma göre, cari denge son dönemlerde artan miktarda açık verme eğilimi gösteriyor. Ancak koşulların farklı olduğu belirtilen sunumda, şöyle denildi 
     ''Bankacılık reformu sonrasında, finans sistemindeki açık pozisyon miktarı çok daha azdır. Türk Lirası Merkez Bankası'nın döviz satması suretiyle suni olarak değerli tutulmamaktadır. Tam tersine Merkez Bankası döviz almıştır. 
     Kısa vadeli sermaye teşvik edilmemektedir, döviz kuru riski vardır. 
     Merkez Bankası döviz rezervi geçmişe göre oldukça yüksek seviyededir. Maliye politikası program çerçevesinde sıkı bir şekilde uygulanmaktadır.'' 
     
     TÜRK LİRASI PORTFÖY DEĞİŞİMİ 
     Sunuma göre, Türk Lirası yanlısı portföy değişimi, ekonomik ve siyasi perspektifin güvenirliği ile ilişkili durumda bulunuyor. 
     Merkez Bankası'nın doğrudan enflasyon hedeflemesi için gerekli kurumsal ve teknik hazırlıkları tamamladığı belirtilen sunuma göre, mevcut koşullar altında ekonomi politikasını oluşturanlarca kontrol edilebilir tek değişken faiz dışı bütçe fazlası. 
     Borcun sürdürülebilirliğinin bir stok sorunu olduğu kadar, aynı zamanda bir akım sorunu olduğu belirtilen sunumda, şöyle denildi 
     ''Sonuç olarak yapılması gerekenler enflasyonla mücadelede kararlılık, sıkı maliye politikalarının uyumluluk ve kararlılıkla uygulanması, ekonomik programın da öngördüğü yapısal reformların titizlilik ile hayata geçirilmesi, ekonomik programı tehlikeye atacak uygulamalardan kaçınılmasıdır.'' Paradan altı sıfır atılmasına ilişkin değerlendirmenin de yer aldığı sunumda, piyasaya yeni banknot sürmenin zaman gerektirdiğini, enflasyonla mücadelede olduğu gibi siyasi irade önemli olduğu kaydedildi. 
     
</TEXT>
</DOC>
