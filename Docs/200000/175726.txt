<DOC>
<DOCNO> 175726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo05.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık toplu zehirlenmelerden kulüpler sorumlu olacak 
</HEADLINE>
<TEXT>

     Futbol Federasyonu'ndan toplu zehirlenmelere önlem geldi. 
     Federasyon, özellikle sezon sonunda yaşanan toplu zehirlenmelerden kulüpleri sorumlu tutacağını açıkladı. 
     Federasyonun, 2003-2004 Sezonu Türkiye Profesyonel Lig Ve Kupa Müsabakaları Statüsü'nün, ''Kulüplerin Uymaları Gereken Hususlar'' başlıklı 24. maddesine göre, artık kulüpler sporcuların sağlığını tehlikeye sokacak toplu zehirlenmelere karşı gerekli önlemleri almaktan sorumlu olacak. Özellikle, sezon sonlarında yaşanan toplu zehirlenmeler sonucunda gelebilecek erteleme istekleri ise federasyon tarafından kabul edilmeyecek. 
     2003-2004 Sezonu Türkiye Profesyonel Lig ve Kupa Müsabakaları Statüsü'nün, ''Kulüplerin Uymaları Gereken Hususlar'' başlıklı 24. maddesinde konuyla ilgili olarak şu hüküm yer aldı 
     ''Sporcuların sağlığını tehlikeye sokacak olan veya toplu zehirlenmelere karşı gerekli tedbirleri almaktan kulüpler sorumlu olacaktır. Federasyon uygun görmediği hallerde kulüplerin erteleme taleplerini dikkate almayabilir.'' 
     
</TEXT>
</DOC>
