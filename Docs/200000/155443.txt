<DOC>
<DOCNO> 155443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur17.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Orgeneral Büyükanıt'a destek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Genelkurmay İkinci Başkanı Orgeneral Yaşar Büyükanıt'ın, ABD Savunma Bakan Yardımcısı Paul Wolfowitz'in açıklamalarına ilişkin değerlendirmesini doğru bulduğunu söyledi. 
     Gül, Ukrayna Dışişleri Bakanı Anatoli Zlenko ile görüşmesinin ardından düzenlenen ortak basın toplantısında, soruları yanıtladı. 
     Orgeneral Büyükanıt'ın dün akşamki açıklamasının hatırlatılarak, nasıl değerlendirdiğinin sorulması üzerine Gül, şunları kaydetti 
     ''Gayet doğru değerlendiriyorum. O süreç içinde Türk Silahlı Kuvvetleri demokratik bir ülkede nasıl hareket edilirse o şekilde hareket etmiştir. Görüşlerini siyasi iradeye zamanında söylemişlerdir. Bu çerçevede Sayın Büyükanıt'ın söyledikleri doğrudur.'' Bakan Gül, ABD'den ''Türk askerinin Kuzey Irak'tan çekilmesi'' talebinin gelip gelmediğinin sorulması üzerine de ''Hayır'' dedi. 
     Türkiye'nin Irak'ın toprak bütünlüğünü savunan ve buna önem veren bir ülke olduğunu hatırlatan Gül, sözlerini şöyle sürdürdü 
     ''Irak'ta bizim sıkıntımız şudur PKK terör örgütü, boşluktan istifade edip orayı kullanmaya başladı. Buna müsaade etmemiz mümkün değil. Irak kendi topraklarına hakim olduğu zaman zaten terörist faaliyetlere izin verilmeyecektir. Bizim başka bir ülkenin topraklarında gözümüz yoktur. Bunu herkes biliyor, ABD de en iyi şekilde biliyor.'' Bağdat Büyükelçiliği'nin yeniden açılmasına ilişkin ABD'den bir mesaj gelip gelmediğinin sorulması üzerine Gül, savaşın ortaya çıkardığı bir güvensizlik ortamı olduğunu, büyükelçinin bu çerçevede geri geldiğini hatırlattı. Gül, ancak savaşın sona ermesinin ardından birçok ülkenin büyükelçilerini geri gönderdiğini söyleyerek, ''Biz de bu çerçeve içinde karar verdik'' diye konuştu. 
     Gül, ''ABD''den bir itiraz var mı '' sorusuna da, ''Bir itiraz söz konusu değil'' yanıtını verdi. 
     Dışişleri Bakanı Gül, bölgede tam güvenlik ortamı bulunmadığını, ABD'nin de bu çerçevede herkesin güvenliğini sonuna kadar koruma sorumluluğunu almadığını belirterek, bunun da gayet normal olduğunu kaydetti. 
     Gül, basında yer alan ''ABD'nin, Türkiye'nin Bağdat Büyükelçiliği'ni tanımayacağına'' ilişkin haberlerin hatırlatılması üzerine de, ''Hiçbiri doğru değil'' diye konuştu. 
     
     TÜRKİYE-ABD İLİŞKİLERİ ÇOK DAHA SAĞLIKLI ZEMİNDE DEVAM EDECEK 

     Gül, Wolfowitz'in açıklamalarına ilişkin bir diğer soru üzerine de, ''Biz gazetecilik peşinde değiliz. Devleti idare ediyoruz. Türkiye-ABD ilişkilerine önem veriyoruz'' diye konuştu. 
     Metnin tamamının okunması gerektiğine işaret eden Gül, metnin içinde gelecekte Türk-Amerikan ilişkilerine yönelik önemli vurguların yapıldığını belirtti. Gül, tezkereye ilişkin TBMM tarafından alınan kararın saygıyla karşılanması gerektiğini ifade ederken, ''Şimdi biz geleceğe bakıyoruz. Bizim için önemli olan gelecektir. Gelecekte, Türkiye Amerikan ilişkileri çok daha sağlıklı bir zemin üzerinde devam edecektir'' diye konuştu. 
     Gül, Irak'ta oluşturulması planlanan İstikrar Gücü'ne Türkiye'nin dahil olup olmayacağına ilişkin sorular üzerine de, genelde ilgili ülkeye komşu ülkelerden asker gönderilmediğini hatırlatarak, ''İlla asker gönderme diye bir merak içinde değiliz'' dedi. 
     Dışişleri Bakanı Gül, ABD'nin Irak'a uygulanan ambargonun kaldırılması amacıyla hazırlanan karar tasarısını nasıl değerlendirdiğinin sorulması üzerine, Türkiye olarak bir an önce BM Güvenlik Konseyi'nin toplanması ve konuyu değerlendirmesini beklediklerini söylerken, ''Ambargonun kalkmasını arzu ediyoruz'' diye konuştu. 
     Gül, savaşın sona erdiğini ve her şeyin artık normalleşmesi gerektiğini belirtirken, ''Bu karar, Ortadoğu ve Irak'ın normalleşmesine yardımcı olacaktır'' diye konuştu. 
     
</TEXT>
</DOC>
