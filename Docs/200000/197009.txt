<DOC>
<DOCNO> 197009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun12.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Dış politika uzmanı'ndan İstanbul'daki saldırılara yorum 
</HEADLINE>
<TEXT>

     Fransa Uluslararası İlişkiler Araştırma Enstitüsü Başkan Yardımcısı Didier Billion, ''İstanbul'daki saldırıların, ABD'nin Irak'a müdahale ederek bölgeyi istikrarsızlaştırmasının bir sonucu olduğunu'' söyledi. 
     Billion, Türkiye'den sonra diğer bir komşu ülke Ürdün'de de bu tür terörist saldırıların düzenlenebileceği uyarısında bulundu. 
     Türkiye'de insanların aşırı dinci teröristlere taviz vermediğini ve hoşgörüyle bakmadığını belirten Billion, ''Türk devleti tehdit altında değil. Türkiye, istikrarlı, güçlü ve laik değerlere bağlı bir ülke'' dedi. 
     Fransız uzman, Türkiye'de saldırıları yapan militanların mutlaka dışarıdan yardım gördüğünü bildirdi. 
     Saldırıların bölgede anahtar rolü oynayan, Batı'nın güçlü bir müttefikini zayıflatmaya yönelik olduğunu kaydeden Billion, aşırı dinci teröristlerin, TBMM'nin Irak'a askere gönderme kararını davalarına ihanet olarak görmüş olabileceklerini ifade etti. 
     
</TEXT>
</DOC>
