<DOC>
<DOCNO> 166360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun31.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar'ın yarısına yakını göbeği açıkta bırakan kıyafete karşı... 
</HEADLINE>
<TEXT>

     Almanların neredeyse yarısının, okulda ve işyerlerinde göbeği açık bırakan kıyafetler giyilmesine karşı olduğu belirtildi. 
     Lisa dergisinin haberine göre, Emnid şirketi, 20 ila 49 yaşlarında toplam 500 kadın ve erkeğe, Almanya'da tartışma konusu olan göbeği açık bırakan kıyafetlerin okulda ve işyerlerinde giyilmesinin uygun olup olmadığını sordu. 
     Anket sonuçlarına göre, katılımcıların yüzde 41'i, göbeği açık bırakan kıyafetlerin okulda ve işyerlerinde giyilmesine tamamen karşı. Katılımcıların yüzde 28'i bu tür kıyafetlerin vücudu güzel kişiler tarafından giyilmesini savunurken, yüzde 20'si göbeğin açıkta kalmasının sakıncasının olmadığı görüşünde. 
     Almanya'nın Hannover kentine bağlı bir okulun, ''fazla açık giyindikleri'' gerekçesiyle kız öğrencilerini kıyafetleri konusunda uyarması üzerine ülke genelinde tartışma başlamıştı. 
     
</TEXT>
</DOC>
