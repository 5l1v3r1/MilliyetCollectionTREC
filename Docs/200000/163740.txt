<DOC>
<DOCNO> 163740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo20.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da transfer 25 Haziran'a kadar donduruldu... 
</HEADLINE>
<TEXT>

     Bursaspor'un yarın yapılacak olağanüstü kongresinde Fikret Üstenci'nin listesinde yer alması kesinleşen Erkan Körüstan, ''25 Haziran'a kadar transferle ilgili konuşmayacağım'' dedi. 
     Körüstan, yarın yapılacak genel kurul toplantısına üye salt çoğunluğu olan 1745 kişinin gelmesini çok zor olarak gördüğünü, kongrenin büyük olasılıkla 25 Haziran'da yapılacak 2. toplantıda gerçekleşeceğini söyledi. 
     ''Kongre yarın olsa daha çok sevinirim. Çünkü en azından seçilecek yönetim daha rahat çalışma zamanı bulur'' diyen Körüstan, kongre sonuçlanana kadar görüştükleri oyuncuları açıklamayı uygun bulmadıklarını bildirdi. 
     Körüstan, teknik direktörlüğe getirmeyi düşündükleri Hagi ile 3 yıllık bir ön anlaşma yaptıklarını anlatarak, şöyle dedi 
     ''İç ve dış transferi de Hagi'nin raporu doğrultusunda yapacağız. Ancak, önce seçilmemiz gerekiyor. Biz Hagi'nin ismini açıklayarak, ne yapmak istediğimizi kongre üyelerine sunduk. Bundan sonra karar onların. 25 Haziran'a kadar transferle ilgili konuşmayacağım. Kongre sonucu bize görev verilirse, anlaştığımız oyuncuları tek tek açıklarız.'' 
     
</TEXT>
</DOC>
