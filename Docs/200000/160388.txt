<DOC>
<DOCNO> 160388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo23.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da, UEFA Kupası sevinci sürüyor... 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Malatyaspor'un, tarihinde bir ilki gerçekleştirerek UEFA Kupası'na katılma başarısını gösterdiğini ve bunu Malatyalılar'a armağan ettiklerini söyledi. 
     Hikmet Tanrıverdi, yaptığı açıklamada, Trabzonspor galibiyetinin ardından Fenerbahçe'nin Göztepe ile 1-1 berabere kalmasıyla büyük bir sevinç yaşadıklarını bildirdi. 
     UEFA Kupası'na katılmayı, zaten ligdeki performanslarıyla çoktan hakettiklerini savunan Tanrıverdi, şöyle konuştu 
     ''Şanssız puan kayıpları, ligin son dakikasına kadar bize stres yaşattı. Futbolcu arkadaşlarımız Trabzonspor karşısında önemli bir galibiyet elde edip Malatyaspor'un tarihine geçtiler. 
     Trabzon'da özellikle son 10 dakikada büyük stres yaşadık. Gözümüz maçta, kulağımız Göztepe-Fenerbahçe maçındaydı. Bizim galibiyetimizden sonra Fenerbahçe maçı da 1-1 bitince, tüm sıkıntımızı unuttuk. Elde ettiğimiz başarıyı tüm Malatyalılar'a armağan ediyoruz.'' 
     
</TEXT>
</DOC>
