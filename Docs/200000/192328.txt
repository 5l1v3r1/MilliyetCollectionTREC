<DOC>
<DOCNO> 192328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/aeko.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doların 1 milyon 550 binde durması gerekiyor' 
</HEADLINE>
<TEXT>

   Başbakan Recep Tayyip Erdoğan, ekonominin iyiye gittiğini belirterek dolar kurunun 1 milyon 550 bin lirada durması gerektiğini söyledi 
      EKONOMİ SERVİSİ 
   
   Başbakan Recep Tayyip Erdoğan, doların 1 milyon 550 bin lirada durması gerektiğini belirtti. Erdoğan'ın önceki akşam Cumhurbaşkanı Ahmet Necdet Sezer'in Cumhuriyet Balosu'nda CNN Türk'ten Enis Berberoğlu'na, "Dolar kurunun 1 milyon 550 bin lirada durması gerekiyor" şeklindeki açıklaması ve bunun televizyonda yayınlanması piyasalara anında yansıdı. 
   29 Ekim öncesi 1 milyon 525 bin liraya kadar tırmanan dolar, dün özellikle öğleden sonra gelen yabancı satışlarla hızla 1 milyon 500 bin liranın altına indi. Başbakan Erdoğan, ekonomik göstergelerin gayet iyi gittiğini, ancak kurla ilgili şik yetlerin olduğunu belirterek şunları söyledi 
   "İhracatçılar için 1 milyon 500 bin lira yeterliydi. Dolar daha da yukarı çıktı. Ama en fazla 1 milyon 550 bin lirada durması gerekiyor." 
   
   33 bin lira geriledi 
   Açıklamaların dün CNN Türk'ün sabah programında yayınlanmasıyla dolar, gün içinde bir ara 1 milyon 482 bin liraya kadar geriledi. Ancak günü 1 milyon 492 bin liradan kapattı. Doların Cumhuriyet Bayram'ı öncesine göre değer kaybı 33 bin lira oldu. 
   24 Mart'ta 1 milyon 763 bin liraya kadar yükselen dolar, gerek enflasyon ve gerekse bonodaki hızlı düşüşe paralel olarak, 24 Eylül'de 1 milyon 350 bin liraya kadar düşerek yüzde 25'e yakın değer kaybına uğramıştı. Bu düşüş, özellikle ihracatçıların yoğun eleştirilerine neden olmuştu. 
   Türkiye, 22 Şubat 2001'de dalgalı kur sistemine geçmesine rağmen, gerek siyasetçiler ve gerekse bürokratların dolara sözlü müdahaleleri hiç bitmedi. Dalgalı kura rağmen, kısa bir süre sonra dövizde meydana gelen dalgalanmalar piyasaları tedirgin ederken, dönemin ekonomi yönetimi piyasaların ateşini düşürmek için açıklama yapma gereğini duymuşlardı. 
   
   Derviş 'yakar' demişti 
   Devalüasyondan sonra doların hızlı yükselişi karşısında dönemin ekonomiden sorumlu Devlet Bakanı Kemal Derviş, dolar kuru tahminini "Nisan sonu 1 milyon 100 bin lira" olarak yapmış ve "Bunun üzeri krizdir, bunalımdır. Herkes hesabını buna göre yapsın"demişti. 1 milyon 270 bin liraya kadar çıkan dolar, Derviş'in rakamına ancak bir ay gecikmeli gelebilmişti. 
   Ertesi yıl TL'nin değer kazaması karşısında Derviş bu kez ihracatçılara, "1 milyon 300 bin liradan dolar satan kaybeder" demişti. Derviş'in bu açıklamasından sonra dolar 1 milyon 300 binin altına inmişti. 
   
   Merkez çekildi talep arttı    Merkez Bankası ise 6 Mayıs 2003 tarihinden bu yana güçlü döviz rezervi pozisyonuna sahip olmak amacıyla döviz alım ihaleleri düzenliyordu. Merkez Bankası gerek müdahale ve gerekse doğrudan alım yöntemiyle yılbaşında bu yana 9.5 milyar dolarlık döviz topladı ve rezervlerini 17 Ekim'de 34.5 milyar doların üzerine çıkararak rekor seviyesine yükseltti. Merkez Bankası 22 Ekim'de yaptığı açıklamayla, döviz arzındaki azalmaya bağlı olarak döviz piyasasında gözlemlenen oynaklık nedeniyle 23 Ekim 2003 tarihinden başlamak üzere döviz alım ihalelerine ara verdiğini duyurdu. Dolar 23 Ekim'den bu 29 Ekim'e kadar yüzde 11 prim yaptı. 
   
   
</TEXT>
</DOC>
