<DOC>
<DOCNO> 192728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/ekonomi/aeko.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a hayır işleri bütçesi 
</HEADLINE>
<TEXT>

   Başbakanlık bütçesi 'hayır' işlerine göre ayarlanarak yüzde 63'lük artışla bağlandı. Sosyal yardımlaşma için 380 trilyon ayrıldı 
      SALİHA ÇOLAK Ankara 
   
   Başbakanlık bütçesi bu yıl hükümetin 'kömür yardımı' gibi hayır işlerine ödenek ayırması nedeniyle, tasarruf kaygısıyla kısıntıya gidilen birçok bütçenin aksine yüzde 63'lük bir artışla bağlandı. 
   Geçen yıl, Başbakanlık ve bağlı kuruluşlarının 700 trilyon 657 milyar lira olan bütçesi bu yıl 1 katrilyon 147 trilyon 239 milyar lira olarak öngörüldü. Sosyal Yardımlaşma ve Dayanışma Fonu'na geçen yıl ödenek ayrılmamasına rağmen, AKP rahatça kullanabileceği bir yardım ödeneği geliştirerek bütçeden fona 380 trilyon lira ayırdı. Bu tercih Başbakanlık ve bağlı kuruluşların bütçesinde yüzde 63'lük bir artışa neden oldu. 
   
   Erdoğan'a 200 milyar 
   Bu arada Başbakanlık ve bağlı kuruluşlarının 2004 yılı bütçesi fonksiyonel dağılımına göre 'dinlenme, kültür ve din hizmetleri' için 41 trilyon 968 milyar 204 milyon lira ayrıldı. Başbakanlık merkez birimleri için ayrılan ödenek de 111 trilyon 360 milyar lira oldu. 
   Başbakan Tayyip Erdoğan'ın kullanımına sunulacak örtülü ödenek de 200 milyar lira olarak belirlendi. Geçen yıl bu rakam 175 milyar lira olarak belirlenmişti. 
   
   TÜBİTAK'a daha az para 
   Başbakanlık bu yıl TÜBİTAK'a yüzde 0.2'lik bir düşüşle 206 trilyon 928 milyar lira aktaracak. Geçen yıl kuruma 212 trilyon 872 milyar verilmişti. TİKA'ya aktarılan ödenek de kısıldı ve 18.4 trilyon liraya indi. 
   
   MGK bütçesi yüzde 60 azaldı    Geçen yıl 262 trilyon lira ayrılan MİT'e bu yıl yüzde 15'lik artışla 301 trilyon lira ödenek ayrıldı. MGK Genel Sekreterliği bütçesi ise yüzde 60 oranında azaltıldı. Geçen yıl 23 trilyon 812 milyar lira ayrılan MGK Genel Sekreterliği'ne bu yıl 9 trilyon 768 milyar 152 milyon lira ayrıldı. Bütçede bunun nedeni olarak, "Hükümet Harekat Merkezi ödeneklerinin Başbakanlık merkez birimlerinin Türkiye Acil Durum Yönetimi Genel Müdürlüğü bütçesinde planlanmasından kaynaklandığı" bildirildi. MGK Genel Sekreterliği bütçesine 'örtülü ödenek' olarak da 45 milyar lira ödenek ayrıldı. MGK Genel Sekreteri örtülü ödeneği 2001'de 33, 2002'de 35 milyar lira olarak belirlenmişti. 
   
   
</TEXT>
</DOC>
