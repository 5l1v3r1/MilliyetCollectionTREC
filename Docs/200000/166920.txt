<DOC>
<DOCNO> 166920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur25.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başlık parası 10 milyar liraya çıkınca... 
</HEADLINE>
<TEXT>

     Muş'ta 2 köyde muhtarlar, köylüleri ikna ederek 10 milyar liraya kadar çıkan başlık parasının kaldırılmasını sağladı. 
     Doğu Anadolu'da bazı illerde ve kırsal yerleşim birimlerinde devam eden başlık parası uygulaması, ekonomik şartların da ağırlaşmasıyla birlikte, evlenen çift sayısında önemli ölçüde azalmaya yol açtı. 
     Başlık parası sorunun yaşandığı köylerden Muş merkeze bağlı Dilimli ve Sudurağı köylerinin muhtarları, köylüleri ikna ederek bu uygulamaya son verdiler. 
     Dilimli Köyü Muhtarı Hüseyin Yıldırak, oğlunun düğününde, Sudurağı Köyü Muhtarı Gıyasettin Tan ile başlık parası uygulamasının kaldırılmasına karar verdiklerini, bunun çevre köylere de örnek olmasını istediklerini belirtti. 
     Muş'ta başlık parası uygulamasının devam ettiği köylerde, gençlerin evlenebilmek için kız ailesine verdikleri başlık parası 10 milyar liraya kadar çıkıyor. 
     
</TEXT>
</DOC>
