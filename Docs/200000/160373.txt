<DOC>
<DOCNO> 160373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo03.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, 36 yıldır Birinci Süper Lig'de kalmayı başardı... 
</HEADLINE>
<TEXT>

     Bursaspor, 40. kuruluş yıldönümünde, Gençlerbirliği'ni 3-1 yenerek ligde kalmayı başarmayı sevinçle kutluyor. 
     ''3 Büyükler'' olarak adlandırılan Beşiktaş, Fenerbahçe Galatasaray'dan sonra Birinci Lig'de en fazla mücadele eden takım unvanını elinde bulunduran yeşil-beyazlı takım, son ana dek yaşadığı düşme korkusunu, son maçını kazanması ve İstanbulspor-Altay maçının berabere bitmesiyle üzerinden attı. 
     Acar İdmanyurdu, Çelikspor, Akınspor, İstiklalspor ve Pınarspor'un birleşmesiyle 1963 yılında kurulan ve 1967 yılında Birinci Lig'e yükselen Bursaspor'un, 40. kuruluş yıldönümü olan 2002-2003 futbol sezonu, tarihine ''en zor sezon'' olarak yazıldı. Yeşil-beyazlı takım, sezonun son maçında Gençlerbirliği'ni Okan 2 ve Ender'in golleriyle yenmeyi başardı. 
     Türkiye Birinci Ligi'ne her zaman ayrı bir renk ve heyecan katan yeşil-beyazlı takım, Birinci Lig'de mücadele ettiği 36 yıllık süreçte, zaman zaman üst sıraları zorladı, zaman zaman ise bu sezon olduğu gibi ligde kalmayı son anda başardı. 
     Birinci Lig'e ilk kez çıktığı 1967-68 sezonunda, 5. olan ve 2. yılında da aynı başarıyı yinelemeyi başaran Bursaspor, 1974-75 sezonuna dek ligde orta sıralarda yer aldı. Bu sezon, ligi düşme potasının 1 sıra üstünde tamamlayan Bursaspor, daha sonra 1984-85 sezonuna dek 10 yıl süreyle düşme korkusu yaşamadı. 
     Bursa'nın yeşil-beyazlı temsilcisi, 1985-86 sezonunda ise düşmekten kurtulamadı. Sakaryaspor'a 3-2 yenilen Bursaspor, düşen 4 takım arasında yer aldı. Ancak, yeşil-beyazlı takım Türkiye Kupası'nı kazandığı için statü gereği yeniden Birinci Lig'e geri döndü. 
     Bu yıllarda üzerinde dolaşan kara bulutları bir türlü dağıtamayan Bursaspor, 1986-87 sezonunda da düşmekten kurtulamadı. Yeşil-beyazlı takım, düşecek takımı belirleyen Boluspor-Malatyaspor maçında çıkan şike iddiaları üzerine Ankara Bölge İdare Mahkamesi'ne başvurdu. Bursaspor, mahkemenin kararıyla bir kez daha Birinci Lig'e döndü. 
     
     KORKU SON ANA DEK SÜRDÜ 
     Sezona, ''40. Yılında Zirveye Oynayan Bursaspor'' sloganıyla başlayan Bursaspor, hedefinin tam tersine kendisini ligde kalma mücadelesi veren takımlar arasında buldu ve düşme korkusunu son ana dek üzerinden atamadı. 
     Teknik direktör Nejat Biyediç ile başladığı ligin ilk haftalarında umduğunu bulamayan Bursaspor'da, art arda alınan başarısız sonuçlar nedeniyle 14. haftada 1-1 berabere biten Elazığspor maçının ardından Biyediç'in görevine son verildi. Ancak, Biyediç'in yerine getirilen Erdoğan Arıca da Bursaspor'un kötü gidişine çözüm getiremedi. 
     Gerek Biyediç, gerekse Arıca döneminde deplasmanda hiç galip gelemeyen yeşil-beyazlı takım, son haftaya dek kalmak için büyük çaba sarfettiği Birinci Süper Lig'de, Gençlerbirliği'ni yenip, İstanbulspor'un da Altay ile golsüz berabere kalmasıyla rahat bir nefes aldı ve ligi 15. sırada bitirerek ligde kalmayı başardı. 
     Bursaspor bu sonuçla, 36 yıllık Birinci Lig serüvenini sürdürürken, kuruluşunun 40. yılına 1 gün kala taraftarlarını üzmemiş oldu. 
     
</TEXT>
</DOC>
