<DOC>
<DOCNO> 172677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/siyaset/siy02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'ya yeni düzen 
</HEADLINE>
<TEXT>

   Milli Güvenlik Kurulu ile ilgili getirdiği düzenlemelerle bir süredir tartışmalara neden olan AB'ye 7. Uyum Paketi, TBMM Genel Kurulu'nda kabul edildi... 
   ANKARA Milliyet 

   
   MGK Genel Sekreterliği'nin karşı çıktığı "bir sivilin MGK Genel Sekreteri olması"nın yolunu açan 7. AB'ye Uyum Paketi, TBMM Genel Kurulu'nda kabul edildi. 
   Görüşmeler sırasında AKP'nin önergesiyle yasaya bir fıkra eklenerek, MGK'nın tavsiye kararlarını izlemek için bir bakan görevlendirilmesi öngörüldü. Buna göre Başbakan, MGK'nın tavsiye kararları ve görüşlerini değerlendirmek üzere Bakanlar Kurulu'na sunulması ve tavsiye kararlarının kabinede kabulü halinde bir başbakan yardımcısını görevlendirebilecek. 
   
   EN 'ASKER'Lİ MGK 
   AKP Milletvekili Yaşar Yakış, MGK'nın diğer ülkelere göre içinde en fazla asker bulunan benzer olduğunu ve Avrupa'da Türkiye'ye en uygun modeli seçtiklerini de bildirdi. Yasayla yeniden tanımlanan MGK'nın görev ve yetkileri şöyle olacak 
   Devletin milli güvenlik siyasetinin tayini, tespiti ve uygulanmasıyla ilgili konularda tavsiye kararları alacak ve gerekli koordinasyonun sağlanması için görüş tespit edecek. Kararları ve görüşlerini Bakanlar Kurulu'na bildirecek ve verilen görevleri yerine getirecek. 2 ayda bir toplanacak, gerektiğinde Başbakan'ın teklifi üzerine veya doğrudan Cumhurbaşkanı'nın çağrısıyla da toplanabilecek. Mevcut yasada 10 fıkrada ayrıntılı olarak düzenlenen Genel Sekreterin görev ve yetkileri, "MGK'nın sekreterlik hizmetlerini yürütmek ve kanunlarla verilen görevleri yerine getirmek" şeklinde yeniden düzenlendi. MGK Genel Sekreteri, Başbakan'ın teklifi ve Cumhurbaşkanı'nın onayı ile atanacak. Atamanın, TSK içinden yapılmasının öngörülmesi halinde Genelkurmay'ın görüşü alınacak. 
   MGK Yasası'nda yapılacak değişikliğin ardından uygulamaya ilişkin yönetmelik 3 ay içinde çıkarılacak. Yasanın getirdiği düzenlemelerden bazıları şöyle 
   Sadece eleştirmek maksadıyla yapılan düşünce açıklamaları cezayı gerektirmeyecek. İşkence soruşturmalarına öncelik verilecek ve davalarında 30 günden fazla ara verilmeyecek. Asker olmayan kişiler, barış zamanında, "askerleri kanunlara karşı itaatsizliğe teşvik etme" ve "halkı askerlikten soğutma" suçlarını işlemesi durumunda sivil mahkemelerde yargılanacak. Farklı dil ve lehçelerin öğrenilmesi için, özel kurslar açılabilecek. 
   
</TEXT>
</DOC>
