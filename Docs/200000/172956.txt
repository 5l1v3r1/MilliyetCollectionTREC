<DOC>
<DOCNO> 172956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun04.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Economist dergisi, Berlusconi'ye meydan okudu 
</HEADLINE>
<TEXT>

     İngiliz ''The Economist'' dergisi, yolsuzluk iddialarına dair bir dizi soruyu cevaplaması isteğiyle İtalya Başbakanı Silvio Berlusconi'ye meydan okudu. 
     Dergi, Berlusconi'ye açık mektubunda, başbakanın Avrupa Birliği dönem başkanlığına uygunluğunu da sorguladı. 
     Berlusconi'ye adalete engel olarak siyasi iktidarı suistimal ettiği suçlamasında bulunan dergi, rüşvet ithamını da ayrıntılı bir dosyayla ortaya serdi. 
     Silvio Berlusconi'nin sözcüsüyse, konuyla ilgili olarak yaptığı açıklamada, başbakanın ''dergiyi okuyacak zamanı olmadığını, avukatlarının okuyacağını'' söyledi. 
     Berlusconi, zaferle çıktığı 2001 genel seçimleri öncesinde yayınlanan ''Berlusconi, İtalya'ya liderlik etmeye niçin uygun değildir'' başlıklı bir makaleden ötürü Economist'e daha önce dava açmıştı. 
     
</TEXT>
</DOC>
