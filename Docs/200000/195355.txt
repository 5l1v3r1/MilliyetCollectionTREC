<DOC>
<DOCNO> 195355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur19.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öğretmen öğrenciyi tahrik ediyor'diyen müdüre soruşturma 
</HEADLINE>
<TEXT>

     Milli Eğitim Bakanı Hüseyin Çelik, Konya Milli Eğitim Müdürü Mehmet Özer'in öğretmen ve öğrenci kıyafetlerine ilişkin olarak yaptığı açıklamayla ilgili inceleme başlatılması için gerekli talimatı verdiğini belirterek, ''Eğer yanlış varsa, bir müdürün yapmaması gereken açıklaması varsa, gerekeni yaparız'' dedi. 
     Atina'da yapılan ''Avrupa Konseyi Eğitim Bakanları 21. Daimi Konferansı''na katılan Çelik, yurda döndü. 
     Bakan Çelik, Atatürk Havalimanı'nda yaptığı açıklamada, toplantının ''Farklılıkların yönetimi'' ve ''Demokrasinin güçlendirilmesi'' ana başlıkları altında yapıldığını söyledi. 
     Çelik, müfredat, öğretmen eğitimi ve okul yönetimi alt başlıklarında yapılan yuvarlak masa toplantıları ile sonuç metninin tartışıldığı genel kurul toplantısına da başkanlık ettiğini kaydetti. 
     Toplantıda özellikle, demokratik kültürün yerleşmesi için kültürel farklılıklara rağmen bir arada yaşamanın öğretilmesi için çabaların artırılması gerektiği konusunun vurgulandığını belirten Çelik, şöyle konuştu 
     ''Bütün Avrupa için, demokrasinin en çok önemsenmesi gereken değer olduğu ifade edildi. Globalleşme sürecinde hiçbir etnik, kültürel grubun marjinalleşmemesi ve dışlanmaması gerektiği ifade edildi. Demokratik değerlerin yerleşmesinde diyalogun, hoşgörünün ülkelerde, toplumlarda hakim olması için eğitimin rolü üzerinde duruldu. Avrupa Konseyi'nde, demokratik kültürün ve demokrasi değerlerinin hakim olduğu bir toplumun oluşması için başta OECD ve UNESCO olmak üzere uluslararası kuruluşlarla işbirliğinin yoğunlaştırması gerektiği ifade edildi.'' Bakan Çelik, Avrupa Konseyi'nin 3 yılda bir düzenlediği Eğitim Bakanları Toplantısı'nın 2006 yılında İstanbul'da yapılmasının kararlaştırıldığın bildirdi. 
     
     DERS KİTAPLARINDAKİ DÜŞMANLIK 
     Bakan Çelik, Yunanistan Milli Eğitim Bakanı ile iki ülkede karşılıklı olarak ders kitaplarında bulunan kin ve nefreti çağrıştıran ifadelerin çıkarılmasıyla ilgili olumlu bir görüşme yaptığını söyledi. 
     Türkiye'deki Rum ve Batı Trakya'daki Türk azınlıkların eğitim sorunları üzerinde durulduğunu ve bu konuda neler yapılabileceğinin gündeme geldiğini ifade eden Çelik, görüşmenin son derece olumlu bir havada geçtiğini kaydetti. 
     Daha sonra gazetecilerin sorularını cevaplayan Çelik, Yunanistan Milli Eğitim Bakanı ile yaptığı görüşmede Heybeliada'daki Ruhban Okulu'nun açılmasıyla ilgili konunun gündeme gelmesiyle ilgili bir soru üzerine, ''O konuyla ilgili birçok açıklama yaptım. Her gün bu konuyla yatıp kalkmayacağız. Yunanlı bakan ile ortaya çıkan durumu da Atina'da ifade ettim'' dedi. 
     Bakan Çelik, ''Avrupa Konseyi Milli Eğitim Bakanları Toplantısı'nda türban konusu gündeme geldi mi '' sorusuna karşılık olarak da, ''Hayır, gelmedi. Kelime olarak bile geçmedi'' ifadesini kullandı. 
     
     KONYA MİLLİ EĞİTİM MÜDÜRÜ'NÜN İFADELERİ 
     ''Konya Milli Eğitim Müdürü Mehmet Özer'in, öğretmen ve öğrenci kıyafetlerine ilişkin yaptığı açıklamanın'' sorulması üzerine Çelik, şunları söyledi 
     ''Bu ifadeleri basından okudum. Bu öğretmenimizle ilgili gerekli incelemeyi yapmaları için, arkadaşlarıma talimat verdim. Bu hangi bağlamda söylenmiş, nasıl söylenmiş, aslını öğrenmeden yargısız infaz yapmak istemiyorum. Eğer yanlış bir şey varsa, bir müdürün yapmaması gereken açıklaması varsa, gereken şeyi yaparız. Ama bu konuda bir çarpıtma var mıdır Söylenenden farklı şeyler yansıtılmış mıdır ona bakacağız.'' ''Satanizm ile mücadele konusunda il milli eğitim müdürlüklerine gönderilen genelgeye'' ilişkin soruya da Bakan Çelik, şu yanıtı verdi 
     ''Türk milli eğitiminin temel amaçlarından birisi, gençleri, çocukları kötü alışkanlıklardan korumaktır. Onların sağlam, yurduna, milletine bağlı bireyler olarak yetişmesini temin etmek bizim görevimiz. Satanizm gibi artık bütün toplum gözünde zararlılığı, yanlışlığı tescil edilmiş olan alışkanlıkların, eğilimlerin okullarımızdan uzak tutulması, çocuklarımız için yapmamız gereken bir vazifedir. Bu kapsamda ne yapılması gerekiyorsa yapılacaktır.'' 
     
</TEXT>
</DOC>
