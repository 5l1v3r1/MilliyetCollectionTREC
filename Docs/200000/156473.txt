<DOC>
<DOCNO> 156473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/dunya/adun.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide uyandı 29 ölü 
</HEADLINE>
<TEXT>

Suudi Arabistan'ın başkenti Riyad'da, zengin Batılıların yaşadığı sitelere üç bombalı intihar saldırısı düzenlendi. En az 7 Amerikalının öldüğü saldırıları El Kaide üstlendi 
     DIŞ HABERLER SERVİSİ 

     Suudi Arabistan'ın başkenti Riyad, önceki gece yarısında zengin yabancıların yaşadığı yerleşim birimlerine gerçekleştirilen üç intihar saldırısıyla sarsıldı. ABD Dışişleri Bakanı Colin Powell'ın, Riyad'a yapacağı ziyaretten birkaç saat önce düzenlenen saldırılarda 7'si ABD'li en az 29 kişi öldü, 194 kişi de yaralandı. Ölenlerden 9'unun kömürleşmiş cesetleri bulunan intihar saldırganları olduğu açıklandı. Suudi makamları, diğer yaşamını yitirenlerin 7'sinin Suudi Arabistanlı, 2'sinin Ürdünlü, 2'sinin Filipinli, 1'inin Lübnanlı, 1'inin de İsviçreli olduığunu duyurdu. Saldırılar El Kaide Örgütü tarafından üstlenildi. 
     
     Birinci saldırı krater açtı 
     Saldırılardan ilki, önceki gece yerel saatle 23.28'de Riyad dışında çoğunlukla Suudi Arabistan'da çalışan yabancıların yaşadığı El Hamra Sitesi'nde gerçekleştirildi. Bomba yüklü araçlarıyla siteye dalan teröristler, villalara yaklaşınca otomobillerindeki patlayıcıları ateşlediler. Saldırganların siteye girmeden önce güvenlik görevlileriyle çatıştığı, bir korumayı öldürdüğü bildirildi. Patlamanın olduğu alanda 5 metre derinliğinde bir krater açıldı. 280 villanın bulunduğu sitede onlarca villa yerle bir oldu. 
     
     İkincisi Amerikan şirketine 
     İkinci saldırı bu olaydan birkaç dakika sonra Suudi Arabistan Ulusal Muhafızları'nın eğitiminden sorumlu Amerikan şirketi Vinnell'in lojmanına yönelikti. Saldırıda dört katlı bina tamamen tahrip oldu. 
     
     Üçüncüsü lüks siteye 
     İntihar saldırısına hedef olan üçüncü yerleşim birimiyse Riyad'ın en lüks 600 villasının bulunduğu El Kadavel Sitesi'ydi. Saldırganlar sitenin ana girişindeki kapıyı zorlayarak açtıktan sonra içeri girdiler ve patlayıcı yüklü aracı infilak ettirdiler. ABD Dışişleri Bakanlığı'nın açıklamasına göre, bu üç saldırıda, 9'u canlı bomba, 7'si ABD'li, 29 kişi öldü, 44'ü Amerikalı 194 kişi de yaralandı. ABD Dışişleri'nden bir yetkili ise can kaybının 40 - 50'ye yükselebileceğini söyledi. Ölenler arasında, Riyad Vali Yardımcısı Abdullah El Blayhed'in oğlu Muhammed El Blayhed de bulunuyor. 
     Bu arada, Suudi Arabistan İçişleri Bakanı Prens Nayif Bin Abdülaziz, saldırının, kısa süre önce büyük miktarda silahın ele geçirildiği bir olayla bağlantılı olabileceğini söyledi. 
     Saldırılardan sonra Londra'da Arapça yayımlanan El Mecelle dergisine elektronik postayla gönderilen mesajda, kendisini El Kaide Örgütü yetkilisi olarak tanıtan Ebu Muhammed El Ablaj, "Planın uygulamaya konulmasını, Suudi yetkililerin ülkede çok miktarda patlayıcı ve silah bulması ve saldırı hazırlığındaki 19 kişinin arandığını ilan etmesi engellemedi" ifadesini kullandı. 
     
Üç Türk yaralandı      Türkiye'nin Riyad Büyükelçiliği yetkilileri, yaralılar arasında Suudi Arabistan'daki yabancı firmalarda çalışan 3 Türk vatandaşının da bulunduğunu belirttiler. Ersin Durmaz, Şevket Ünal ve Zehra Ünal, patlamalar sırasında kırılan camlardan hafif şekilde yaralandı. Türk yaralıların hayati tehlikelerinin bulunmadığı bildirildi. 
     Bu arada, Riyad'da Batılı bir şirket için çalışan Türk vatandaşı Mete Kavuncu, tanık olduğu saldırıyla ilgili bilgi verdi. Gece 23.00 civarında çok büyük bir patlama duyduğunu söyleyen Kavuncu, yerin sarsıldığını belirtti. 
     
Powell olay yerinde      Irak'ta Saddam Hüseyin'in devrilmesinin ardından Washington'un Ortadoğu politikasını anlatmak için çıktığı turun Riyad ayağında bir açıklama yapan ABD Dışişleri Bakanı Powell, "terörizmin her yerde herkesi vurduğu, bunun uygar dünya için bir tehdit olduğunu" söyledi. Amerikalıların da hedef alındığı saldırılara rağmen ziyaretini iptal etmeyen Powell, dünkü saldırıların hedeflerinden biri olan Vinnell şirketi çalışanlarının oturduğu yeri ziyaret etti. 
     

</TEXT>
</DOC>
