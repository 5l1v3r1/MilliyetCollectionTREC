<DOC>
<DOCNO> 196633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo18.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Denizlispor maçı hazırlıkları sürüyor... 
</HEADLINE>
<TEXT>

     Galatasaray, Denizlispor ile hafta sonunda deplasmanda yapacağı lig maçının hazırlıklarını sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve sadece 15 dakikası medyaya açılan antrenmanda, futbolcular fiziğe dayalı çalışmasının ardından dört takım halinde dönerek yarım sahada çift kale maç oynadı. 
     Antrenmana, milli takımlarda bulunan Hakan Şükür, Bülent, Hasan, Ergün, De Boer ve Mondragon katılmadı. Dünkü Almanya maçında oynayan ümit milli Suat Usta ise öğleden önce tesislere gelerek rejenerasyon idmanı gerçekleştirdi. Ümit Milli Takım kadrosunda bulunan Aykut ise takım arkadaşları ile birlikte antrenmana katıldı. 
     Galatasaray, yarınki çalışmasını seyirciye ve basına kapalı gerçekleştirecek. Sarı-kırmızılılar, cuma günü sabah antrenman yapacak, öğleden sonra da Denizli'ye gidecek. 
     
     ÜCRETSİZ VIP SALONU GİRİŞ KARTI VERİLİYOR 
     Atatürk Olimpiyat Stadı'nın VIP Salonu'ndan yararlanmak isteyen Numaralı Alt Tribün kombine kart sahiplerine, VIP Salonu'na giriş kartı bedelsiz verilecek. 
     Uygulamadan yararlanmak isteyenlerin, 21 Kasım Cuma ve 24 Kasım Pazartesi günleri, saat 14.00'te başlamak üzere kombine kartlarıyla Ali Sami Yen Stadı'na giderek, sporcu girişinden kartlarını alabilecekleri bildirildi. 
     VIP Salonu giriş kartlarının dağıtımına, Ramazan Bayramı tatilinden sonra da mesai günleri içinde aynı şekilde devam edileceği açıklandı. 
     
</TEXT>
</DOC>
