<DOC>
<DOCNO> 164115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun35.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar'ın yalnızca yüzde 1'i ABD'den memnun... 
</HEADLINE>
<TEXT>

     Irak'ta yapılan kamuoyu yoklamasında, Irak halkının Amerikan askerlerinden memnun olmadığı ortaya çıktı. 
     Bağdat sokaklarında yapılan gösteriler ve askerlere saldırılar, Irak halkının Amerikalıların varlığından hoşnutsuz olduğunu gösteriyordu, ancak bu, ilk kez bir kamuoyu yoklamasıyla resmen ortaya çıktı. 
     Başkent Bağdat'ta yapılan kamuoyu yoklamasına göre, kent halkının yüzde 73'ü, Amerikan askerlerinin başkentte güvenliği sağlamada yetersiz kaldığını düşünüyor. 
     Bununla birlikte, araştırmaya katılanların yalnızca yüzde 17'si, Amerikan askerlerinin hemen ayrılmasını istiyor. Halkın yüzde 51'i ise askerlerin daimi bir hükümet oluşturulana kadar kalmasından yana. 
     Bağımsız Irak Stratejik Araştırmalar Enstitüsü'nün yaptığı kamuoyu yoklaması için, 8-10 Haziran'da 1100 kişiyle görüşme yapıldı. 
     Kamuoyu yoklamasına göre, Bağdat halkının yüzde 56'sı ABD'nin sağlık sektöründeki icraatlarından memnun değil. Halkın yüzde 50'si de elektrik gibi hizmetlerdeki başarısızlıktan şikayetçi. 
     Başkent halkının yalnızca yüzde 1'i ABD'nin savaş sonrası yeniden yapılanma çalışmalarından tatmin olurken, yüzde 94'ü bu çalışmaların yetersiz olduğunu düşünüyor. 
     
     HALK ORDUNUN DAĞITILMASINA KIZGIN 
     Araştırma, halkın Irak'taki siyasi partilere duyduğu güvensizliği de gösteriyor. Halkın yüzde 63'ü, bir tekrokrat hükümetinden yana olduğunu söylerken, yalnızca yüzde 5.5'i, siyasilerin yönetimi ele alması gerektiğini belirtti. 
     Araştırmada, Iraklıların yüzde 70'inin, ABD'nin silahlı kuvvetler, güvenlik kuruluşları, savunma ve enformasyon bakanlıklarını dağıtma kararını onaylamadığı da ortaya çıktı. 
     Bu kurumların dağıtılmasıyla 400 bin kişi işsiz kalmıştı. 
     Kamuoyu yoklamasını yapan enstitünün yetkilileri, tüm Irak'ı kapsayan araştırmanın da gelecek hafta yayınlanacağını söylediler. 
     Enstitü, bir süre önce bir grup Iraklı istatistikçi, planlama uzmanı ve profesör tarafından kurulmuştu. 
     Saddam Hüseyin döneminde bağımsız kamuoyu araştırmaları yapılamıyordu. 
     
</TEXT>
</DOC>
