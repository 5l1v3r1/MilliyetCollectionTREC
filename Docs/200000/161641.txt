<DOC>
<DOCNO> 161641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yazar/sazak.html </URL>
<DATE> 2003/06/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kelebekler özgürdür 
</HEADLINE>
<TEXT>

     AKP'nin yasa yapma tekniği de tuhaf. Önce Anayasa değişikliğiyle sözde orman vasfını yitirmiş yeşil alanları satışa çıkardılar. Meclis'ten kolay geçsin diye bu paket, seçilme yaşını 25'e düşüren düzenlemeyle süslendi. Çankaya bu tatlandırcıyı yutmadı. Veto etti. Anayasa değişikliği Çankaya'dan dönünce bu defa 'Matruşka' taktiği benimsendi. Rusların oyuncak bebekleri gibi tasarı içinden yeni taslaklar çıkmaya başladı. 
     Birinci derece doğal SİT alanlarının yüzde 6 imara açılması ise asıl niyeti ortaya çıkardı. 
     Türkiye'nin cennet koylarını, bir avuç rantçıya peşkeş çekmek istiyor AKP iktidarı. 
     Bu girişimin altı kazınınca, Göcek koylarında arsası olan, turizm tahsisi bekleyen AKP'li milletvekilleri karşımıza çıkıyor. 
     Gazetelere dün de Kelebekler Vadisi'ni bekleyen tehlike yansıdı. 
     Fethiye'de denizden ulaşılabilen, eşsiz bitki örtüsü ve barındırdığı kuş ve kelebeklerle 'yeryüzü cenneti' niteliğindeki Kelebekler Vadisi de, Meclis komisyonlarında yüzde 3'e indirilen SİT talanının kurbanı olacak. 
     AKP'nin 'dini imanı para' derken yanılmamışız. 
     Dünyanın en gözde yatçılık alanı olan, dünyanın dört bir yanından 'sessizliğin sesi'ni dinlemek için Gökova'ya, Göcek'e, Ölüdeniz'e gelen insanları Türkiye'den kaçırmanın başka yolu olabilir mi Bu hükümet ille kaynak peşindeyse, turizmden kazanılan 10 milyar doları unutmasın. Türkiye'nin Akdeniz'deki el değmemiş kıyılarını betonlaştırmak, 'altın yumurtlayan tavuğu kesmek' olmayacak mı Maliye Bakanı Kemal Unakıtan eski bir hesap uzmanı olarak bu hesabı en iyi yapacak kişi olmalı. Bir ülke geleceğini satışa çıkaramaz 
     Meclis komisyonlarında savaş veren bir avuç CHP'li milletvekiline sivil toplum örgütlerince de destek verilmeli. 
     Dün Muğla milletvekili Fahrettin Üstün ile konuştuk. 
     Türkülere konu olmuş, 'Çökertme'nin de bu yasayla tehdit altında olduğunu anlattı. Üstün'e daha önce Meclis'te dile getirdiği SİT alanlarındaki yapılaşmadan yararlanacak AKP milletvekillerinin adlarını sorduk. 
     CHP'li Üstün, adı geçenleri yakında kamuoyuna teşhir edeceklerini söyledi. CHP olarak Meclis'ten geçmesi halinde yasayı Anayasa Mahkemesi'ne götürmeye kararlı olduklarını belirten Üstün 'Bu yağmaya göz yummayacağız, her şey satılık değil' diye konuştu. 
     Mimar odaları, orman mühendisleri, koruma kurulları, üniversiteler, çevreci örgütler herkes ayağa kalkmalı. 
     Susurluk kampanyasına benzer duyarlılıkta tepki gösterilmeli. 
     İnsanca, hakça yaşamanın değerlerini tükettik. Bırakalım kelebekler yaşasın. 
     Kelebekler özgürdür 
     
     

</TEXT>
</DOC>
