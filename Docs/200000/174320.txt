<DOC>
<DOCNO> 174320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur12.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim ve liselere kayıtlar 18 Ağustos'ta başlıyor... 
</HEADLINE>
<TEXT>

     İlköğretim okulları ve genel liselere kayıtlar, 18 Ağustos Pazartesi günü başlayacak. 
     Anadolu, fen ve sosyal bilimler liseleri, yabancı dil ağırlıklı liseler süper liseler ile Anadolu Güzel Sanatlar liselerine kayıtlar da bu ay içinde farklı tarihlerde yapılacak. 
     Milli Eğitim Bakanlığı'nca okul türlerine göre tespit edilen kayıt takvimi şöyle 
     İLKÖĞRETİM OKULLARI 18 Ağustos'tan itibaren okulların açılış tarihine kadar yapılacak. 
     GENEL LİSELER 18 Ağustos-14 Eylül günleri arasında gerçekleştirilecek. 
     ANADOLU-FEN LİSELERİ VE SOSYAL BİLİMLER LİSESİ Kesin kayıtlar, 18-22 Ağustos tarihlerinde yapılacak. Kesin kayıtlar tamamlandıktan sonra, boş kontenjanlar 25 Ağustos Pazartesi günü açıklanacak ve ön kayıt başvuruları, 26-29 Ağustos günleri arasında kabul edilecek. Önkayıtlar sonucu kesin kayıtlar da 1-5 Eylül günleri arasında yapılacak. 
     Önkayıtlar sonrasında açık kontenjanlara kayıtlar da 14 Eylül Pazar gününe kadar gerçekleştirilecek. 
     ANADOLU GÜZEL SANATLAR LİSELERİ Ankara, İstanbul ve İzmir Anadolu Güzel Sanatlar liselerinde dün tamamlanan yetenek sınavları, diğer illerdeki Anadolu Güzel Sanatlar liselerinde de 18-19-20 Ağustos tarihlerinde yapılacak. 
     Sınav sonuçları Ankara, İstanbul ve İzmir Anadolu Güzel Sanatlar liselerinde yarın, diğerlerinde ise 22 Ağustos tarihlerinde ilan edilecek. 
     Sınavı asıl listeden kazanan öğrencilerin kesin kayıtları, 25-29 Ağustos günleri arasında gerçekleştirilecek. Yedek listeden kayıtlar ise 1-4 Eylül günleri arasında tamamlanacak. 
     YABANCI DİL AĞIRLIKLI LİSELER SÜPER LİSELER Bu okullara önkayıt başvuruları, 28 Ağustos-2 Eylül tarihleri arasında kabul edilecek. Başvuracak ilköğretim mezunu öğrencilerin diploma notlarının en az 4.00 olması gerekiyor. 
     Başvurular, il milli eğitim müdürlüklerine yapılacak. Öğrenciler, 5 okul tercihinde bulunabilecek. Liselere kesin kayıt hakkı kazanan öğrencilerin listeleri, 3 Eylül'de ilan edilecek. 
     Öğrencilerin kesin kayıt işlemleri, 3-5 Eylül tarihlerinde yapılacak. Boş kontenjan bulunması halinde, 14 Eylül'e kadar öğrencileri yerleştirme işlemleri tamamlanacak. 
     -EĞİTİM MARATONU, 15 EYLÜL'DE BAŞLAYACAK- 2003-2004 eğitim öğretim yılı, 15 Eylül Pazartesi günü başlayacak. Birinci yarıyıl, 23 Ocak 2004'de sona erecek. 24 Ocak-8 Şubat 2004 günleri arasında yarıyıl tatili yapılacak. 
     İkinci dönem de 9 Şubat 2004'de başlayacak ve öğretim yılı 15 Haziran 2004'de noktalanacak. 
     
</TEXT>
</DOC>
