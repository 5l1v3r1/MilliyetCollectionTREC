<DOC>
<DOCNO> 151856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko05.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonknotların yıpranması engellenemiyor... 
</HEADLINE>
<TEXT>

     Banknotların cüzdanlarda taşınması için yapılan tüm uyarılara karşın Türk Lirası banknotların hor kullanımının önüne geçilemiyor. 
     Edindiği bilgiye göre, Türkiye'nin bir çok yerinde bulunan Merkez Bankası şubelerine, yenisi ile değiştirilmek için yüzlerce yıpranmış ve kullanılamaz hale gelmiş banknot geliyor. 
     Başta dolar ve euro karşısında nominal değerinin düşük olması nedeniyle kullanılırken gerekli özen gösterilmeyen Türk Lirası banknotlar en büyük zararı ise alışverişin hızlı ve fazla olduğu pazar yerlerinde görüyor. 
     Özellikle balıkçılar ve manavların ıslak elleri ile sürekli temas eden banknotlar, cüzdan yerine pantolon ceplerine konulmasıyla önemli oranda hasar görüyor. Bunun yanı sıra, çok sayıda kişi tarafından not defteri gibi kullanılan banknotların üzerleri, şiirden, maliyet hesaplamalarına kadar birçok yazıyı barındırıyor. 
     Yıpranmış ya da eskimiş olan banknotun yerine bile olsa para basılmasının Merkez Bankası'na küçümsenmeyecek oranda mali yük getirdiğini vurgulayan yetkililer, dolar ya da euroyu büyük bir dikkatle muhafaza eden vatandaşlardan, aynı özeneni Türk Lirası'na da göstermeleri uyarısında bulunuyor. 
     20 milyon liralık bir banknot basım masrafı ile bir milyon liranın basımı arasındaki maliyet farkının yok denecek kadar az olduğunu belirten yetkililer, ''Bu durum göz önünde bulundurulması ve Türk Lirası'na sahip çıkmanın vatandaşlık görevi olduğu unutulmamalıdır'' diye konuştu. 
     Yetkililer, banknotların fiziki olarak yıpranmasının önlenmesi için cüzdan kullanılmasına özen gösterilmesini istedi. 
     





</TEXT>
</DOC>
