<DOC>
<DOCNO> 153595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur15.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme heyetini terleten tecavüz duruşması... 
</HEADLINE>
<TEXT>

     Sivas'ta, tecavüz girişimiyle ilgili bir duruşmada sanık, mağdur ve tanık işitme-konuşma engelli olunca, Mahkeme Heyeti zor anlar yaşadı. 
     Sivas 1. Ağır Ceza Mahkemesi'nde, tutuksuz sanık işitme-konuşma engelli Yusuf Topbaş'ın, kendisi gibi engelli mağdure Meryem Şimşek'e tecavüz girişimi suçlamasıyla 5 yıla kadar hapis cezası istemiyle yargılandığı dava görüldü. 
     İşitme-konuşma engelliler okulundan bir öğretmenin tercümanlık yaptığı duruşmada söz alan sanık Topbaş, mağdure Meryem Şimşek'in eşi Zeki Şimşek'e daha önce bir miktar borç para verdiğini ve bu parayı almak için mağdurenin evine 9 yaşındaki kızı Asiye ile birlikte gittiğini ifade etti. 
     Sanık Topbaş, mağdure Şimşek'in kendisini kapı deliğinden görünce üzerindeki elbiseleri yırttığını belirterek, 9 yaşındaki kızının yanında mağdurenin ırzına geçmeye teşebbüs etmesinin imkansız olduğunu söyledi. 
     Mağdure Meryem Şimşek de yine tercüman aracılığıyla verdiği ifadede, sanık Topbaş'ı daha önce tanımadıklarını ve evine gelerek kendisiyle zorla ilişkiye girmek istediğini öne sürdü. 
     
     MAHKEME BAŞKANI'NIN ZOR ANLARI 
     İşitme-konuşma engelli sanık ile mağdureyi uzun bir çabadan sonra tercümanı aracılığıyla anlayan Mahkeme Heyeti Başkanı Öztürk, ilk çağrılan tanık Zeki Şimşek'in de işitme-konuşma engelli olduğunu ve bu kişinin işaret diliyle ilgili yeterince eğitim almadığını öğrenince zor anlar yaşadı. 
     Duruşmada tanık olarak dinlenen mağdurenin işitme-konuşma engelli eşi Zeki Şimşek ise sanığı daha önce tanımadığını belirterek, eşine tecavüz girişiminde bulunduğunu haber alması üzerine aradığı sanığı, baldızının evinin önünde yakalayarak polise teslim ettiklerini öne sürdü. 
     Bu arada, Mahkeme Heyeti Başkanı Servet Öztürk, tercümanı aracılığıyla tanık Zeki Şimşek'in ifadesini alırken işaret diliyle anlatılanları fark eden sanık Yusuf Topbaş'ın sürekli ayağa kalkarak bir şeyler anlatmaya çalışmasına tepki göstererek, uyarıda bulundu. 
     Mağdurenin babası Ali ve ağabeyi Recep Kılıçlı ile sanığın 9 yaşındaki kızı Asiye Topbaş da duruşmada tanık olarak dinlendi. 
     Cumhuriyet Savcısı ise esas hakkındaki mütalaasında ''zorla ırza geçmeye eksik teşebbüs'' eyleminden yargılanan sanığı, bu suçu 9 yaşındaki kızını yanında götürerek işlemesinin inandırıcı olmadığını belirterek, sanık Yusuf Topbaş'ın beraatını istedi. 
     Mahkeme Heyeti de sanığın üzerine atılı suçu işlediğine ilişkin inandırıcı bir kanıt bulunamadığı gerekçesiyle Topbaş'ın beraatına karar verdi. 
     




</TEXT>
</DOC>
