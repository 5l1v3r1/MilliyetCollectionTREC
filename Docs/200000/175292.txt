<DOC>
<DOCNO> 175292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo26.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Almanya'da... Örs, şanssızlıklardan yakındı 
</HEADLINE>
<TEXT>

     İsveç'te 5-14 Eylül tarihlerinde düzenlenecek 33. Avrupa Erkekler Basketbol Şampiyonası'nda mücadele edecek A Milli Takım, hazırlık çalışmaları kapsamında Almanya'ya gitti. 
     Almanya'nın Nürmberg kentinde hazırlıklarını sürdürecek milliler, burada günde çift idman yapacak. 
     Milli takım, 15 Ağustos Cuma ve 16 Ağustos Cumartesi günleri Almanya ile 2 özel maç yapacak. ''12 Dev Adam'', 2. hazırlık maçının hemen ardından İstanbul'a dönecek. 
     
     BAŞANTRENÖR ÖRS, ŞANSSIZLIKLARDAN YAKINDI 
     A Milli Takım Başantrenörü Aydın Örs, kafilenin hareketinden önce Atatürk Havalimanı'nda yaptığı açıklamada, ikinci etap hazırlık çalışmaları için gittikleri Almanya'da 3 günlük antrenmanın ardından, ev sahibi ülke milli takımıyla 2 hazırlık maçı yapacaklarını söyledi. 
     Her geçen gün hedefe kilitlenmiş vaziyette, daha iyiye gittiklerini ifade eden Örs, takımdaki bazı şanssızlıkların ise halen sürdüğünü kaydetti. 
     Aday kadroda yer alan Alper Yılmaz'ı doktor kararıyla kadrodan çıkardıklarını, Kerem Tunçeri'nin ise dün gece yüksek ateş nedeniyle hastaneye kaldırıldığını ve bu nedenle hazırlık kampına götürülmeyeceğini anlatan Örs, ''Bu tür şansızlıkları yaşıyoruz. Umarım bundan sonrası bizim için iyi geçer'' dedi. 
     Milli basketbolcu İbrahim Kutluay ise başarılı geçen İtalya kampının ardından Almanya'ya gittiklerini belirterek, ''Burada oynayacağımız maçlar bizim için ölçü olacak. Çünkü Almanya son yıllarda dünya basketbolunda söz sahibi bir ülke oldu. Çok kaliteli oyuncuları var ve iyi bir takım'' diye konuştu. 
     
</TEXT>
</DOC>
