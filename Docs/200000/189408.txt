<DOC>
<DOCNO> 189408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko04.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
   Dalgalı kur kendini gösterdi 
   Kısa vadeli olumlu beklentilerin gerçekleşmesinin ardından yabancıların pozisyon kapama amaçlı işlemleri doları gün içinde 1.460 bine fırlattı. Dolar bankalararası piyasada günü 1.450 binden kapadı 
   SONGÜL HATISARU Finans atölyesi 
   
   Mevsimsel etki ve dövizde arzın azalmasıyla birlikte yabancıların pozisyon kapama amaçlı işlemleri doları bir haftada 59 bin lira yükseltti. Dolar kotasyonları bankalararası piyasada, dün 1.460 binli seviyelere çıkarak temmuz sonundan bu yana en yüksek seviyesini gördü. Bu seviyeden gelen tepki satışları ise dolar kurunu kapanışta tekrar 1.450 bin seviyesine çekti. Sonbahar ayları geleneksel olarak turizm ve işçi gelirlerinin azaldığı aylar. Bono bileşikleri de yine yabancıların bilanço işlemleri nedeniyle yaptığı satışların etkisiyle bir puan artışla yüzde 30.5'e yükseldi. 
   Merkez Bankası, son altı ayda günlük döviz alım ihaleleri ve altı adet alım müdahalesiyle ile piyasadan 9.6 milyar dolar çekti. Merkez günlük ihale ve opsiyon tutarını da 7 Ekim'de toplamda 120 milyon dolara çıkarmıştı. Dövizde arzın azaldığı bir ortamda ihalelerde alınan miktar da eskisine oranla kur üzerinde daha etkili oluyor. Öte yandan 1 milyon 420 binli seviyeleri satış fırsatı olarak kullanan yatırımcıların kurdaki yükselişin devam etmesi üzerine yeniden alım yapmaları da yükselişte etkili oldu. 
   
   Gözler Merkez'de olacak 
   Kurun seviyesi üzerinde etkili olabilecek bir diğer hareket ise Merkez Bankası'nın kur yükselişine vereceği tepki olacak. Kurun geldiği seviye aynı zamanda yabancı yatırımcılar için yeni pozisyon açma fırsatı da yaratıyor. Bu noktada önemli olan yabancıların hangi noktada yeniden pozisyon açacakları. Faizin yüzde 30'lara düştüğü bir ortamda kur 1.300 binin altında iken döviz bozdurup bono veya kısa vadeli faize yatırım yapmanın getirisi düşüktü. Ancak 2003 yılı ortalama döviz kuru beklentisinin 1.600 bin olduğu göz önüne alındığında, mevcut seviyelerde dövizi bozdurup, bono ve kısa vadeli TL enstrümanlara yatırım yapmanın daha avantajlı olabileceği de unutulmamalı. 
   
   Yabancıdan panik işlemler geldi    Piyasada özel olumsuz bir gelişmenin gözlenmediği, dolar kurunun arz ve talep dengesine bağlı bir düzeltme yaptığı görülüyor. Yeni yabancı girişlerinin hangi seviyede gerçekleşeceği kurun seyri üzerinde etkili olacak. Öte yandan Merkez Bankası'nın son faiz indirimiyle birlikte bono ve kısa vadeli Türk lirası yatırımının cazibesi azaldı. 
   Reel faizin yüzde 10'lara kadar düşmesi yatırımcı açısından TL bazında yatırımların cazibesini azalttı. Yıl sonuna kadar gelebilecek yeni bir faiz indirimi dolara olan talebin sürmesine neden olabilir. Kısa vadeli olumlu beklentilerin bitmesi ve faizde cazibenin azalması nedeniyle dövizde yabancıların k r satışı amaçlı işlemleri sürebilir. 
   Dün düzenlenen döviz alım ihalesine az teklif gelmesi de yükselişi tetikledi. Günlük döviz alım ihalesine kurdaki yükselişe rağmen gelen teklif miktarının maksimum alım tutarı olan 80 milyon doların altında 79 milyon dolar kalmasının ardından Londra kaynaklı yabancıların panik işlemleri görüldü. 
   İhale sonrasında bankalararası piyasada dolar kotasyonları 1.450 bin, valörlü işlemler de 1.460 bine kadar çıktı. Kapanışa doğru yaşanan yükseliş nedeniyle bireysel yatırımcı satışının olmaması da yükselişi körükledi. Kamu kurumlarından gelen mevsimsel talep de kurdaki yükselişte etkili oldu. 
   
   
</TEXT>
</DOC>
