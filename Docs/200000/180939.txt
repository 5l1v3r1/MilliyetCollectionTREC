<DOC>
<DOCNO> 180939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/magazin/mag01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gevaş'ta ruhum temizlendi sanki' 
</HEADLINE>
<TEXT>

   'Vizontele-Tuuba'nın çekimleri için bir aydır Van'ın Gevaş ilçesinde yaşayan Tuba Ünsal, "Bu hayat bana çok iyi geldi" dedi 
      İLKNUR GÜLMEZ 
   
   BEŞİKTAŞ Kültür Merkezi'nin bir yıllık oyuncusu Tuba Ünsal, Yılmaz Erdoğan'ın senaryosunu yazıp yönettiği 'Vizontele-Tuuba'da, kendini kanıtlayacağını söyledi. Filmin çekimlerinden sonra, eğitim için Amerika'ya gideceğini belirten Ünsal, "Filmi elime alıp gideceğim için, orada işlerim daha da kolaylaşacak. Bu film en büyük hayalimdi. Yılmaz Erdoğan ve Demet Akbağ ile oynamak, bana çok şey kazandıracak" dedi. 
   
   'Özel hayatımı unuttum' 
   BİR aydır Van'ın Gevaş ilçesinde olan Ünsal, "Burada ruhumun temizlendiğini hissediyorum" diye konuştu. Gevaş'ta mütevazı bir hayat yaşadıklarını vurgulayan Ünsal, şunları söyledi "Babam asker olduğu için ilkokul 4'üncü sınıftan ortaokul son sınıfa kadar Şanlıurfa'da kaldık. Bu nedenle kırsal kesim yaşantısına yabancı değilim. Burada yaşarken özel hayatımı unuttum. Önceden 25'imde anne olmak isterken, şimdi evliliği bile düşünmüyorum. Süreyya Ayhan'ın, 'Hedef çok büyük, aşmak gerek' sözü de ilkem oldu." 
   
   Erdoğan'dan övgü    Yılmaz Erdoğan, oyuncusu Tuba ünsal için şu yorumu yaptı "Yüksek bir performans sergiliyor. Sempatik, güzel ve de enerjik. Sinemamızda çok iyi şeyler yapacak. Tuba'nın alternatifi çok az." 
   
   
</TEXT>
</DOC>
