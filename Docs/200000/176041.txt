<DOC>
<DOCNO> 176041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko11.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank faiz indirdi 
</HEADLINE>
<TEXT>

   
   Türk Eximbank Genel Müdürü Ahmet Kılıçoğlu, dünden geçerli olmak üzere kısa vadeli Türk Lirası kredi faiz oranlarında 3 puanlık yeni bir indirim yapıldığını açıkladı. 
   Kılıçoğlu, yaptığı açıklamada, son dört ayda faizlerde beşinci kez indirim yaptıklarını hatırlatarak, bu dönemde toplam indirimin 15 puana ulaştığını belirtti. İndirim sonrası Sevk Öncesi İhracat Kredisi ile İhracata Hazırlık Kredileri 180 gün vade için yüzde 24 - 32, 360 gün vade için yüzde 27 - 35, kalkınmada öncelikli yörelerde faaliyet gösteren firmalara kullandırılan sevk öncesi kredisinde 180 gün vade için yüzde 21 - 32, 360 gün vade için yüzde 24 - 35, KOBİ İhracata Hazırlık Kredisi'nde 360 gün için yüzde 24 - 28, dış ticaret şirketleri kredilerinde 180 gün vade için yüzde 24 - 28, turizm pazarlama kredisi ve uluslararası nakliyat pazarlama kredisinde 180 gün vade için yüzde 32, 360 gün vade için yüzde 35 oldu. 
   Kılıçoğlu, Eximbank'ın 1 Ocak ile 15 Ağustos arasında ihracatçılara geçen yılın aynı dönemine göre döviz bazında yüzde 37'lik artışla 1.8 milyar dolar tutarında kredi kullandırdığını bildirdi. 
   
   
</TEXT>
</DOC>
