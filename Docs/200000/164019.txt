<DOC>
<DOCNO> 164019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun06.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkencenin yarasını Sezer'in affı saracak 
</HEADLINE>
<TEXT>

Kollarında kalıcı sakatlık oluşan Gülderen Baran'ın cezasının müebbete çevrilmesi Uluslararası Af Örgütü'nü harekete geçirdi. Kampanya sonuç verdi, Baran affedildi 
     GÖKÇER TAHİNCİOĞLU Ankara 

     Uluslararası Af Örgütü'nün hakkında kampanya düzenlediği Gülderen Baran, Cumhurbaşkanı Ahmet Necdet Sezer sayesinde özgürlüğüne kavuştu. Sezer, işkence sonucu kollarında kalıcı sakatlık oluşan ancak yargılandığı davada müebbet ağır hapse mahk m edilen Baran'ı affetti. 
     
     Adli tabiplikten rapor 
     1995'te, yasadışı Türkiye Devrim Partisi TDP üyesi teröristlerin bir ekip otomobiline ateş açtığı sırada gözcülük yaptığı öne sürülen Baran, gözaltına alındı. Terörle Mücadele Şubesi'nde 13 gün sorgulanan Baran'ın DGM Adli Tabipliği'ndeki muayenede vücudunda "jinekolojik yönden travmaya bağlı kanama ve bileklerinde ödem" tespit edildi. Baran'a 3 günlük rapor verildi. 
     Baran'a işkence yaptığı iddia edilen polisler Mustafa Sara, Yakup Doğan, İbrahim Batur, Metin Şenol, Mustafa Taner Paylaşan hakkında dava açıldı. Adli Tıp'ta yapılan muayenede Baran'ın kollarında beşte üç oranında uzuv kaybı kalıcı sakatlık olduğu belirlendi. Sara ve Doğan, Malatya'ya tayin edildi. Dava 2002'de sanıkların ifadelerinin alınmasının üzerinden 5 yıl geçtiği gerekçesiyle zamanaşımına girdi. 
     DGM'de, Baran hakkındaki davada ise işkence sanığı polislerin ifadeleri delil kabul edildi. Baran, TCK'nın "Anayasa'yı silah zoruyla değiştirmek" fiilini düzenleyen 146. maddesi uyarınca müebbet hapse mahk m oldu. 
     
     Mektup gönderdiler 
     Baran'ın affedilmesi için kampanya düzenleyen örgüt, Başbakan Tayyip Erdoğan ve Adalet Bakanı Cemil Çiçek'e mektup gönderdi. Mektuplar, Sezer'e de ulaştı. Baran birkaç ay önce rahatsızlığı nedeniyle CMUK'un "cezanın infazına ara verilmesi"ni düzenleyen 399. maddesi uyarınca 6 aylığına tahliye edildi. Örgütün kampanyası ve avukatlarının başvuruları sonucu Sezer, önceki gün kalıcı rahatsızlığı nedeniyle Baran'ı affetti. 
     
     

</TEXT>
</DOC>
