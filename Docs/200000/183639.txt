<DOC>
<DOCNO> 183639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur22.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'ün kardeşinin otomobille çarptığı kişi öldü... 
</HEADLINE>
<TEXT>

     Bahçelievler'de, milli futbolcu Hakan Şükür'ün kardeşi Gökhan Şükür'ün kullandığı aracın çarptığı bir kişi hayatını kaybetti. 
     Alınan bilgiye göre, Gökhan Şükür'ün kullandığı 34 GKN 05 plakalı cip, E-5 Karayolu Bahçelievler mevkiinde, yoldan karşıya geçen Ali Osman Acar'a 51 çarptı. Kazada Acar hayatını kaybetti. 
     Polis merkezine giden Gökhan Şükür ise buradaki işlemlerinin ardından Bakırköy Adliyesi'ne sevk edildi. 
     Sivil bir polis aracıyla adliye binasına getirilen Şükür'e, kazada hayatını kaybeden Acar'ın bazı yakınları tepki gösterdi. 
     Burada gazetecilerin olayla ilgili sorularını yanıtlayan Şükür, ''Kaza sırasında ben kesinlikle alkollü değildim. Ancak karşı tarafta alkol varmış. Yolun ortasındaki bariyerlerin üzerinden aniden aracın önüne atladı. Trafik yoğun olduğu için kazadan sonra duramadım. Daha ileri bir noktaya gidip ilk dönüşten döndüm. Sonra olay yerine geri döndüğümde o kişiyi götürmüşlerdi'' diye konuştu. 
     Cumhuriyet Savcılığı'nda ifade veren Şükür, daha sonra Nöbetçi Sulh Ceza Mahkemesi'ne sevk edildi. 
     Burada bir kez daha ifadesi alınan Gökhan Şükür serbest bırakıldı. Şükür, gazetecilerin soruları üzerine, ''Herkesin başına gelebilecek bir olay yaşadım'' dedi. 
     
</TEXT>
</DOC>
