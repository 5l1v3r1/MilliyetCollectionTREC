<DOC>
<DOCNO> 193468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun25.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix'in yıldızı Reeves "Neo'yu oynamak beni değiştirdi" 
</HEADLINE>
<TEXT>

     Matrix filminin yıldızı Keanu Reeves, film çekimleri süresince çok etkilendiğini, daha çok kitap okuduğunu ve felsefeye ilgisinin arttığını söyleyerek, ''Neo'yu oynamak beni değiştirdi'' dedi. 
     Reeves, Alman Haber Ajansı DPA'ya verdiği demeçte, Matrix filmlerinin neden bu kadar başarılı olduğunun sorulması üzerine, filmde insanları tartışmaya yönelten birçok şeyin çekip çıkarılabildiğini belirterek, bununla gerçekliği, ilişkileri ve kararları kastettiğini söyledi. 
     Matrix'in estetik ve sanatı birleştirdiğini kaydeden Reeves, ''Artık filmlerden daha çok şey bekleyebiliriz. Aksiyon filmleri artık aksiyon filmlerinin ötesine geçebilir'' dedi. 
     Reeves, filmin üçüncü ve son bölümünde Neo'ya ne olduğu sorusuna, şu yanıtı verdi 
     ''Neo'nun yolculuğu çözülecek. Hikayenin başlangıcında oluşan, tek bir kişinin hayatının anlamını bulmak için neden yola çıktığı sorusunun yanıtlandığını düşünüyorum. Neo, tam kabulleniş ve sevgi noktasına ulaşıyor. Bu muhteşem bir duygu. Bazı izleyiciler sonun açık olduğunu düşünebilir, fakat hayat da öyle. Belirli bir anlayış, anlama ve bilinç düzeyine ulaşılabiliyor. Ama bu durağan değil. Hiçbir şeyin sonu yoktur.'' Bütün insanların gerçekten Matrix'in içinde yaşadığını düşünmenin korkunç bir duygu olması gerektiğini belirten Reeves, ''Matrix rahat bir yer değil. Ben oradaydım. O kadar rahatsız bir yer ki, insan sadece dışarı çıkmak istiyor'' dedi. 
     
</TEXT>
</DOC>
