<DOC>
<DOCNO> 196439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur38.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Ciddi bulgulara ulaştık... 
</HEADLINE>
<TEXT>

     İstanbul'da 25 yurttaşın ölümü ve yüzlerce yurttaşın da yaralanmasıyla sonuçlanan sinagoglara yapılan bombalı saldırılar, TBMM Genel Kurulu'nun bugün yaptığı toplantıda şiddetle kınandı. 
     TBMM Başkanvekili İsmail Alptekin, Genel Kurul çalışmalarını başlatırken, sinagoglara yapılan bombalı saldırı ile ilgili bir değerlendirme yaptı. ''Ülkemizde çok sık rastlamadığımız bu saldırıyı sivil vatandaşlarımıza yapılmış, kabul edilemez ve affedilemez bir terörizm olarak görüyoruz'' diyen Alptekin, şunları söyledi 
     ''Dünya, bölge ve ülke barışında terörizmin her türlüsüne karşı dünya ülkeleriyle ortak hareket etmemiz gerektiğini, kendi içimizde de kenetlenmemiz gerektiğinin artık zaruri hale geldiğini bir kez daha hatırlatmak istiyorum. Öte yandan bölge ve dünya ülkeleri terörizme karşı geliştirilen yöntemlerin sadece daha fazla şiddet, daha çok baskı, daha çok işgal olmadığını bilmelidirler. 
     Bu acı günde, müsaadenizle sizler adına TBMM olarak terörün her çeşidini şiddetle kınıyorum. Vatandaşlarımızın acılarını paylaşıyorum. Ölenlere Allah'tan rahmet, yakınlarına başsağlığı, yaralılara da acil şifalar diliyorum.'' 
     
     ''ÖNEMLİ BULGULARA ULAŞILDI" 
     İçişleri Bakanı Abdülkadir Aksu da AK Parti Tekirdağ Milletvekili Ziyaeddin Akbulut'un, ''Tekirdağ'ın düşman işgalinden kurtuluşunun yıldönümü'' dolayısıyla yaptığı gündemdışı konuşmaya yanıt vermek üzere kürsüye çıktığında İstanbul'daki saldırılarla ilgili soruşturma hakkında bilgi verdi. 
     Soruşturmada önemli mesafeler alındığını ve ciddi bulgulara ulaşıldığını ifade eden Aksu, ''İnanıyorum ki çok yakın bir zamanda olay bütün yönleriyle aydınlatılmış olacak'' dedi. 
     Türk milletine yönelen, bu menfur bu alçak saldırının Türkiye'nin istikrarını ve bölgesindeki etkinliğini hedef aldığını kaydeden Aksu, ''Bu saldırının adı terördür. Terör kimden gelirse gelsin, kime yönelirse yönelsin insanlığa karşı işlenmiş suçtur. Onun için de lanetle kınıyorum. Hiçbir gerekçe terörü suç olmaktan çıkaramaz'' diye konuştu. 
     Abdülkadir Aksu, olayı duyar duymaz İstanbul'a hareket ettiğini, Başbakan Recep Tayyip Erdoğan'ın da Kıbrıs'taki programını erken kesip yurda döndüğünü ve birlikte yaralıları ve yakınlarını kaybeden aileleri ziyaret ederek acılarını bir ölçüde de paylaştıklarını dile getirdi. Olayın başından beri başta İstanbul DGM savcısı olmak üzere ilgili savcılar ve tüm güvenlik birimlerinin birbiriyle işbirliği içinde çalışmalarını sürdürdüklerini dile getiren Aksu, ''Bu olayın başından itibaren hükümet olarak devlet olarak var gücümüzle oradaydık, bundan sonra da orada olacağız'' dedi. 
     Bu ve benzeri olayların karanlıkta kalmaması, aydınlatılması ve önlenmesi konusunda samimi gayret gerektiğini dile getiren İçişleri Bakanı Aksu, ''İşte biz baştan beri bu kararlılığı gösterdik göstermeye de devam edeceğiz'' diye konuştu. 
     Türkiye'nin 1970'li yıllardan itibaren terör olayları yüzünden çok acı çektiğini ve yıllardan bu yana da terörizmle mücadelede uluslararası işbirliğinin önemini vurguladığını da anlatan Aksu, bu çerçevede 43 ülke ile ikili anlaşma, 6 ülke ile de çok taraflı işbirliği anlaşması yapıldığını anımsattı. Aksu, terörün önlenmesi konusunda tüm ülkelerin çok daha fazla duyarlı olması gerektiğine de dikkat çekti. 
     
</TEXT>
</DOC>
