<DOC>
<DOCNO> 166135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/spor/spo01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CORDOBA ALARMI 
</HEADLINE>
<TEXT>

Kolombiyalı kaleciye Arsenal’in yıllık iki milyon dolar önermesi Beşiktaş’ta panik yarattı. 2. Başkan Hüsnü Güreli, "Cordoba’nın kafası karıştı. Bizle sözleşme imzaladı ama zorla güzellik olmaz" ifadesini kullandı 
     BİLAL MEŞE 

     Menajeri ortada yok 
     BEŞİKTAŞ’IN faks aracılığıyla bir yıllık sözleşme imzaladığı kaleci Cordoba’ya Arsenal’in kanca takması yönetimi telaşlandırdı. İkinci Başkan Hüsnü Güreli, "Cordoba ile anlaşmamız var ancak Arsenal’in devreye girmesi kafasını karıştırdı. Zorla güzellik olmaz. Zorla atılan imzalardan da hayır gelmez" dedi. Bu arada yöneticilerin, Kolombiyalı kalecinin menajerine ulaşmak için her türlü girişimi denedikleri ancak sonuç alamadıkları öğrenildi. 
     
     Arpacı Fransa’da 
     YÖNETİM, Cordoba’ya vereceği yıllık 700 bin doları, 1 milyon dolara çıkardı. Cordoba’nın ise 1.5 milyon dolarda ısrar ettiği, Arsenal’in ise Kolombiyalı kaleciye yıllık 2 milyon dolar önerdiği belirtildi. Lucescu’nun ise yöneticilere "Bu şartlarda gelecekse hiç gelmesin. Huzursuzluk yaratabilir" dediği öğrenildi. Yönetim şimdiden Asper’i yedeğe aldı. Cordoba dönmemesi halinde FIFA’ya şikayet edilecek ve bir yıl futbol oynaması engellenecek. 
     
Ali’ye güle güleBeşiktaş sezon hazırlıklarına dün başladı. Yönetim, Lucescu’nun istemediği Ali Eren ile yollarını ayırdı 
     2002 - 2003 sezonunu şampiyon olarak kapatan Beşiktaş, yeni sezon için dün start aldı. Ümraniye Nevzat Demir Tesisleri’nde yapılan ilk antrenmana yeni transferler Sinan, Okan, Emre Aşık, Gökhan ve Ümit de katıldı. Yabancı oyuncuların ise direkt İsviçre kampına geleceği açıklandı. Lucescu iki saatlik bir çalışma yaptırdı. 
     TESİSLERE gelen ancak yönetimle anlaşamayan Ali Eren idmana çıkmadı. Menajer Sinan Engin’in antrenman öncesi tecrübeli oyuncu ile yaptığı görüşmede "Seni kadroda düşünmüyoruz. Kendine kulüp bul" dediği öğrenildi. Ali Eren’in, geçen yıl Trabzon deplasmanına gitmemesi ve disiplinsiz davranışları nedeniyle gözden çıkarıldığı belirtildi. 
     
Beşiktaş doymuyor      AHMED Hassan, Emre Aşık, Okan Koç ve Sinan Kaloğlu’ndan sonra Beşiktaş dün de Adanasporlu Ümit Aydın ile Çanakkale Dardanel’in genç oyuncusu Gökhan’ı renklerine kattı. İki futbolcu ile iki yılı obsiyonlu beş yıllık sözleşme yapılırken, imza törenine 2. Başkan Hüsnü Güreli ile Futbol Şube Sorumlusu Yıldırım Demirören katıldı. 
     
İbrahim evleniyor      SİYAH - Beyazlı takımın başarılı oyuncusu İbrahim Üzülmez yarın dünya evine girecek. Konfederasyon Kupası nedeniyle Milli Takım’da yer alan başarılı oyuncu bugün Türkiye’ye döner dönmez soluğu İzmit’te alacak. İbrahim’in Grand Yükseliş Otel’deki düğün törenine Ay - Yıldızlı futbolcular da katılacak. 
     
Bilgili’den ilginç teklifBeşiktaş Kulübü Başkanı, Türkiye Kupası’nın angarya olmaktan çıkması için federasyonun para ödülü koyması gerektiğini söyledi 
     BİLAL MEŞE 

     Kolları sıvadı 
     BEŞİKTAŞ Kulübü Başkanı Serdar Bilgili, yeni bir ilke imza atmak için kolları sıvadı. Türkiye Kupası’na federasyon tarafından para ödülü verilmesi gerektiğini savunan Bilgili, bu konuda Kulüpler Birliği Başkanı Cemal Aydın ile dirsek temasına geçti. Bilgili, "Şampiyonlar Ligi maddi getirisi olan bir lig. Maç kazandığınızda büyük paralar alıyorsunuz. Türkiye Kupası’na da aynı uygulama şart" dedi. 
     
     Kamuoyu oluşturuyor 
     KONUYU, Kulüpler Birliği toplantısında gündeme getireceklerini de vurgulayan Başkan Serdar Bilgili, kamuoyu oluşturmak için gerekli temasların başlatıldığını söyledi. Bilgili, "Cemal Aydın ile görüştüm. Düşünceme kendisi de olumlu baktı. Türkiye Kupası’nı kazanan takıma artık parasal ödül verilmesini isteyeceğiz. Eğer federasyon ödül koyarsa bu kupa angarya olmaktan çıkar" diye konuştu. 
     
     Futbol iş alanı’ 
     FUTBOLUN profesyonel bir iş alanı olduğuna da dikkat çeken Başkan Serdar Bilgili, sözlerini şöyle sürdürdü "Takımlar Şampiyonlar Ligi’ne girmek için yoğun para harcıyorlar. Bunun da temelinde maddi getiriler yatıyor. Türkiye Kupası iyi bir olay, ancak maddi hiçbir geliri yok. Olaya profesyonel açıdan bakmak gerekir. Ortada profesyonellik varsa, karşılığı da mutlaka olmalıdır." 
     

</TEXT>
</DOC>
