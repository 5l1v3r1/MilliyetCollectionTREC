<DOC>
<DOCNO> 178418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun21.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP lideri Dizayi Kuzey Irak'ta yabancı güce ihtiyaç yok 
</HEADLINE>
<TEXT>

     Irak Kürdistan Demokrat Parti IKDP Türkiye temsilcisi Sefin Dizayi, Kerkük'te meydana gelen olayları ''terör olayı'' olarak niteledi ve olayları kınadı. 
     Irak'ın başkenti Bağdat'ta bulunan Dizayi, Kerkük'teki olaylarla ilgili olarak, ''Böyle tatsız bir olay oldu. Bu bir terörist işidir, biz bunu kınıyoruz. Olanları üzüntüyle karşılıyoruz'' diye konuştu. 
     ''Yürütülmekte olan incelemeler sona ermeden belli grupları suçlamanın yanlış olduğunu'' vurgulayan Dizayi, şöyle konuştu 
     ''Belli ki o bölgenin istikrarını, huzurunu ve beraberliği bozmaya çalışan insanlar var. Bunu kesinlikle biz IKDP olarak, hatta Irak Kürdistan Yurtseverler Birliği IKYB adına da söyleyebilirim, böyle bir şeye izin verilmesini hiçbir zaman kabul etmeyiz.'' 
     
     YABANCI GÜCE İHTİYAÇ YOK 
     Dizayi, Irak'ın kuzeyinde herhangi bir yabancı gücün ya da barış gücünün konuşlandırılmasına ihtiyaç olmadığını da belirtti. 
     Bölgenin, Irak'ın diğer bölgelerine göre daha sakin, daha huzurlu ve daha istikrarlı olduğunu vurgulayan Dizayi, ''Bölgenin herhangi bir yabancı güce ihtiyacı yoktur'' dedi. 
     Dizayi, IKDP, IKYB ve bölgedeki diğer Kürt gruplarının Irak'ta federasyona sıcak baktığını ve bunu kalıcı bir çözüm olarak gördüğünü de kaydetti. 
     Irak'ın toprak bütünlüğünden yana olduklarını ve sorunlarının Bağdat'ta çözülebileceğini, bu nedenle Geçici Yönetim Konseyi'ne katıldıklarını ifade eden Dizayi, ''Aynı şekilde Türkmen kardeşlerimizin de haklarının korunmasından yanayız'' diye konuştu. 
     Dizayi, sözlerine şöyle devam etti 
     ''Herkesin kendi düşüncesini ortaya koyma hakkı vardır. Iraklı Kürtlerin de bunu bozmaya niyeti yoktur. Her şey makul bir şekilde tartışılabilir. Eğer sakin bir ortam olursa, Kürtler, Türkmenler, Süryaniler, Keldaniler, o bölgenin bütün halkı sorunları birlikte çözebilirler. Biz yüzyıllardır beraber yaşıyoruz ve inancımız da bu yöndedir.'' Türkiye ile ara sıra sorunlar yaşadıklarını, ancak bunları normal aile içi sorunlar olarak değerlendirmek gerektiğini belirten Dizayi, Türk firmalarının Kuzey Irak'ta bazı yatırımları bulunduğunu ve Türkiye'deki işadamlarına destek vermeye hazır olduklarını söyledi. 
     Dizayi, Bağdat'a geliş sebebiyle ilgili bir soru üzerine, buraya IKDP adına bazı toplantılara katılmak üzere geçici olarak geldiğini kaydederek, Türkiye'deki görevinin devam ettiğini belirtti. 
     Sefin Dizayi, ''Türkiye, bizim için önemli bir yer ve bizim temsilciliğimizin varlığı orada devam ediyor'' dedi. 
     
     ÇÖMEZ İLE GÖRÜŞTÜM 
     Sefin Dizayi, Irak'ı ziyaret eden Türk heyetinde yer alan AK Parti milletvekili Turhan Çömez ile Bağdat'ta görüştüğünü de belirtti. 
     Çömez ile bölgedeki durumu ele aldıklarını ve son derece olumlu bir görüşme yaptıklarını belirten Dizayi, ''AK Parti ve CHP ile aralarının iyi olduğunu, ancak bazen medyanın yanlış yönlendirmesi sonucu ortamın karıştırıldığını'' ifade etti. 
     
</TEXT>
</DOC>
