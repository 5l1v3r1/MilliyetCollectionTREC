<DOC>
<DOCNO> 153035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo18.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka'da şampiyonluk için geri sayım başladı... 
</HEADLINE>
<TEXT>

     İkinci Futbol Ligi B Kategorisi A Grubu'nda 16 haftadır sürdürdüğü liderliğini şampiyonlukla noktalamak isteyen Karşıyaka'da, geri sayım başladı. 
     Aydınspor ve Bursa Merinosspor ile sürdürdüğü yarışta 6 puanlık avantajı fazla önemsemeyen ve kalan maçların tamamını kazanarak açık ara şampiyon olmak isteyen yeşil-kırmızılı ekip, bu hafta oynanacak maçlarda düğümün büyük ölçüde çözüleceğini umuyor. 
     Kulüp İkinci Başkanı Ecmel Bircan, şampiyonluk yarışının Aydınspor ve Bursa Merinosspor'un performanslarıyla renkli hale geldiğini belirtirken, hafta sonunda bu iki takımın birbirleriyle mücadele etmesinin önemli sonuçlar ortaya çıkaracağını vurguladı. 
     Bircan, sözlerini şöyle sürdürdü 
     ''Biz Bucaspor ile son derece centilmence geçmesini beklediğimiz bir mücadele yapacağız. En yakın iki rakibimiz de birbirleriyle oynayacak. Yani belki de iki testiden biri kırılacak. Düğümün bu hafta yüzde 80 çözüleceğine inanıyoruz. İstatistiklere baktığımızda maç başına düşen puan olarak biz 2.20, Aydınspor 2 ve Bursa Merinosspor da 1.97'lik ortalamaya sahip. Türkiye liglerinde 2 ortalama puanın şampiyonluğa yettiğini düşünürsek, çekişmenin boyutları da ortaya çıkacaktır.'' Öte yandan, Marmaris Belediyespor karşılaşmasının galibiyet primlerini ödemek için yeniden seferberlik başlatan yeşil-kırmızılı yönetim, futbolcuların jestine bu dönem için hiç olmazsa prim ödemesi yaparak karşılık vermeyi hedeflerken, camiadan maddi ve manevi tam destek istedi. 
     





</TEXT>
</DOC>
