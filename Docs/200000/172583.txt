<DOC>
<DOCNO> 172583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo08.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Problemli oyuncular yandı... Bu sezon müsamaha yok 
</HEADLINE>
<TEXT>

     Aydın'ın Kuşadası İlçesi'nde süren 43. Uluslararası Hakem Semineri'nin 3. gününde, hakem-oyuncu ilişkileri ve ''problemli oyuncular'' konuları ele alındı. 
     Merkez Hakem Kurulu MHK Eğitim, Planlama ve Araştırma Kurulu'nun EPAK oluşturduğu, sorunlu oyuncuların maç içindeki davranışlarını gösteren 84 pozisyon hakemlere izletildi. Ahmet Dursun, Arif Erdem, Bülent Korkmaz, Fatih Akyel, Hakan Ünsal, Hasan Şaş, İlhan Mansız, Samuel Johnson, Diyarbakırspor Kalecisi Şenol ve Zago'nun maç içindeki hareketlerinden oluşan görüntülerin ardından, MHK Başkanı Bülent Yavuz, hakemler olarak sorunlu oyunculara yardım etmeye ve pozitif futbola yönlendirmeye hazır olduklarını, aynı şeyi kulüplerden ve oyunculardan da beklediklerini söyledi. 
     Yavuz, şöyle konuştu 
     ''Problemli oyuncular, aynı zamanda yıldız oyunculardır. Onları seviyoruz. Ancak bu 84 pozisyonda izledik, yüzde 10'u hakem hatalarından, geri kalan kısmı oyuncuların fair-play dışında oyuna yönelmelerinden kaynaklanıyor. Yeni sezonda bunlara prim veren hakem, arkadaşlarının en gerisinde kalacaktır. '' Yavuz, zaman zaman ''hakemler bize küfür etti'' biçiminde iddiaların da ortaya atıldığını belirterek, şöyle devam etti 
     ''Böyle birşey olmaz. Benim hakemim küfür etmez. 5 yıl önce bir yardımcı hakem küfür etti. Lisansını iptal ettik. Hangi yönetici, hangi kulüp bu şekilde bir oyuncunun kulüple ilişkisini kesti 34 haftada en az 10 hafta hakemlerimize küfür edildi. Artık buna 'dur' diyeceğiz. Bu konuda asla müsamaha göstermeyeceğiz.'' Seminere, Fenerbahçeli yöneticilerden Mahmut Uslu, Murat Özaydınlı ile kulüp müdürü Serkan Acar da katıldı. Sarı-lacivertli yöneticiler, hakemlerle sohbet etti. 
     
</TEXT>
</DOC>
