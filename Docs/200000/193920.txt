<DOC>
<DOCNO> 193920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/spo01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lige prim tanımam 
</HEADLINE>
<TEXT>

   Beşiktaş, şampiyonluk priminde devler ligininin kriter olmasını kararlaştırdı. Hüsnü Güreli, "Ancak Şampiyonlar Ligi'ne kalınması halinde geçen yılki rakam aşılabilir" mesajını verdi 
      ORHAN YILDIRIM 

   
   Kesenin ağzı açılmıştı 
   SÜPER Lig'de geçen yıl zirveye çıkarak, 100. yılla birlikte şampiyonluğu da kutlayan Beşiktaş'ta futbolculara iki taksit halinde toplam 100'er bin dolar prim dağıtılmıştı. Bu sezon sistemde değişikliğe giden yönetim, şampiyonluk halinde bu rakamın oldukça altında sembolik bir para dağıtacak. Şampiyonlar Ligi'ne kalındığı taktirde geçen yıl ödenen 100'er bin doların üzerinde bir rakam oyuncuların cebine girecek. 
   
   Hesap devri başladı 
   SİYAH - Beyazlı kulübün İkinci Başkanı Hüsnü Güreli, yeni sezondan itibaren şampiyon olan takımın Şampiyonlar Ligi'ne direkt katılmasının tehlikeye girdiğini hatırlatıp, prim sisteminin bu kriterlere göre şekilleneceğini söyledi. Buna göre hareket edeceklerini ifade eden Hüsnü Güreli, "Devir hesap devri. Futbolda en büyük rant ve vitrin Şampiyonlar Ligi. Buna göre mali yapımıza yön vereceğiz" dedi. 
   
   Lucescu yanıldı    DAHA önce gruptan çıkmaları için 8 puanını yeterli olacağını savunan Beşiktaş'ın teknik patronu, alınan sonuçların ardından zam yapmak durumunda kaldı. Bir üst tura çıkmak için taban puanı 9 puan olarak belirleyen Mircea Lucescu, "Grupta her takımın yola devam etme şansı var. Ancak kalan maçlarda 9 puana ulaşan işi garantiler. Biz Roma ve İnönü'deki maçlarda bunu başarmak için çalışacağız. Bunu da gerçekleştireceğime inanıyorum" dedi. 
   
   Sergen müjdesi    SPARTA Prag karşısında galibiyette baş rolü oynayan Sergen Yalçın, tedavi için dün İsviçre'nin Zürih kentine gitti. Özel bir klinikte doktor Bulhman tarafından kontrolden geçirilen yıldız oyuncunun sağ kasığında aşırı yüklenmeye bağlı zorlanma tespit edildi. On gün istirahat verilen Sergen'in kritik Lazio ve Fenerbahçe maçlarında forma giyebileceği açıklandı. Öte yandan önceki akşam kendisine ait kulüpte 32. yaşını kutlayan Sergen'i takım arkadaşları ve sevgilisi yalnız bırakmadı. 
   
   Bilgili'ye tam destek    BEŞİKTAŞ taraftarlarının çoğunluğu, yaşanan olaylar nedeniyle Galatasaray camiasından özür dileyen Başkan Serdar Bilgili'ye destek çıktı. İnternette "www.bjkhaber.com" adlı web sitete yapılan "Özrü nasıl değerlendiriyorsunuz" konulu ankete katılan 5 bin 735 kişiden yüzde 62.81'i 3 bin 602 kişi "doğru buluyorum", yüzde 37.19'u da 2 bin 133 kişi "yanlış buluyorum" seçeneğini işaretledi. Bu arada Amatör Şubeler Sorumlusu Ahmet Kavalcı da, "Başkanımız bu yılın centilmenlik ödülünü fazlası ile hak etti" dedi. 
   
   Kaan sakatlandı    BEŞİKTAŞ'TA ayak bileğine darbe alan Kaan Dobra dünkü idmanı yarıda bıraktı. Ayağında ödem oluşan bu oyuncunun Gençlerbirliği'ne karşı oynaması tehlikeye girdi. İlhan ise takımdan ayrı düz koşu yaptı. Lucescu'nun, galibiyet halinde üç, puan kaybedilmesi durumunda da bir gün izin vereceğini belirtip, oyuncuları motive ettiği öğrenildi. 
   
   Muhalefetin planı    BEŞİKTAŞ'TA 25 Ocak'taki kongrede seçime Başkan Serdar Bilgili'nin tek aday olarak girmesine kesin gözüyle bakılırken, aday çıkaramayan muhalefetin yeni bir strateji uygulayacağı öğrenildi. Muhalif grup, sürpriz bir aday çıkmaması halinde, listeleri çizerek oy kullanacak. Bu şekilde Bilgili ve ekibine tepkisini sandığa yansıtacak. 
   
   
</TEXT>
</DOC>
