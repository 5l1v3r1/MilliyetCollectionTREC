<DOC>
<DOCNO> 187049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko33.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün'den ek vergi yorumu Verilmeyen penaltı bu kez verildi 
</HEADLINE>
<TEXT>

     Ankara Ticaret Odası ATO Başkanı Sinan Aygün, şahsi olarak başvurduğu 4. Vergi Mahkemesi'nin yürütmeyi durdurma kararından sonra, Anayasa Mahkemesi'nin ek motorlu taşıt vergisine ilişkin bugün vermiş olduğu iptal ve yürütmeyi durdurma kararını, ''Anaya Mahkemesi, geçen defa verilmeyen penaltıyı bu defa vermiştir'' sözleriyle değerlendirdi. 
     Aygün, ''hukuk devletinde yaşıyorsak, hakemin verdiği karara saygı duymalıyız'' dedi. 
     ATO Başkanı Aygün, yaptığı yazılı açıklamada, ek vergilerin iptalinden sonra, ödeyenler ve ödemeyenler açısından çok sayıda belirsizlik olduğunu bildirdi. 
     Anayasa mahkemesi kararlarının geriye yürümeyeceği gerekçesiyle, ek vergilerin iadesinin mümkün olamayacağı yönündeki görüşü hatırlatan Aygün, ''bu madde geriye yürüme halinde doğacak hak kayıpları içindir. Oysa burada Anayasa Mahkemesi'nin verdiği iptal kararının geriye yürümemesi halinde, bir hak kaybı doğacaktır. Anayasa Mahkemesi kararlarının geriye yürümeme hali bu şekilde yorumlanmalıdır'' dedi. 
     Ödenen vergileri kimin iade alıp, kimin alamayacağı şeklinde vatandaşın kafasının karıştırılmaması gerektiğine dikkati çeken Aygün, ''Hükümete yakışan, bir takım yasa yorumlarına bakılmaksızın ek vergilerin vatandaşa iadesi yönünde karar almasıdır'' ifadesini kullandı. 
     Aygün, Anayasa mahakemesinin kararı verdiğini ve topu hükümete attığını belirtirken, şimdi hükümetin, bu hukuki karar karşısında ''şık'' bir siyasi kararla, çözüm yoluna gitmesini önerdi. 
     
</TEXT>
</DOC>
