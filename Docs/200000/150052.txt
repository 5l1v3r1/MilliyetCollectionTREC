<DOC>
<DOCNO> 150052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur26.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bombalı eylem günü.. 
</HEADLINE>
<TEXT>

     İstanbul, öğleden sonra bombalı eylemlere sahne oldu. Önce Tarabya'daki hakimevi'nin lobisinde patlayan bomba yüzünden tavan çöktü. Ardından Sirkeci ve Aksaray Mc Donalds'larda patlama oldu. Sirkeci'deki patlamada bir kişi yaralandı. Pendik Mc Donald's'ta bulunan şüpheli paket ise etkisiz hale getirildi. Polis yeni eylemlere karşı alarma geçti. 
     
     ÖNCE HAKİMEVİ 

     Tarabya'da bulunan Hakimevi'nin lobisinde saat 15.30 sıralarında bir patlama meydana geldi İstanbul Hakimevi'nde meydana gelen patlama, lobide oturan bir kadının dışarı çıkmasından kısa bir süre sonra gerçekleşti. 
     Tarabya'da bulunan Hakimevi'ne gelen 35-40 yaşlarında, 1.65 boylarında, kısa saçlı, gözlüklü, siyah yağmurluklu ve yeşil etekli bir kadın, lobi görevlilerine tuvaleti sordu. 
     Lobide bir süre daha oturan kadın, daha sonra dışarı çıkarak ortadan kayboldu. 
     Kadının ayrılmasından kısa süre sonra da, saat 15.30'da şiddetli bir patlama gerçekleşti. 
     Lobinin boş olması nedeniyle ölen ya da yaralanan olmazken, büyük çapta maddi hasar oluştu. 
     Olayla ilgili inceleme ve çevrede araştırmalara başlayan polis, patlama sonrasında Hakimevi'nin önünden hızla uzaklaşan bir otomobili yakın çevrede terk edilmiş halde buldu. 
     
     MC DONALD'S'LARA SALDIRI 

     Bombalı eylemler daha sonra Mc Donald's restoranlarında devam etti. Önce Sirkeci'deki Mc Donald's'ta ardından da Aksaray Mc Donald's'ta patlama meydana geldi. 
     Sirkeci'deki McDonald's'da saat 16.45 sıralarında patlama oldu. 
     İlk belirlemelere göre, restoranın camlarının da kırılmasına yol açan patlama sonucu bir duvarı çöktü ve altında kalan bir kişi yaralanarak hastaneye kaldırıldı. 
     Pendik Mc Donald's ta da şüpheli paket bulundu. Olay yerine gelen bomba imha ekipleri paketi etkisiz hale getirdi. 
     Bu gelişmeler üzerine İstanbul polisi alarma geçerek özellikle Amerikan şirketlerinin çevresinde yoğun güvenlik önlemleri aldı. 
     





</TEXT>
</DOC>
