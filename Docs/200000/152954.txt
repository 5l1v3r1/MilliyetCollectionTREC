<DOC>
<DOCNO> 152954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun20.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Yunanistan, Türkiye'nin AB yönelimini destekleyecek 
</HEADLINE>
<TEXT>

     Yunanistan'da yayınlanan Ethnos gazetesinde yer alan haber-yorumda, Atina'nın Türkiye'nin AB yönelimini destekleyeceği kaydedildi. 
     Gazetede ''Yavaş yavaş Brüksel'e doğru'' başlığıyla yer alan yorumda, Atina'nın önümüzdeki aylarda Türkiye'nin AB yönelimini desteklemek ve Kıbrıs sorununun çözümlenmesi için çaba sarfetmek üzere iki konuya dikkatini çevireceği belirtildi. 
     Yorumda, ''Atina, Türkiye'deki durum Türk-Yunan ilişkilerini de etkilediğinden, Türkiye içinde kaydedilen gelişmeleri yakından izlemek zorundadır'' denildi. 
     Yunan hükümetinin, NATO nezdinde yeniden Güven Artırıcı Önlemler konusunda iki taraf arasında diyaloğun başlaması yönünde de inisiyatif üstlenmeyi planladığı ifade edilen haber-yorumda, Kıbrıs sorununun çözümlenmemesi durumunda, bu yönde bir girişim ve kıta sahanlığı gibi Ege konularının kapsamlı bir şekilde ele alınmasının mümkün olmadığı savunuldu. 
     Haber-yorumda şu sözlere yer verildi 
     ''Atina, Türkiye'ye yönelik uyguladığı politika çizgisinde hareket ederek, AB-Türkiye ilişkilerinde kötü kişi rolünü, Ankara'ya açık çek vermeye niyetli olmayan Avrupalılara bırakıyor. Kıbrıs konusuna gelince, BM Genel Sekreteri Kofi Annan'ın sonbahardan önce bu konuda herhangi bir inisiyatif üstlenmesinin söz konusu olmadığı diplomatik kaynaklarca öğrenilmiştir.'' 
     




</TEXT>
</DOC>
