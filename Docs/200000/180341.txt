<DOC>
<DOCNO> 180341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur24.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan getirilen savaş artıklarında radyoaktif element olabilir 
</HEADLINE>
<TEXT>

     Hatay'ın İskenderun İlçesi Ticaret ve Sanayi Odası İTSO Meclis Üyesi ve Makine Mühendisi Erol Aygen, Irak'tan Yumurtalık İlçesi Serbest Bölgesi'ne getirilen savaş artığı hurdalar üzerinde eksper olarak yaptığı incelemede, mühimmata rastlanmadığını ancak, gözle görülmeyen radyoaktif element olabileceği uyarısında bulundu. 
     Aygen, özel bir firma tarafından Irak'tan getirilerek Yumurtalık Serbest Bölgesi'ne indirilen savaş artıklarında, ürünleri getiren firmanın isteği üzerine eksper olarak inceleme yaptığını, inceleme sırasında gözle görülen mühimmata rastlanmadığını belirtti. 
     Savaş artıklarında riskli ürün olabileceğini ve bunun da işletmecilere engel teşkil edebileceğini belirten Aygen, ''İşadamlarını ve çalışanları riske atmamak için, yurda getirilen savaş artığı hurdaların Türkiye Atom Enerjisi Kurumu'nca incelenmesi gerekir'' dedi. 
     Radyoaktif elementler taşıyan savaş artıklarının yurda girmesini engellemek için Türkiye Atom Enerjisi Kurumu'nun üzerine düşen görevi yapması gerektiğini belirten Aygen, şunları ifade etti 
     ''Türkiye'de ihtisas gümrükleri olmadığı için, petrokokta da büyük hatalar yapılmakta. İhtisas gümrüklerinin olmaması istismar ediliyor. Bu hurdaların yurda girmesinde mahsur yok deniliyorsa, bu sorumluluğun üstlenilmesi gerekir. Bu ürünleri gönderen ülkelerin, radyoaktif element yoktur beyanı geçerli sayılmakta. Bu yanlıştır. Ürünlerin Radakmetre ile gümrük girişleri sırasında incelenmesi kaçınılmazdır.'' 
     
</TEXT>
</DOC>
