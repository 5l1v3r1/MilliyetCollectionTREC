<DOC>
<DOCNO> 164580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de dünyaya gelen 355 gramlık bebek yaşıyor... 
</HEADLINE>
<TEXT>

     İngiltere'de dünyaya gelen 355 gram ağırlığındaki ve 20 santimetre boyundaki Aaliyah Hart adlı bebeğin yaşadığı açıklandı. 
     Ayakları bir yetişkinin elindeki tırnakların büyüklüğünde olan Aailyah'ın 28 haftalıkken doğduğu ve doğumu takip eden bir ay içinde kilosunu ikiye katlamayı başardığı belirtiliyor. 
     Anne sütü de almaya başlayan Aaliyah'ın 37 yaşındaki annesi Lorraine ise 27 Mayıs'ta doğan bebeğinin yaşamak için verdiği mücadelenin kendisine hem acı, hem de müthiş bir mutluluk yaşattığını anlattı. 
     Bütün arzusunun ''parmak bebeğini'' eve götürebilmek olduğunu belirten Lorraine, doktorların ise Aaliyah'ı en az 1.2 kilogram olana dek hastanede tutmaya kararlı olduklarını bildirdi. 
     Üç ay erken doğan Aaliyah'a hamile kalabilmek için uzun süre tedavi görüp uğraştıklarını da belirten anne Lorraine, ''Doktorlar bir ara artık gelişmeyen bebeğimin yaşamına ve hamileliğe son vermeyi bile önerdiler. Ama kalbi hala çarpıyordu ve buna izin veremedim. İyi ki de vermemişim, mucize bebeğim hala yaşıyor ve yaşamaz diyenleri utandırıyor'' dedi. 
     İngiltere'de en düşük kilolu doğan kişi unvanı ise 1938 yılında 283 gram doğan Mrain Chapman'a ait. Chapman 1982 yılında 44 yaşındayken hayata veda etmişti. 
     
</TEXT>
</DOC>
