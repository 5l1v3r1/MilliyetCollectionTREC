<DOC>
<DOCNO> 163738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo18.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği transfere doymuyor... 
</HEADLINE>
<TEXT>

     Gençlerbirliği'nde transfer çalışmaları sürüyor. 
     Kırmızı-siyahlı ekip, Beşiktaş altyapısından Ali Cansun, Bülent Kocabey ve Ali Öztürk'ü renklerine bağladı. 
     Beştepe İlhan Cavcav Tesisleri'nde yapılan törende, 2 yılı opsiyonlu olmak üzere 5 yıllık sözleşmeye imza atan futbolcular, Gençlerbirliği'nde başarılı olacaklarına inandıklarını ve bu kulübe gelmekten mutlu olduklarını söylediler. 
     Gençlerbirliği Kulübü Başkanı İlhan Cavcav ise imza töreninde yaptığı konuşmada, Beşiktaş Kulübü'nden Gençlerbirliği'nin geleceği açısından çok genç 3 oyuncuyu transfer ettiklerini belirterek, şöyle konuştu 
     ''Gençlerbirliği, Türkiye liglerinde gençlere önem veren tek kulüptür. Türk futboluna gelecekteki gençlerini yetiştirme açısından burası bir üniversitedir. Bu 3 genç futbolcu da Türk futboluna gelecekte büyük hizmetler verecekler. Ancak kendilerini önce Gençlerbirliği'nde ispatlayacaklar. Biz bir aileyiz, ben de onların babasıyım.'' 
     
     FENERBAHÇE, AURELİO İÇİN BİZE 1 MİLYON DOLAR ÖDER 

     Trabzonsporlu Aurelio'yu transfer edecek olan Fenerbahçe'nin, Gençlerbirliği'ne bu transferden 1 milyon dolar ödemesi gerektiğini savunan Cavcav, ''Aurelio'nun menajeri ve kulübüyle anlaştık ve aramızda bir protokol yaptık. Bu protokole göre transferden vazgeçen taraf, diğer tarafa 1 milyon dolar para ödeyecek. Buna göre bu parayı bize Aurelio veya Fenerbahçe'nin vermesi gerekecek'' diye konuştu. 
     
     5 MİLYON DOLARI GETİREN YOULA'YI ALIR 

     Youla'yı almak isteyen Galatasaray Kulübü'ne de mesaj gönderen İlhan Cavcav, ''Eğer Youla'ya talip olan kulüp varsa, 5 milyon doları getirir bu futbolcuyu alır. Bizim satmayacağımız futbolcumuz yoktur. Çünkü yerlerine daha iyilerini alırız'' dedi. 
     
</TEXT>
</DOC>
