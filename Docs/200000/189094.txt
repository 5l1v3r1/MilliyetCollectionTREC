<DOC>
<DOCNO> 189094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo21.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis son anda Kezman'ın kaçırılmasını önledi 
</HEADLINE>
<TEXT>

     Hollanda'nın PSV Eindhoven takımında oynayan yıldız futbolcu Sırp Mateja Kezman'ın kaçırılmak istendiği, ancak polisin zamanında bilgi alarak kaçırılma olayını önlediği bildirildi. 
     Polisten yapılan açıklamada, yıldız futbolcunun geçen hafta sonunda, fidye alabilmek amacıyla kaçırılmasının planlandığı, ancak polisin önceden harekete geçerek bu olayı önlediği belirtildi. 
     Olayla ilgili geçen Pazar günü Arnhem kentinde 59 yaşında bir kişi gözaltına alındı. Bu kişinin daha fazla gözaltında tutulmasını gerektiren belge olmadığı için bugün serbest bırakıldığı bildirildi. 
     Kezman, geçen Cumartesi günü Sırbistan-Karadağ'ın Galler'e karşı oynadığı maçta yer almış ve Pazar günü de Hollanda'ya dönmüştü. 
     PSV'de oynayan Mateja Kezman, ülkenin en önemli yıldız futbolcuları arasında bulunuyor. Kezman, geçen yıl Hollanda'da gol kralı olmuştu. 
     
</TEXT>
</DOC>
