<DOC>
<DOCNO> 167685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur22.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı'ndan protokol tepkisi... 
</HEADLINE>
<TEXT>

     Tarım ve Köyişleri Bakanı Sami Güçlü, Kirazlı Köyü ziyaretindeki törende, protokol için halktan ayrı bir alan oluşturulmasına tepki göstererek, ''Köylüleri karşısına alan adeta ayrım varmış gibi oturan Vali Beyi selamlıyorum, bu ayrımı istemiyorum'' dedi. 
     Erzurum'daki gezi ve incelemelerine devam eden Bakan Güçlü, Uzundere İlçesi'ne bağlı Kirazlı Köyü'nde Tarımsal Kalkınma Kooperatifi'nin açılış törenine katıldı. 
     Törende konuşma yapan Erzurum Valisi Mustafa Malay, kendisinin annesi tarafından bir inekten alınan verimle büyütüldüğünü belirterek, o nedenle hayvancılığın bereketini bildiğini söyledi. 
     Tarım kuruluşlarındaki görevlilerin artık dairelerinde oturmayacaklarını anlatan Vali Malay, köylünün devletin imkanlarını bilmesi gerektiğini söyledi. 
     
     BAKANDAN PROTOKOL AYRIMI TEPKİSİ...- 
     Daha sonra törende konuşan Bakan Güçlü, konuşmasına köylülerle protokolün ayrı ayrı yerlerde oturmasına tepki göstererek, ''Köylüleri karşısına alan ve adeta ayrım varmış gibi oturan Vali Bey'i selamlıyorum, bu ayrımı istemiyorum'' dedi. 
     Bakan Güçlü, sözlerini şöyle sürdürdü 
     ''Gelinen nokta, demokratik sistem bizi birbirimize yaklaştırdı. Halkın arasından çıkan insanlar, bu ülkenin yöneticisi olarak karşınızda tepeden bakmayan, kural getirmeyen, şöyle böyle hareket edeceksiniz demeye ihtiyaç duymayan, hizmeti önemseyen bir anlayışla yanınızda olmalılar. Bu anlayışı hayata geçirebilecek miyiz O da şimdi karşınızda oturan insanlara bağlı. Eğer o insanlar bu anlayışı hayata geçiremezse onları değiştirin. Geçirirlerse başınızın tacı yapın.'' Bakan Güçlü'nün, protokolde oturan bürokrasinin köylü vatandaşların aralarında oturmalarını istemesi üzerine, Vali Malay ve beraberindekiler de yerlerini değiştirerek, vatandaşlarla birlikte oturdular. 
     Konuşmasında tarım ve hayvancılık konusuna da değinen Bakan Güçlü, Türkiye'de özellikle 1950 ila 1960 ve 1983 ila 1988 arasında önemli gelişmelerin katedildiğini belirterek, 2003 yılı ve daha sonrasının da hayvancılık açısından böyle olmasını temenni ettiğini söyledi. 
     
</TEXT>
</DOC>
