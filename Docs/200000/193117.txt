<DOC>
<DOCNO> 193117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur16.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ''imam hatip'' düzenlemesinde ısrarlı Geri adım atmadık 
</HEADLINE>
<TEXT>

     AKP Grup Başkanvekili Salih Kapusuz, imam hatip lisesi öğrencilerine her türlü üniversitenin yolunu açacak düzenlemenin bu yılki sınava yansıtılabileceğini söyledi. 
     Kapusuz, gazetecilerle sohbet toplantısında, "ÖSYM'nin bakanın yazısına karşılık yaptığı açıklamada, Bundan sonraki yapılacak yasal düzenlemeler veya yargı kararları kitapçığa yansıtılabilir' deniliyor. Kitapçığın kapak sayfasına, yapılacak düzenlemenin yansıtılabileceği bir hatırlatma notu olarak konulacak. Öğrenciler ilk başvurularını 1-15 Aralık tarihleri arasında yapacak. Ancak hazirana kadar her türlü düzenleme, değişiklik mümkün. Bu tür hatırlatma notları her zaman konuluyor" diye konuştu. 
     Adalete, hakkaniyete, hukuka ve demokrasiye uygun bir YÖK Yasası değişikliğinin yapılacağını vurgulayan Kapusuz, "Bu, doğru olandır ve kamuoyunun beklediği bir şeydir" dedi. 
     
     Geri adım yok 

     Her şeyin kavgayla başarılamayacağını, bazı şeylerin uzlaşma yolu ile de başarılabileceğini ortaya koyacaklarını bildiren kapusuz, "Her savaşın sonunda mutlaka masaya oturulur. Biz kavga değil, anlaşma yapacağız. Kimse bizi geri adım atmak, çekingen davranmak kategorisine koymasın" diye konuştu. 
     YÖK Yasası'nda yapılacak değişiklik için hükümetin YÖK'ten bir komisyon ile çalışmalarını sürdürdüğünü ifade eden Kapusuz, şunları söyledi 
     "Savsaklanmadan hızla bitirilmesini bekliyoruz. Bu düzenlemeyi yapacağımızı seçimlerden önce ilan ettik. Acil Eylem Planı gereği, bu yıl içinde bu düzenlemeyi yapacağız. Önyargılı davranan birtakım şahıslar bunu sabote etmeye çalışıyor. Buna kimsenin gücü yetmez. YÖK ile ilgili çalışma yıl sonuna kadar bitirilecek." 
     
</TEXT>
</DOC>
