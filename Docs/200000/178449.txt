<DOC>
<DOCNO> 178449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko09.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanımındaki artış sürüyor... 
</HEADLINE>
<TEXT>

     Devlet İstatistik Enstitüsü DİE , İmalat sanayiinde Nisan-Mayıs-Haziran aylarını içeren yılın ikinci döneminde, üretim değeri ağırlıklı kapasite kullanımının yüzde 78 seviyesinde gerçekleştiğini açıkladı. 
     İmalat sanayiinde kapasite kullanımı, geçen yılın aynı döneminde yüzde 75.9 olmuştu. 
     DİE'nin, 2 bin 223 işyerinde yaptığı, ''Üç Aylık İmalat Sanayi Eğilim Anketi''ne göre, bu yılın 2. döneminde işletmelerin tam kapasiteyle çalışamama nedenleri arasında yüzde 58.7'lik oran ile iç pazarda talep yetersizliği ilk sırada yer aldı. 
     Söz konusu dönemde, tam kapasite ile çalışamama nedenlerinden dış pazarda talep yetersizliği yüzde 14.3 ile ikinci, yerli mallarda hammadde yetersizliği yüzde 3.4 ile üçüncü oldu. Bu nedenleri 2. dönemde, yüzde 3.3 ile mali imkansızlık, yüzde 1.8 ile işçilerle ilgili meseleler, yüzde 1.4 ile ithal mallarda hammadde yetersizliği ve yüzde 1.2 ile de enerji yetersizliği izledi. 
     Veriler incelendiğinde, bu yılın 2. döneminde ana sektörler itibarıyla en fazla kapasite kullanımı, yüzde 93.3 ile radyo, tv, haberleşme cihazları imalatı, yüzde 89.6 ile tıbbi, optik-hassas aletler imalatı ve yüzde 85.8 ile de giyim eşyası imalatı sektörlerinde görüldü. 
     
     2003 YILI 3. DÖNEM BEKLENTİSİ 
     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda bu yılın 3. dönem Temmuz-Ağustos-Eylül beklentileri ile ilgili bir değerlendirme de yaptı. 
     Yapılan değerlendirmeye göre, 3. dönemde üretimde, işyerlerinin yüzde 63'ü artış, yüzde 13.4'ü ise azalış bekliyor. 
     Söz konusu dönemde yurtiçi satışlarda ise aynı işyerlerinin yüzde 55.9'u artış, yüzde 16'sı azalış, satış fiyatlarında yüzde 33.3'ü artış, yüzde 4.5'i ise azalış beklentisi içinde bulunuyor. 
     Hammadde fiyatları konusunda da işyerlerinin yüzde 38.1'i artış, yüzde 5.8'i azalış olacağı görüşünü belirtti. 
     
</TEXT>
</DOC>
