<DOC>
<DOCNO> 197021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun24.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Blair'in kır evine konuk oldu... 
</HEADLINE>
<TEXT>

     ABD Başkanı George Bush ve eşi Laura, İngiltere Başbakanı Tony Blair ve eşi Cherie tarafından, Sedgefield kasabasındaki kır evinde ağırlanıyor. 
     Londra'dan ayrıldıktan sonra Blair'in evinin bulunduğu Trimdon bölgesine giden Bush çiftini, evin yakınındaki açık alanda Blair çifti karşıladı. 
     Bush'un gelişi sırasında Blair'in evinin bulunduğu alana 5 helikopter indirilerek muhtemel bir saldırıya karşı şaşırtma taktiği uygulandı. Karşılama sırasında Blair'in eşi Cherie'nin baston kullandığı dikkat çekti. Bayan Blair'in bileğini incittiği için baston kullandığı belirtiliyor. 
     Başkan Bush, kendisine ''Hoş geldiniz'' diyen Blair'lerin komşularıyla sohbet ederek fotoğraf çektirdi. 
     İki lider, bir süre baş başa sohbet ettikten sonra öğlen yemeği için Sedgefield merkezindeki bir ''pub''a gidecek. 
     Bush ve Blair'i, Sedgefield merkezine götürecek konvoyun aynı tipte 7 Cadillac marka otomobil ve çok sayıdaki koruma aracından oluşacağı belirtiliyor. 
     Öte yandan, İngiltere'deki haber kanalları, güvenlik güçlerinin dünden uygulamaya başlattıkları bazı güvenlik önlemleriyle açıkça dalga geçiyor. Polisin en küçük çalılıkların altını bile dikkatle incelemesi SKY TV kanalında alay konusu edilirken, bir yorumcu Bush'un ziyareti sırasında uygulanan önlemlerin ekonomik boyutunun bir ''felakete'' doğru gitmekte olduğunu söyledi. 
     Sedgefield merkezinde düzenlenen gösterilerde, küçük bir topluluk Bush'a ''Hoş geldin'' derken, bine yakın kişi ABD Başkanı'nı ''dünya barışının önündeki bir numaralı engel'' olarak niteledi. 65 yıldır İşçi Partisi'ni desteklediğini belirten yaşlı bir gösterici, TV kanallarının, ''Neden Bush'a karşısınız '' sorusunu, ''Çünkü haksız bir savaş yapıyor. Çünkü insanlığı büyük tehlikelere sürüklüyor'' diye yanıtladı. 
     
</TEXT>
</DOC>
