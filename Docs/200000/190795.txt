<DOC>
<DOCNO> 190795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo40.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kallon'a maça çıkmak yasaklandı 
</HEADLINE>
<TEXT>

     İtalya Futbol Federasyonu Disiplin Kurulu, ihtiyati tedbir yoluna başvurarak dopingli çıkan FC Interli Muhammed Kallon'un maçlara çıkmasını yasakladı. 
     İtalya Milli Olimpiyat Komitesi, Udinese-FC Inter lig maçında Sierra Leoneli forvetten alınan kan örneğinde, ''nandrolone'' bulunduğunu açıklamıştı. Kallon hakkındaki bu doping iddiasına itiraz eden FC Inter, tahlilin yeniden yapılmasını istedi. Kallon'a verilecek cezanın kesinleşmesi için FC Inter'in itirazının da değerlendirilmesi gerekiyor. Doping yapan oyunculara verilen ceza 6 ay ila 2 yıl arasında değişebiliyor. 
     Ancak İtalya Futbol Federasyonu, Kallon konusunda ihtiyati tedbir yoluna başvurmayı yeğledi. Dolayısıyla Kallon, doping iddiasına ilişkin FC Inter'in itirazı değerlendirilip sonuca bağlanacacağı süre içinde de forma giyemeyecek. 
     
</TEXT>
</DOC>
