<DOC>
<DOCNO> 163598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/siyaset/asiy.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'nın sekreteri sivil olacak 
</HEADLINE>
<TEXT>
7. pakette tarihi adım 
Hükümet, kritik siyasi kriterlerin bulunacağı 7. Uyum Paketi'nde askeri bütçelerin siyasi otorite tarafından belirlenmesini de planlıyor 
     SERPİL ÇEVİKCAN 

     Türk devlet sistemine 1961 Anayasası ile giren ve etkinliği 1982 Anayasası ile artırılan Milli Güvenlik Kurulu MGK Genel Sekreterliği konusunda tarihi bir adım atılıyor. 
     Demokratikleşme konusunda önemli düzenlemeler içeren 6. Uyum Paketi'ni TBMM'ye gönderen hükümet, kritik siyasi kriterlerin 7. pakette yer alması için düğmeye bastı. "Sivilleşme" başlığı altında 7. pakette yer alma olasılığı en yüksek düzenlemelerin başında MGK'ya sivil genel sekreter atanmasının geldiği öğrenildi. 
     Hükümet, 7. paketin hazırlanmasında Türkiye'ye en fazla eleştiri yöneltilen konulara öncelik vermeyi hedefledi. "Devlet organlarının sivil siyasi otoritenin kontrolü altında olmasına" ilişkin kriterlere uygun olarak 7. pakette MGK Genel Sekreteri'nin sivil bir kişi olması ve askeri bütçelerin siyasi otorite tarafından belirlenmesi konularının yer almasına ilişkin teknik çalışmalar başlatıldı. 
     Bu amaçla yapılan çalışmalarla ortaya çıkan görüşler ve gerekçeler şöyle 
     1- SİVİL GENEL SEKRETER MGK Genel Sekreteri'nin sivil olabileceği görüşü hakim. Bu konuda MİT'e ilişkin geçmişteki değişiklik de örnek veriliyor. Stratejik bir güvenlik ve istihbarat kurumu olan MİT'in başkanının asker olması uygulamasına son verilmesi ve bir sivilin atanmasının ardından uygulamada hiçbir aksaklık yaşanmadığına vurgu yapılıyor. Aynı uygulamanın MGK Genel Sekreterliği'nde de yapılabileceği görüşü savunuluyor. Bu görevin birinci derecede sivil bir devlet memuru tarafından örneğin büyükelçi, vali, müsteşar yürütülebileceği formülü üzerinde çalışılıyor. Mevcut durumda MGK Genel Sekreterliği'nin Genelkurmay'a bağlı olmadığı, idari olarak Başbakan'a bağlı olarak çalıştığı ve sivil kadrolar istihdam ettiği gözönünde bulunduruluyor. 
     2- BÜTÇELEME Türkiye'ye yöneltilen eleştirilerden bir diğeri de MGK dahil, askeri bütçelerin fiilen askerler tarafından yapıldığı, sivil otoritenin bütçeleme sürecinde sadece formaliteleri yerine getiren bir konumda olduğuydu. Bu çerçevede askeri bütçelerin hazırlanmasında sivil otoritenin etkinliğini artırmak üzere MGK Genel Sekreterliği Yasası'nda değişiklik yapılması eğilimi güçlendi. 
     3- GENELKURMAY BAŞBAKANLIK'TA Genelkurmay Başkanlığı'nın MSB'ye bağlanması gerektiği yolundaki eleştirilerin geçerli olmadığı görüşü ağırlık kazandı. AB ülkelerinde de farklı uygulamalar bulunduğuna dikkat çekildi. Her ülkenin kendi gelenekleri ve özel koşullarına göre bir düzenleme yaptığı ve tek tip bir uygulama bulunmadığı kaydedildi. Türkiye'nin koşulları dikkate alındığında, Genelkurmay Başkanlığı'nın Başbakan'a bağlı olmasının demokratik düzen ve sivil otoritenin üstünlüğü bakımından bir sakınca yaratmadığı belirtilerek, Başbakan'ın da seçilmiş bir kişi olduğu ve Genelkurmay Başkanlığı dışında MİT ve MGK Genel Sekreterliği gibi kurumların da doğrudan Başbakan'a bağlı olduğu anımsatıldı. AB'nin demokratik yapı bakımından örnek gösterdiği Finlandiya'da Genelkurmay Başkanı'nın doğrudan devlet başkanına bağlı olduğu belirtildi. 
     4- PROPAGANDA Kürtçe propaganda yapılmasına izin verilmesi konusunun 7. pakette yer alması olasılığının zayıf olduğu kaydedildi. 
     
Genel Sekreter'in yetkileri...Cumhurbaşkanı ve Başbakan adına görev yapıyor 
     2945 sayılı Milli Güvenlik Kurulu Genel Sekreterliği Yasası'na göre Genel Sekreteri, orgeneral oramiral rütbesinde silahlı kuvvetler mensupları arasından Genelkurmay Başkanı'nın inhası, Başbakan'ın teklifi üzerine Bakanlar Kurulu kararı ile atanıyor. 
     MGK Genel Sekreterliği'nin bazı görevleri şunlar 

</TEXT>
</DOC>
