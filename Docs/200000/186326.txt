<DOC>
<DOCNO> 186326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/dunya/dun02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, kaçırılan yolcu uçaklarını düşürecek 
</HEADLINE>
<TEXT>

   ABD ordusunun aldığı bu kararın ardından Amerikalılara güvence verildi Merak etmeyin uçağınız asla yanlışlıkla vurulmayacak 
      DIŞ HABERLER SERVİSİ 

   
   Amerikan ordusunun, 11 Eylül saldırılarında olduğu gibi, teröristlerce kaçırılıp ABD içindeki hedefleri vurmaya yönelen yolcu uçaklarını havadayken düşürme kararı aldığı ortaya çıktı. MSNBC'nin haberine göre, 11 Eylül saldırıları sonrasında ABD ordusu tarafından oluşturulan Orgeneral Ralph E. Eberhart yönetimindeki Kuzey Komutanlığı'na Northern Command , bu tip saldırılara karşı durma görevi verildi. 
   General Eberhart, yaptığı açıklamada, ABD hava sahasının güvenli bir hale getirilmesi için alınan karar çerçevesinde, haftada 2 kez teröristlerin eline geçebilecek yolcu uçaklarını düşürme eğitimi yaptıklarını bildirdi. Komutan, bunun bir felaket senaryosu olduğunu ancak her ihtimale karşı hazırlıklı olmaları gerektiğini ifade etti. 
   Herhangi bir kaza kurşununa ya da hatalı alarma meydan vermemek için ateş emri verilmesine yönelik prosedürle ilgili çok sıkı güvenlik önlemleri aldıklarını belirten General, pilot, hava savunma ve öteki destek birliklerinin de haftada 4 kez eğitildiklerini söyledi. 
   General Eberhart, "Öyle bir şifreleme ve emri kontrol etme mekanizması geliştirdik ki, teröristlerin bir radyo istasyonunu ele geçirerek pilotlara, 'Ben Başkomutanınız ABD Başkanı. Şu uçağı vurmanızı emrediyorum' şeklinde sahte emir vermesi mümkün olmayacak" dedi. Halen yolculuklarında hava yolunu kullanan Amerikalılara güvence veren Komutan, "Merak etmeyin uçağınız asla yanlışlıkla vurulmayacak" diye konuştu. General Eberhart'ın verdiği bilgilere göre, Kuzey Komutanlığı bünyesinde görev alan asker ve öteki personel çok sıkı bir şekilde psikolojik testlerden geçiriliyor. Bu personele, felaket senaryosunun gerçekleşmesi durumunda verilecek "sivil uçakları vurun" emrini duraksamadan yerine getirebilecek ruhsal özellikler kazandırılıyor. 
   
</TEXT>
</DOC>
