<DOC>
<DOCNO> 169858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur30.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetikçiden tüyler ürperten itiraf "50 milyona öldürdüm" 
</HEADLINE>
<TEXT>

     Adana Barosu avukatlarından Mehmet Sayıs'ı tabancayla öldürdüğü iddiasıyla aranan sanık yakalandı. Sanığın, ifadesinde, cinayeti 50 milyon lira karşılığında işlediğini itiraf ettiği belirtildi. 
     Adana Emniyet Müdürlüğü yetkililerinden alınan bilgiye göre, 1 Temmuz tarihinde Beyazevler Mahallesi 16. Sokak'ta, arabasına bineceği sırada tabancayla vurularak ağır yaralanan ve kaldırıldığı hastanede ölen Avukat Mehmet Sayıs'ın katil zanlısı olduğu iddiasıyla aranan K.E. 17 , yakalandı. 
     Şehir içinde gezdiği 01 KE 706 plakalı otomobilin benzininin bitmesi sonucu yakalanan sanığın ifadesinde, cinayeti azmettirici Cengiz İ.'nin verdiği 50 milyon lira karşılığında gerçekleştirdiğini itiraf ettiği belirtildi. 
     Adam yaralama ve hırsızlık gibi suçlardan sabıkalı K.E'nin, ifadesinde, Cengiz İ. ve avukat Mehmet Sayıs'ın arasında alacak meselesi bulunduğunu belirterek, şu bilgileri verdiği açıklandı 
     ''Cengiz İ.'yi daha önceden tanırdım. Mehmet Sayıs ile ortak olmuş ve kurdukları şirket iflas etmişti. Cengiz İ. 50 bin Euro alacaklı duruma gelmişti. Ayrıca, Cengiz İ, oğlu Cemal İ.'nin uyuşturucu ticareti bağlantılı olarak bir kişiyi öldürmesinden Mehmet Sayıs'ı sorumlu tutuyordu. Bu nedenlerle benden Mehmet Sayıs'ı vurmamı istedi. Olayı gerçekleştirmem halinde ise benim yerime cezaevinde yatacağını söyledi. Ben de bunun üzerine olayı gerçekleştirdim.'' Azmettirici olduğu iddia edilen Cengiz İ. ve Şahin D.'nin yakalanmasına çalışıldığı, Cengiz İ.'nin oğlu Ergin İ.'nin de olaya karıştığı iddiasıyla gözaltına alındığı bildirildi. 
     
</TEXT>
</DOC>
