<DOC>
<DOCNO> 175750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo29.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yarın kaleyi genç Recep koruyacak... 
</HEADLINE>
<TEXT>

     Fenerbahçe, yarın Trabzonspor ile deplasmanda yapacağı lig maçı için Trabzon'a gitti. 
     Sabiha Gökçen Havaalanı'ndan özel uçakla Trabzon'a hareket eden sarı-lacivertliler, zorlu deplasmandan 3 puanla dönmeyi hedefliyor. 
     Ligin ilk haftasında kendi sahasında İstanbulspor'a 3-0 yenilerek şok yaşayan Fenerbahçe, 2. haftada güçlü rakibi Trabzonspor'u yenip, 3 puanla tanışmak istiyor. 
     Havaalanında basın mensuplarının sorularını yanıtlayan Yönetim Kurulu Üyesi Hakan Bilal Kutlualp, zorlu Trabzonspor deplasmanında kazanmak istediklerini belirterek, ''Tel örgülerin olmamasının sorun yaratacağını sanmıyorum. Biz çıkıp yapmamız gerekeni yapacağız'' dedi. 
     Kutlualp, kulübün ve Enke'nin isteği doğrultusunda sözleşmesi feshedilen Alman kaleci için herhangi bir tazminat ödemelerinin söz konusu olmadığını söyledi. 
     Tuncay ise tel örgüleri kaldıran Trabzonspor'u kutladığını ifade ederek, şöyle konuştu 
     ''Tel örgülerin Türkiye'nin her yerinde kaldırılması gerekiyor. Enke'nin ayrılmasının ardından Recep kaleyi yarın çok iyi şekilde koruyacaktır. Galip gelip, İstanbulspor yenilgisinin şokunu üzerimizden atmak istiyoruz.'' Fenerbahçe kafilesinde Kulüp Başkanı Aziz Yıldırım ve bazı yöneticiler de yer aldı. 
     Bu arada sarı-lacivertliler, öğle saatlerinde Samandıra Tesisleri'nde basına kapalı yaptıkları antrenmanla Trabzonspor maçının hazırlıklarını tamamladı. 
     
     KALEYİ RECEP KORUYACAK 
     Alman kaleci Robert Enke'nin sözleşmesinin karşılıklı olarak feshedilmesinin ardından Trabzonspor maçında Fenerbahçe'nin kalesini genç Recep koruyacak. 
     Burnundan ameliyat olan Volkan'ın yokluğunda yarınki maçta Recep'in yedeği PAF takımı kalecisi Bekir olacak. 
     Sarı-lacivertlerde cezalı olan futbolcular Fatih ve Erhan'ın yanı sıra, sakatlıkları süren Volkan ve Ali Güneş, Trabzonspor maçının kadrosuna alınmadı. 
     
     MUHTEMEL 11 
     Fenerbahçe'nin yarınki Trabzonspor maçına şu ilk 11 ile çıkması bekleniyor 
     Recep, Kemal, Luciano, Ümit, Mahmut Hanefi, Aurelio, Yusuf, Selçuk, Tuncay, Van Hooijdonk, Serhat. 
     Hüseyin Avni Aker Stadı'nda saat 20.00'de başlayacak ve Digitürk Lig TV'den naklen yayınlanacak karşılaşmayı hakem Bülent Uzun yönetecek. 
     
     ENKE, İSTANBUL'DAN AYRILIYOR 
     Fenerbahçe ile sözleşmesini karşılıklı olarak fesheden Alman kaleci Robert Enke, İstanbul'dan ayrılıyor. 
     Akşam saatlerinde İspanya'ya gidecek olan Enke'nin, öğlen geldiği Atatürk Havalimanı'nda uçağın kalkmasını beklerken oldukça üzgün olduğu gözlendi. 
     Alman kaleci, havalimanında herhangi bir açıklama yapmazken, Fenerbahçe Kulübü'nden Enke'yi uğurlamaya kimsenin gelmemesi dikkat çekti. 
     Sarı-lacivertli takımla çıktığı ilk resmi maçta İstanbulspor'dan 3 gol yiyerek, taraftarların öfkesini çeken Enke, Trabzonspor maçı kadrosuna alınmamış ve sözleşmesi dün akşam karşılıklı olarak feshedilmişti. 
     
</TEXT>
</DOC>
