<DOC>
<DOCNO> 196311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun09.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin en çok kazandıran meslekleri... 
</HEADLINE>
<TEXT>

     ABD'nin en çok kazandıran meslekleri sıralamasında, ilk 10'da fon yöneticilerinin yanı sıra havaalanı hamalları ve düğün fotoğrafçıları da bulunuyor. 
     ABD'de bir filmden 20 milyon dolar ya da bir sezon tv dizisinden 10 milyon dolar kazanan Hollywood yıldızları bulunsa da bunlar kişisel başarı olarak kabul ediliyor. 
     Çok kazanan her bir aktör ve aktrise karşılık önemsiz bir film ya da yerel tiyatroda küçük bir rol kapmak için binlercesi bekleme listesinde bulunuyor. 
     ABD'de uygun işe uygun ücret araştırması yapan web sitesi Salary.com'ın tespitine göre, ülkede en çok fon yöneticileri kazanıyor. 
     Sıradan bir fon yöneticisi yılda 500 bin ila 1 milyon dolar kazanırken, ABD'nin önde gelen fon yöneticisi şirketlerinden Putnam'ın eski İcra Kurulu Başkanı Lawrence J. Lasser'in 5 yılda 163 milyon dolar kazandığı belirtiliyor. 
     Uzun süreli anlaşma imzalayan profesyonel sporcular da listede 2'nci sırada bulunuyor. NBA oyuncusu Shawn Kemp 6.1 sayı ve 3.8 ribaund ortalamasıyla oynamasına karşın yılda 10 milyon dolar kazanıyor. 
     Listenin 3'üncüsü de, düşük performanslı şirketlerin başkanları. ABD'de yapılan araştırmada, az karlı şirketlerin İcra Kurulu Başkanları CEO'ları en fazla kazanan şirket başkanlarını oluşturuyor. 
     Listenin devamı şöyle 
     4- Ortodontistler. ABD'de haftada 35 saat çalışan ortodontist yılda ortalama 350 bin dolar kazanıyor. 
     5- Özel konuşma yapan ünlüler ve eski siyasetçiler. Eski Başkan Ronald Reagan 1989'da 2 konuşma için Japon işadamlarından 2 milyon dolar alırken, Bill Clinton geçen yıl 60 konuşma karşılığında 9.5 milyon dolar kazandı. Clinton kazancının büyük bölümünü hayır kurumlarına ve başkanlık kütüphanesine bağışladı. 
     6- Lüks ev pazarlayan emlakçılar. Sıradan emlakçının yılda ortalama 60 bin dolar kazandığı ABD'de lüks malikane pazarlayan emlakçıların yıllık kazançları daha az bir çabayla 200 bin doları aşıyor. 
     7- Havaalanı hamalları. ABD'de havaalanlarında günde 300 dolar bahşiş alan hamalların yıllık kazancı 100 bin dolara yaklaşıyor. 
     8- Batı Kıyısı liman işçileri. ABD'nin batı kıyısındaki limanlarda çalışan işçiler sendikaları sayesinde doğudaki meslektaşlarının 2 katından fazla kazanıyor. Batı kıyısı dok işçileri gelecek yıl ortalama 112 bin dolar alacaklar. 
     9- Büyük havayolu şirketlerinin pilotları. Tecrübeli pilotların yılda 250 bin dolara kadar kazandıkları ABD'de, küçük havayollarında çalışan aynı deneyime sahip pilot yüzde 40 daha az maaş alıyor. 
     10- Düğün fotoğrafçıları. ABD'de bir fotoğrafçı bir düğünden ortalama 1900 dolar kazanırken, bazıları bir günlük çekim için 2500 ila 5000 dolar talep ediyorlar. Fotoğrafçılar, Time ya da National Geographic gibi ünlü bir dergide çalışmadan önce düğün fotoğrafı çekerek para kazanmayı tercih ediyorlar. 
     
</TEXT>
</DOC>
