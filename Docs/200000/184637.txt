<DOC>
<DOCNO> 184637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur21.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların kalbi ''alarm'' veriyor.. 
</HEADLINE>
<TEXT>

     Türk Kalp Vakfı Başkanı Çetin Yıldırımakın, Dünya Kalp Federasyonu'nun yaptığı çalışmaya göre, dünyada her yıl 8 milyonu aşkın insanın kalp ve damar hastalıklarından öldüğünü, bunların da yüzde 55'ini kadınların oluşturduğunu bildirdi. 
     Federasyon tarafından bu yılki teması ''Kadınlarda Kalp Sağlığı'' olarak belirlenen ''28 Eylül Dünya Kalp Günü'' nedeniyle, Türk Kalp Vakfı'nca Swissotel'de basın toplantısı düzenlendi. 
     Burada konuşan Yıldırımakın, toplum için en önemli gücü oluşturan kadınların kalplerinin ''alarm'' verdiğini vurgulayarak şöyle dedi. 
     ''Hanımlar aman kalbinize dikkat... Dünyanın dört bir köşesindeki hanımların kalbi, erkeklere göre daha büyük risk altında. Dünya Kalp Federasyonu'nun yaptığı resmi çalışmaya göre, dünyada her yıl 8 milyonun üzerinde insan kalp ve damar hastalıklarından ölüyor. Ölenlerin yüzde 55'ini ise kadınlar oluşturuyor.'' Kadınların daha önceki korkulu rüyasının meme kanseri olduğunu ve bunun ölüm nedenleri arasında ilk sırada yer aldığını hatırlatan Yıldırımakın, ''Ancak kalp hastalıkları ve inme birinci sıraya yerleşti. Meme kanserinin neden olduğu ölümlerden 18 kat daha fazla kadın, kalp ve damar hastalıkları ile felçten ölüyor'' diye konuştu. 
     Yıldırımakın, yapılan çalışmalara göre 2030 yılına kadar bu tehlikenin devam edeceğini ve hastalıkta azalma olmayacağını kaydederek, ''Kalp ve damar hastalıkları Türkiye'nin de en büyük meselesidir. Çünkü nüfusun yüzde 12'sini ilgilendirmektedir'' dedi. 
     
     SPOR, SPOR, SPOR... 

     Prof. Dr. Muharrem Coşkun da, her 3 kadından 1'inin hayatını kalp ve damar hastalıkları nedeniyle kaybettiğine işaret etti. 
     Kadınlarda felce de dikkat çeken Prof. Dr. Coşkun, bu hastalıktan ölüm oranının erkeklerde yüzde 8.4, kadınlarda ise yüzde 11 olduğunu söyledi. 
     Kalp ve damar hastalıklarında risk faktörlerini ''diyabet, sigara, yüksek tansiyon, kötü huylu kolesterol, obezite ve hareketsiz yaşam'' olarak sıralayan Prof. Dr. Coşkun, kadınların ilk kalp krizinde hayatını kaybetme ihtimalinin de daha yüksek olduğunu bildirdi. 
     Prof. Dr. Coşkun, hastalıktan korunma önerilerini ''Sigarayı bırakma, tansiyonu kontrol ettirme, kilo verip dengeli beslenme, kötü huylu kolesterolü düşürüp iyi huylu olanı yükseltme, stres azaltıcı egzersiz, yoga ve meditasyon gibi faaliyetler yapma'' şeklinde sıraladı. 
     Gençlik ve Spor İstanbul İl Müdürü Tamer Taşpınar da, gün dolayısıyla spor ağırlıklı etkinlikler düzenlediklerini belirterek, herkesi spor yapmaya çağırdı. 
     Sporu sağlıktan, sağlığı da spordan ayırmanın mümkün olamayacağını vurgulayan Taşpınar, ''Hanımlar üzülmeyin, her şeyin bir ilacı vardır. Gelin spor yapalım'' dedi. 
     Küresel sponsoru AstraZeneca olan Dünya Kalp Günü dolayısıyla, önümüzdeki Pazar günü ''Süreyya Ayhan Bayanlar Koşusu'' düzenlenecek. Ayrıca, yürüyüşler ile Gülhane Parkı'nda halka açık kolesterol ve şeker taraması yapılacak. 
     Bu arada toplantıya katılan Türk Kalp Vakfı üyesi ve 8. Cumhurbaşkanı Turgut Özal'ın eşi Semra Özal, basın mensuplarının sorusu üzerine, sağlıklı yaşam için bol sebze, tavuk ve balık yediğini, kırmızı etten uzak durduğunu ve her gün yüzdüğünü söyledi. 
     
</TEXT>
</DOC>
