<DOC>
<DOCNO> 196482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/siyaset/siy07.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmet Çetin'e Kabil görevi 
</HEADLINE>
<TEXT>

   Eski TBMM Başkanı ve Dışişleri Bakanı Çetin, NATO'nun "Afganistan'daki en üst düzey sivil yöneticisi" oluyor 
      YASEMİN ÇONGAR Washington 

   
   Afganistan'daki Uluslararası Güvenlik Gücü'nün ISAF komutasını birkaç ay önce üstlenen NATO, eski TBMM Başkanı ve Dışişleri Bakanı Hikmet Çetin'i Kabil'de önemli bir göreve atamaya hazırlanıyor. 
   Milliyet'in ABD diplomatik kaynaklarından edindiği bilgiye göre, NATO Genel Sekreteri Lord Robertson, bugün Kuzey Atlantik Konseyi'nde açıklayacağı bir kararla, Çetin'i "NATO'nun Afganistan'daki En üst Düzey Sivil Yöneticisi" olarak görevlendirecek. 
   
   Bush'tan destek 
   Amerikan kaynaklarına göre, Bush yönetiminin desteğiyle alınan bu karar, NATO'nun Afganistan operasyonuna sadece askeri alanda değil, siyasi ve idari alanda da ağırlığını koyma stratejisinin bir parçası. 
   ISAF'ın komutasını, ağustos ayında Almanya ve Hollanda'dan devralan NATO'nun, Afganistan'daki sivil yöneticisi olarak Çetin'i seçmesi ise, Amerikan kaynaklarına göre, "Türkiye'nin ISAF bünyesindeki olumlu hizmeti ve müslüman bir NATO ülkesi olarak Afganistan'daki ortamı iyi kavramasının yanı sıra, Çetin'in uluslararası saygınlığından da kaynaklandı." 
   ABD'li bir yetkili Çetin'i, Milliyet'e, "Washington'ın yanı sıra birçok diğer NATO başkentinde de, yetenekleri, siyasi deneyimi ve sağduyusu ile tanınan bir lider" olarak tanımladı. 
   
   
</TEXT>
</DOC>
