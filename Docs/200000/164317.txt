<DOC>
<DOCNO> 164317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/civaoglu.html </URL>
<DATE> 2003/06/20/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
MR ve MS 
</HEADLINE>
<TEXT>

     - Dışarıda... 
     AB ile tam üyelik görüşme tarihi. 
     Kıbrıs'ın AB'ye üyeliği. 
     IMF ile yeni anlaşma. 
     Irak harekatı eşiğinde ABD ile ilişkiler. 
     - İçeride... 
     Seçim sonuçlarının sindirilmesi ötesinde, Genel Başkan R. T. Erdoğan'ın parlamento dışında kalışı, Abdullah Gül'ün başbakanlığı, Erdoğan için Anayasa değişikliği ve ara seçimle parlamento kapılarının açılışı, başbakanlıkta devir teslim. 
     Türbanlılardan, YÖK'e AKP'nin sözlerini ıskalaması, kadrolaşma kuşkuları, askerle sürtüşmeler... 
     "Bir numara" tereddütleri yaşanan AKP'nin ilk aylarında bu denli sorunların üstesinden gelindiği söylenemez. 
     Hele tezkere oylamalarında tökezlemesi, ABD ile ilişkilere buz kestirmesi, Irak savaşı için kararsızlığı, grafiğini inişe geçirmişti. 
     
Dibe vurmadan      Ancak iniş, dibe vurmadan, daha yukarılarda yataya geçti... Ve "U" harfi çizerek yükselişte. 
     Bunun nedenleri de şöyle sıralanabilir 
     - Ekonomi iyileşmekte. İşaretler genelde olumlu. Muhalefetin ağır topu Kemal Derviş bile bu görüşte. 
     Ama rehavete girilmesin. IMF ile hala anlaşma olmadı. IMF serbest bırakması gereken kredi dilimini hala bekletiyor. Hükümetin yapısal değişimleri yapmakta gecikmesi bunun nedeni. Hükümetin, o beklentileri yerine getirecek yerde "IMF'den önümüzdeki yıl kurtulacağız" söylemleri, beklentileri olumsuza çevirebilir. Eurobond'larda dünkü fiyat düşüşleri bir "uyandırma mesajı" olarak algılanmalı. 
     - Hükümet yolsuzlukların ve tabu isimlerin üzerine gidiyor. Daha önceki hükümetlerin ürkek ve suya sabuna dokunmaz tutumlarından çok farklı bir çizgide. 
     Toplumda "böyle gelmiş ama böyle gitmeyecek" umudu uyandı. 
     Ancak... Bu görüntünün cilası çiziklerle yıpranabilir. AKP, milletvekili dokunulmazlığını, sadece siyasetle sınırlamak için verdiği sözü tutmazsa ve "vaadini tut" çağrılarından yan çizerse "yolsuzlukla mücadelede" nalıncı keseri gibi görülür. 
     
Son vagonu yakalamak      AKP'nin puanları için sıralamaya devam... 
     - AKP, hükümet oluşunun ilk aylarında askerle ilişkilerinde gerginlikler nedeniyle üzerine gölgeler düşürmüştü. Kamuoyu yoklamalarında en güvenilen kurum askerdir. 
     Ancak... 
     Son haftalarda, Erdoğan, Gül ve AKP kurmayları asker için özenli ifadeler kullanıyorlar. Öte yandan AB'ye tam üyelik için paketler hazırlanırken AKP yönetimi, ihtilal dönemlerinden kalan hükümleri, uygulamaları yeniden düzenliyor. 
     Özen ile kararlılık arasındaki denge, halktan destek görüyor. 
     Erdoğan ve Gül'ün asker için polemiklere tavır koymaları, partide asker üzerinden kolay kahramanlık yapmak isteyenleri susturmaları, özellikle 7. pakette yer alacak bazı duyrlı düzenlemelere altyapı hazırlamakta. 
     - AKP, uyum yasaları paketleriyle, AB trenini yakalamak çabasında. AB'ye tam üyelikten yana olan toplumun isteği ile örtüşüyor. 
     - Irak savaşı sırasında tereddütler, tezkere hatası nedenleriyle AKP, eleştirilerin hedefi oldu... Kuzeyde Kürt egemenliği için AKP sorgulanıyor. 
     - ABD ile ilişkiler bir ölçüde onarılırsa, "U" dönüşümü sürer. 
     Aksi halde, Kıbrıs'tan, Ermeni kıyım kararına, IMF katkılarına kadar Türkiye sıkıştırıldıkça ekonomiye güven ve AKP puanları gerileme sürecine girer. 
     Sonuç... 
     Yolsuzluk kadar yoksullukla mücadele de önemlidir. 
     İkinci ayak topallarsa, tek ayakla bir yere varılamaz. 
     İşte AKP yönetiminin MR'ı... 
     MR olumlu görünüyor... Kritik yanlışlıklar, görüntüleri çağın hastalığına, "MS" yani beyinsel ve bedensel dağılma, dağıtmaya dönüştürebilir. 
     
     

</TEXT>
</DOC>
