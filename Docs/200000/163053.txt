<DOC>
<DOCNO> 163053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur60.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ablası, eniştesi ve kuzenini öldürdü 
</HEADLINE>
<TEXT>

     Yozgat'ın Yerköy İlçesi'nde bir kişi, ablasını, eniştesini ve amcasının oğlunu öldürüp, yeğenini yaraladıktan sonra intihar girişiminde bulundu. 
     Dün akşam saat 22.00-23.00 sıralarında meydana geldiği anlaşılan olay, Kale Mahallesi'nde oturan Demirtaş ailesinin evlerinin kapısından kan sızdığını gören komşularının, durumu bugün öğle saatlerinde polise bildirmesiyle ortaya çıktı. 
     Olay yerine gelen polislerin yaptığı araştırmaya göre, Hüseyin Bozdağ 25 , amcasının oğlu Hanifi Bozdağ 24 ile ablasının evine gitti. 
     Hüseyin Bozdağ, burada, eniştesi Fatih Demirtaş 22 ve ablası Nükhet Demirtaş 20 ile tartıştı. Tartışmanın kavgaya dönüşmesi üzerine Hüseyin Bozdağ, tabancayla ateş açarak Fatih Demirtaş ve Nükhet Demirtaş ile Hanifi Bozdağ'ı öldürdü, 2 yaşındaki yeğeni Rukiye Demirtaş'ı da ağır yaraladı. Daha sonra Hüseyin Bozdağ, tabancada kalan son kurşunla intihar girişiminde bulundu Hüseyin Bozdağ ile Rukiye Demirtaş, Yozgat Devlet Hastanesi'ndeki ilk müdahaleden sonra Ankara'ya sevk edildi. 
     Bu arada, Hüseyin Bozdağ'ın cebinden, polise yönelik yazılmış bir mektubun çıktığı ve bu mektupta olayın planlanma şekline yer verildiği öğrenildi. 
     Mektuba el koyan Yerköy Savcılığı, soruşturmayı sürdürüyor. 
     
</TEXT>
</DOC>
