<DOC>
<DOCNO> 160190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko11.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon 235 bin esnaf batırıldı 
</HEADLINE>
<TEXT>

     Türkiye Esnaf ve Sanatkarları Konfederasyonu TESK Genel Başkanı Derviş Günday, Türkiye'de son 8 yılda 1 milyon 235 bin esnafın batmadığını, batırıldığını iddia ederek, ''bu acı bir dünya rekorudur'' dedi. 
     Günday, 4 milyon üyesi, seçimle işbaşına gelmiş 42 bin yöneticisiyle Türkiye'nin en büyük ve en örgütlü kuruluşunu olan TESK'i yok sayanların, bunun faturasına katlanacağını ileri sürdü. 
     TESK'in kuruluşunun 50. yılına da rastlayan Başkanlar Kurulu'nda konuşan Günday, ekonominin kritik noktadan çıkamadığını ve işlerin bıçak sırtında yürüdüğünü iddia ederek, son 8 yılda 1 milyon 235 bin esnaf ve sanatkarın işyerini kapattığına işaret etti. 
     Bu rakamın 4 milyon insanın sokağa bırakılması anlamına geldiğini bildiren Günday, ''bu çok acı bir dünya rekorudur. Üstelik onlar batmadı, batırıldı'' dedi. 
     Günday, Cumhuriyet'in kuruluşundan bu yana ilk kez batan işyeri sayısının, açılan işyeri sayısını aştığına dikkat çekerek, şunları kaydetti 
     ''Bu işlerin iyi gitmediğinin en açık işaretidir. 1995 yılında açılan işletme sayısına göre kapanma oranı yüzde 52, 1996'da yüzde 40, 1998'de yüzde 39, 1999'da ise yüzde 38 olan bu oran, 2001'de yüzde 106, 2002'de ise yüzde 112'ye yükselmiştir. Son 2 yılda toplam 242 bin 688 işyeri açılırken, tam 264 bin 599 işyeri maalesef kapanmıştır. 2003 yılına ilişkin ilk tespitlerimiz ise bu olumsuz gidişin sürdüğüne işaret etmektedir. Artık bu gidişe sessiz kalmayacağımızı buradan ilan ediyoruz.'' 
     
     HALK BANKASI'NIN ÖZELLEŞTİRİLMESİ 
     Günday, Halk Bankası'nca esnafa tahsis edilen kredilerin yetersizliği ve faizlerin yüksekliğine de değinerek, Halk Bankası'nın özelleştirilmesi çalışmalarına hız verilmiş olmasının kendilerini kaygılandırdığını kaydetti. 
     Esnaf ve sanatkarların finansman sorununun Avrupa Birliği AB uygulama modelleri de göz önünde bulundurularak, hükümetçe kalıcı bir biçimde çözüme kavuşturulması gerektiğini isteyen Günday, ''6 ayda bir değişen finansman politikaları kesimimizi huzursuz etmektedir. Bu konuda çağdaş modellere dönük kalıcı uygulamaların bir an evvel yürürlüğe konulmasını bekliyoruz. Bu konuda üzerimize düşeni yapmaya hazırız'' diye konuştu. 
     
</TEXT>
</DOC>
