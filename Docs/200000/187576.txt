<DOC>
<DOCNO> 187576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo26.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'dan Fenerbahçe'ye protokol misillemesi... 
</HEADLINE>
<TEXT>

     Konya Gençlik Spor İl Müdürü Fazıl Bayram Hadi, ''Konyasporlu yöneticiler, deplasmanda nasıl karşılanıyorsa, Fenerbahçeli yöneticiler de aynı şekilde karşılanmıştır'' dedi. 
     Hadi, Konyaspor-Fenerbahçe maçında yaşanan protokol tribünü krizi ile ilgili olarak Konya Gençlik Spor İl Müdürlüğü'nde düzenlediği basın toplantısında, maç öncesi yaşanan bazı olayların çarpıtıldığını kaydetti. 
     Bazı gazetelerde Fenerbahçe Başkanı Aziz Yıldırım'ın olaya ilişkin ''Terbiyesizler'' sözünün yansıdığını ifade eden Hadi, ''Böyle bir söz söylenmişse, kötü söz sahibine aittir. Konyasporlu yöneticiler deplasman maçlarında nasıl karşılanıyorsa, Fenerbahçe yöneticileri de aynı şekilde karşılanmıştır. Fenerbahçeli yöneticilere hiç bir terbiyesizlik ve saygısızlık yapılmamıştır'' dedi. 
     Olası kargaşanın önüne geçmek için günler öncesinden çalışmaya başladıklarını, maç öncesi ve sonrası gerekli tüm önlemlerin alındığını belirten Hadi, şunları söyledi 
     ''Fenerbahçeli yöneticilere protokol tribününde 45 kişilik yer ayrıldı. Ancak sadece Başkan Yıldırım'ın VIP'den alınması gerekiyordu. Fenerbahçeli yöneticilerin tamamı bu kapıdan girmek istedi. Bu uygulama, bizim yönetmeliklerimiz gereğidir ve olayda hiç bir kasıt aranmamalıdır. Şükrü Saraçoğlu Stadyumu'nda istediklerini yapabilirler ama gerekli kurallara, Konya'ya gelen her konuk takım gibi Fenerbahçe de uymak zorundadır. Biz, aldığımız terbiye ve saygı neyi gerektiriyorsa onu yaptık.'' Konyaspor-Fenerbahçe maçı öncesi Fenerbahçe Başkanı Aziz Yıldırım ve yöneticiler toplu halde VIP kapısından girmek istemiş, görevlilerin buna izin vermemesi üzerine Yıldırım ve yöneticiler, Basın ve Protokol Giriş Kapısı'ndaki turkinelerden geçerek içeri girmişlerdi. 
     
</TEXT>
</DOC>
