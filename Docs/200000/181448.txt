<DOC>
<DOCNO> 181448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun04.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, kendini kargo ile gönderen genci konuşuyor... 
</HEADLINE>
<TEXT>

     ABD'de tahta bir sandığın içinde kendisini kargo uçağı ile New York'tan Dallas'a göndermeyi başaran genç, taşıma şirketini şok ederken, Federal Soruşturma Bürosu FBI soruşturma başlattı. 
     Dallas Morning News gazetesinin haberine göre, New York'lu Charles McKinley 25 , içine gizlendiği bir tahta sandıkla kendisini kargoya vererek ailesinin Dallas'ın DeSoto kasabasında bulunan evine ulaşmayı başardı. 
     Çılgın genç, saatler süren yolculuktan sonra ailesinin evinin önüne gelince içinde bulunduğu tahta sandığı metal bir keskiyle açtı ve kendisini teslim eden kargo görevlisinin şaşkın bakışları altında elini sıkarak uzaklaştı. 
     Kargo görevlisinin ihbarı üzerine, en az 12 saati tahta sandığın içinde geçiren McKinley'i tutuklayan Dallas polisi, genç adamı daha sonra serbest bıraktı. 
     FBI ve Ulaştırma Güvenliği İdaresi yetkilileri, Mckinley'nin herhangi bir suçlamayla karşı karşıya kalmayacağını açıklarken, genç adamın gayet sağlıklı bir şekilde New York'tan Dallas'a tahta bir sandık içinde nasıl gelmeyi başardığı konusunda soruşturma başlatacaklarını kaydettiler. 
     Indiana merkezli Kitty Hawk kargo şirketinin çılgın gencin içinde bulunduğu tahta sandığı Boeing 727 tipi bir uçakla önce İndiana eyaletinin Fort Wayne havaalanına, ordan da Dallas Fort Worth havaalanına gönderdiği belirtildi. 
     ABD'de 11 Eylül saldırılarından sonra uçak yolcuları azami güvenlik tedbirleriyle karşı karşıya kalırken, havayolu kargo şirketleri daha az güvenlik önlemiyle yetindiler. 
     
</TEXT>
</DOC>
