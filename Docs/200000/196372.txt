<DOC>
<DOCNO> 196372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları Türkiye'de 
</HEADLINE>
<TEXT>

     Japonya'daki Dünya Kupası'nda 7. olan A Milli Bayan Voleybol Takımı, Türkiye'ye döndü. 
     Atatürk Havalimanı'na gelen Milli Takım kafilesi, Dış Hatlar Terminali'nde milli takım sponsoru ''Orkid'' ve terminalin ''primeclass'' hostesleri tarafından çiçeklerle ve vatandaşların sevgi gösterileriyle karşılandı. 
     Daha sonra buradaki Akfen Konferans Salonu'nda düzenlenen basın toplantısında konuşan Voleybol Federasyonu Başkanı Hüsnü Can, Milli Takım'ın, rakipleri karşısında başarıyla mücadele ederek iyi performans sergilediğini, bundan sonra da başarıların devam edeceğine inandığını söyledi. 
     Can, olimpiyatlara katılmayı her sporcunun isteyeceğini, ancak bunun zorlu bir yol olduğunu ifade ederek, ''Bunu elde etmek için defalarca turnuvalara katılmak ve iyi tecrübe sahibi olmak gerekebilir. Olimpiyatlara katılma başarısını ileri ki zamanlarda elde edeceğimize inanıyorum'' dedi. 
     Voleyboy Milli Takım'ına bazı haksız eleştirilerin yapıldığını kaydeden Can, ''Eleştiriler çağdaş bir spor anlayışıyla yapılmalı. Bizim kovduğumuz ve gittiği Afrika'dan kovulan bazı kişiler bizi eleştiriyor. Afrika'dan gelenler bizi eleştirmeye, akıl vermeye kalkıyor'' diye konuştu. 
     Milli Takım Antrenörü Reşat Yazıcıoğulları da oyuncularının ellerinden gelen gayreti gösterdiğini ve önemli başarılar elde ettiklerini vurgulayarak, ''Türk Milli Voleybol Takımı, katıldığı turnuvadan yüzünün akıyla çıktı'' dedi. 
     Takım kaptanı Özlem Özçelik ise ''Çok zorlu takımlarla mücadele ettik. Amacımız dünyadaki yerimizi görebilmekti. Başarılı olduk. Ayrıca Japonların, diğer takımlardan farklı olarak bize özel bir hayranlıkları vardı. Bu da bizim için gurur ve heyecan vericiydi'' açıklamasını yaptı. 
     
</TEXT>
</DOC>
