<DOC>
<DOCNO> 174150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/spor/spo05.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüleyici Ralli 
</HEADLINE>
<TEXT>

   Önceki yıllarda Master Ralli adıyla düzenlenen ve iki kez Türkiye'den geçen dev organizasyon, yenilenmiş şekliyle bu kez Cross Country Dünya Şampiyonası'nın altıncı ayağı olarak Kapadokya'ya misafir oluyor 
      MOTOR SPORLARI 

   
   Otantik bölge 
   TÜRKİYE, başarılı organizasyonuyla alkış aldığı Antalya'da yapılan Dünya Ralli Şampiyonası'nın ardından bir Dünya Şampiyonası'na daha ev sahipliği yapmaya hazırlanıyor. Farklı coğrafyası ve olağanüstü doğa güzelliğiyle Anadolu'nun en otantik bölgelerinden biri olan Kapadokya, daha önceki yıllarda "Master Ralli" adıyla düzenlenen, bu yıl farklı bir revizyonla start alan Cross Country Dünya Şampiyonası'nın 6. ayağında hız dünyasının ünlü ve şampiyon pilotlarını ağırlayacak. 
   
   Toplam 152 araç 
   TOMSFED Türkiye Otomobil ve Motorsporları Federasyonu ile FFSA Fransa Federasyonu 'nın ortak projesi olarak düzenlenecek yarış, Kapadokya merkez olmak üzere Ürgüp etrafında 3 bin kilometre uzunluğundaki bir parkurda gerçekleştirilecek. FIA Dünya Otomobil Federasyonu ile FİM Dünya Motosiklet Federasyonu 'in kurallarının geçerli olduğu Kapadokya Rallisi'ne 37 motosiklet, 29 otomobil ve 6 kamyonun yanı sıra 80 asistant servis olmak üzere toplam 152 araç katılacak. 
   
   Start Pazartesi 
   TÜRKİYE'nin yanı sıra Fransa, İspanya, Portekiz, Lübnan, Polonya, Almanya, Belçika, Hollanda, Şili, Rusya, Letonya, İsviçre, Uruguay ve Romanya'dan tecrübeli ekiplerin katılacağı dev organizasyonda geçen yılın Dünya Şampiyonu Schlesser'in yanı sıra Kamyon kategorisinin efsane takımı Rus Kamaz da mücadele edecek. Teknoloji harikası araçlar, doğaya karşı mekaniğin gücünü kanıtlamaya çalışacaklar. Nefes kesecek mücadele hafta sonu yapılacak teknik kontrol ve ısınma turlarının ardından Pazartesi günü start alacak. 
   
   Dünya izleyecek 
   TURİZM ve Türkiye'nin tanıtımı açısından da çok büyük önem taşıyan Kapadokya Rallisi Dünya'nın bir çok ülkesinde ekranlara yansıyacak. Ürgüp'teki açılışı dünyanın dört bir yanına naklen yayınlayacak olan Avrupa'nın ünlü spor kanalı Eurosport, her gün sonunda 12 dakikalık bir özet görüntüyle yarışın ve Türkiye'nin reklamını yapacak. Yarış sırasında 450 cc motosiklet kategorisinde amatörlerarası bir müsabaka düzenlenecek ve kazanan yarışmacıya 2004 organizasyonuna ücretsiz katılma hakkı tanınacak. 
   
   Program ve etap tanıtımları 
   11 Ağustos Pazartesi 
   ETAP 1- Göre - Sultanhanı 405 km. 
   ilk etap, Kapodokya'nın Güney doğusunda yer alan dağlarda kırmızı geçişli beyaz yollardan oluşuyor. Bir yanardağ çevresinden 20 km yokuş aşağa inilerek düzlüğe ulaşacak yarışmacılar, ikinci geçişlerinde Konya'nın geniş düzlüklerine doğru açılarak Sultanhanı'na varacaklar. 
   12 Ağustos Salı 
   ETAP 2 -Karagöl-Kuruköprü 580 km. 
   Geniş toprak yollarda çok hızlı geçişi olan bu etap, sürücülere tam gaz gitme fırsatı veriyor. 2.550 m yüksekliğindeki etap bordo bir vadide inanılması zor bir renk şölenini sunuyor. Yön belirlemenin kritik olacağı kısa bir bölümden sonra yarışmacılar bu etabın en hızlı son bölümüne ulaşacaklar. 
   13 Ağustos Çarşamba 
   ETAP 3 - Şereflikoçhisar - Taşpınar 604 km. 
   Tuz Gölü ve binlerce kırmızı flamingo. Hızlı geçişler ve büyük bir açıklıktan önce navigasyonun önemli olduğu bir etap. Son 100 Km. toprak yollar, kum, ve küçük kraterlerden oluştuğundan dolayı daha dar ve yavaş. Etap Aksaray'da bir kum ocağının yanında bitiyor. 
   14 Ağustos Perşembe 
   ETAP 4 -Yemliha - Yeniçubuk 490 km. 
   35-40 km'si hafif kıvrımlı 70 km'lik tarlalar içinden geçiliyor. Ova ve yaylaların eteklerinde birçok köy var. Sadece pilotaj ve navigasyona dayalı olarak dağlar ve vadiler arasından 200 km yol alınıyor. Ardından 12 km. boyunca bir nehir yatağından hızlı bir geçişle finişe ulaşılıyor. 
   15 Ağustos Cuma 
   ETAP 5-Sultanhanı-Ihlara Ürgüp'te açılış 565 km. 
   ilk etapta olduğu gibi muhteşem Sultanhanı'dan geniş ve hızlı bir başlangıç yapılıyor. Yanardağın tepesine ulaşıldıktan sonra anayol geçilerek, Konya'ya varılıyor. Ihlara'da, nefes kesici bir geçiş ile finişe ulaşılıyor. 
   16 Ağustos Cumartesi 
   ETAP 6 - Erkilet - Özkonak 248 km. 
   140 km.'si çok iyi bilinen bir özel etap. Roma yollarını hatırlatan, sonrasında uçurumun takip edileceği bu etap, Kapadokya'nın ünlü peri bacaları ve tarihi evlerinin hemen yanında bitiyor. Ödül Töreni aynı günün akşamında Ürgüp, Perissia Otel'de gerçekleştirilecek. 
   
   Performans'tan dev adım    MOTORSPORLARI dünyasında bir çok başarılı organizasyona imza atan Performans Team, kollarını 2005 sezonunda "Formula Renault Türkiye" projesi için sıvadı. Formula Renault Türkiye projesinin basın ve davetlilere tanıtıldığı Performans Show Ofis'te düzenlenen lansmanda, bu sezon ingiltere Formula Renault Şampiyonası'nda yarışan ilk Türk pilotu Jason Tahincioğlu'nun kullandığı otomobilin bir eşi de sergilendi. 
   GECEYE katılan konuklar arasında yer alan TOMSFED Başkanı Mümtaz Tahincioğlu, İstanbul'da inşa edilecek Formula 1 Pisti konusunda her türlü hazırlığın devam ettiğini ve pistin 2005'te hazır olacağını söyledi. Bu konuda herhangi bir sıkıntı olmadığını belirten Tahincioğlu, "Formula Renault da ülkemizde motorsporlarının gelişimine büyük bir ivme kazandıracak. En büyük hedefimiz Formula 1'de yarışan Türk pilotlarını izlemek" dedi. 
   
      Heyecan tam gaz    Dünya Ralli Şampiyonası'nda gözler Finlandiya'da yapılacak Neste Rallisi'ne çevrildi. 9. ayağın ilk gün startı bugünkü özel seyirci etabıyla veriliyor. 
   73 ekip yarışıyor 
   DÜNYA Ralli Şampiyonası'nda Citroen'in Fransız pilotu Sebastian Loeb'in zaferiyle sona eren Almanya ADAC Rallisi'nin ateşi henüz küllenmeden nefes kesen mücadelede gözler, startı bugün verilecek Neste Rallisi'ne kaydı. Finlandiya'da yapılan ve Dünya Şampiyonası'nın klasikleri arasında yer alan Neste Rallisi'ne 73 ekip kayıt yaptırdı. Pilotlar 4 gün içinde 23 özel etap tamamlayacaklar. 
   
   Favori Gronholm 
   PEUGEOT ve Citroen pilotları arasında amansız bir zirve yarışına sahne olması beklenen Neste Rallisi'nde favori olarak son üç yılın galibi Marcus Gronholm gösteriliyor. Finli pilot evindeki bu mücadelede avantajını kullanarak bir kez daha podyumun en üst basamağına çıkmak ve liderliği elinde bulunduran takım arkadaşı Richard Burns ile arasındaki puan farkını kapatmaya çalışacak. 
   
   Atolye Kazaz Ortadoğu'da esti    RALLİ dünyasında uluslararası bir firma olma yolunda emin adımlarla ilerleyen Atolye Kazaz, Ortadoğu Şampiyonası'nda önemli bir zafer elde etti. Ürdün'de düzenlenen FIA Ortadoğu Ralli Şampiyonası'na Citroen Saxo ile katılan Atölye Kazaz sürücüsü Meshal Alnejadi F3'de podyuma çıkarak şampiyonluk kupasını müzesine götürdü. 
   
   Karting'de zorlu pazar    TÜRKİYE Karting Şampiyonası'nın 5. ayağı Tuzla Pisti'nde pazar günü yapılacak. Üç ayrı kategorideki şampiyonada en büyük çekişmenin büyüklerde geçmesi bekleniyor. İlk dört ayak sonunda topladığı 210 puanla liderlik koltuğuna kurulan ve şampiyonluğu yakalamış gibi görünen Rauf Denktaş'ın takipçileri Mete Konuralp, Bestanbey Yüzbaşıoğlu ve Cem Bakançocukları'na karşı nasıl bir taktik izleyeceği merak konusu. 
   
   Drag ateşi Ankara'da    TÜRKİYE Otodrag Şampiyonası'nın 4. ayağı pazar günü Ankara'da koşulacak. OPET'in ana sponsorluğunda yapılan ve farklı kategorilerde motoru güçlendirilmiş otomobillerin katıldığı şampiyona eski Hipodrom'da 11.00'de başlayacak. İlk üç ayak sonunda kategorilerinde lider durumda bulunan Fatih Erdoğan, Erdal Arslan, Emrah Eryılmaz, Halil Şenlik, Boğaç Şener ve Tolga Savacı koltuklarını kaptırmama mücadelesi yapacaklar. 
   
   Türkler iddialı    KAPADOKYA Rallisi'nde Türkiye'yi araç kategorisinde bir ekip, Motosiklet kategorisinde ise 6 yarışmacı temsil edecek. Paris - Dakar Rallisi'nin iki tecrübeli ve gedikli ismi Vural Ak, ile Kemal Merkit de bir hafta sürecek zorlu organizasyonda ter dökecekler. Ak, Mercedes ML 55 AMG marka aracıyla kayıt yaptırırken, Merkit'in yanı sıra Kutlu Torunlar, Şenol Yüksel, Timur Sağlam, Fuat Önöz ve Engin Erkılınçoğlu motosiklette dünyaca ünlü rakipleriyle en iyi zaman yarışına girecekler. 
   
   
</TEXT>
</DOC>
