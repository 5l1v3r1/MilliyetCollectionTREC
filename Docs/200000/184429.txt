<DOC>
<DOCNO> 184429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko05.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İthalat, tarihi rekor kırdı... 
</HEADLINE>
<TEXT>

   Temmuz ayında ithalat 6 milyar 182 milyon dolarla, ihracat 4.1 milyar dolarla tarihinin en yüksek seviyesine ulaştı 
   EKONOMİ SERVİSİ 
   
   Dış ticaret temmuzda rekorları da beraberinde getirdi. İhracat ve ithalat tarihinin en yüksek seviyesini görünce dış açık ve hacim de rekor kırdı. 
   Devlet İstatistik Enstitüsü DİE temmuz dış ticaret verilerini açıkladı. Verilere göre, ithalat 6 milyar 183 milyon dolarla, ihracat da 4 milyar 81 milyon dolarla tarihinin en yüksek seviyesine çıktı. İthalattaki patlama dış açığın da 2.1 milyar dolarla rekor kırmasına neden olurken dış ticaret hacmi ilk kez 10 milyar doların üzerine çıktı. İhracat temmuzda geçen yıla göre yüzde 32, ithalat ise yüzde 34.6 arttı. 
   
   İthalat 36.6 milyar 
   İhracat ocak - temmuz arasında ise 2002'nin aynı dönemine göre yüzde 30.7 artışla 25.5 milyar doları aştı. Aynı dönemde ithalat ise yüzde 33.7 artarak 36.6 milyar dolara tırmandı. Yedi aylık dönemdeki dış açık 11.1 milyar dolara ulaşırken dış ticaret hacmi 62.1 milyar dolar oldu. 
   Kurların düşük seyretmesi sanayicilerin ara malı ithalatına kaymasına neden oldu. İthalatın 4.5 milyar doları ara mallarında yapılırken tüketim malları ithalatı 582 milyon dolar, sermaye malları ithalatı ise 1 milyar dolar oldu. İhracatta ise tüketim malları 2.1 milyar dolarla ilk sırada yer aldı. 
   
   
</TEXT>
</DOC>
