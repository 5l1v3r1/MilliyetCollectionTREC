<DOC>
<DOCNO> 177159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun10.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük Valisi "Türk askerinin gelmesini destekleriz" 
</HEADLINE>
<TEXT>

     Kerkük Valisi Abdurrahman Mustafa, Türk askerinin Irak'a gönderilmesiyle ilgili olarak, ''Irak'ta huzur ve barışı tesis edecek her adımı destekleriz'' dedi. 
     Vali Mustafa, ABD'nin Irak'a karşı yürüttüğü ''Özgürlük Harekatı''ndan sonra kendisine bu görevin verildiğini hatırlatarak, göreve geldikten sonra sorunların önemli kısmını aştıklarını söyledi. 
     En önemli sorunlarının başında gelen güvenlik sorununu çözdüklerini, kentin dört bir yanında polislerinin işbaşında olduğunu kaydeden Mustafa, güvenlik sorununun çözülmesinden sonra, başta valilik ve belediye olmak üzere tüm kurumların hizmet yapabilmek için canla başla çalıştığını bildirdi. 
     İmkanlarının kısıtlı olması nedeniyle herkesin sabırlı olması gerektiğini, hastane ve okullarının hizmette olduğunu anlatan Mustafa, vatandaşlara ilaçların yüzde 50 indirimli satıldığını, maddi durumu iyi olmayan hastalara ise ücretsiz ilaç yardımı yapıldığını kaydetti. Mustafa, Türk Silahlı Kuvvetleri'nin Irak'ta görev almasıyla ilgili olarak ''ABD ve müttefiklerinin bu konuda karar vermesi halinde elbette gelmesini isteriz, Irak'ta huzur ve barışı tesis edecek olumlu her adımı destekleriz. Bu adımlar bizi sevindiriyor ve mutlu ediyor'' dedi. 
     
     ''TÜRKİYE'YE İHTİYACIMIZ VAR'' 
     Kerkük Meclis Başkanı Tahsin Kahya da, Saddam Hüseyin döneminde çocuklarına Türkmen ismi dahi koyamadıklarını hatırlatarak, bu rejimin yıkılmasından sonra, sosyal ve kültürel haklarını alabilmek için çok çaba sarf ettiklerini ve Türkmenlerin 6 temsilciyle Kent Meclisi'ne girdiklerini söyledi. 
     ABD ve BM'ye, yeni oluşum sırasında kendilerine verilen hakların az olduğunu ilettiklerini, hedeflerinin yeni oluşacak sistemde görev almak olduğunu anlatan Kahya, ''Kendimizi ifade edebilmek için başta televizyon, gazete çıkarmayı kendi dilimizde eğitim vermeyi istiyoruz. Bunun için de Kerkük'teki bütün Türkmenler, Irak Türkmen Cephesi bünyesinde toplandı'' dedi. 
     Kahya, Türk Silahlı Kuvvetleri'nin Irak'a yapılan ''Özgürlük Harekatı''nda yer almasını istediklerini, ancak bunun gerçekleşmediğini hatırlattı. 
     O dönemde bu konuda siyasi şartların da oluşmadığını bildiren Kahya, şöyle konuştu 
     ''Türk askerlerinin ABD'nin isteği üzerine Irak'a gelmesi çok iyi olacak. Başta Türkiye olmak üzere, Irak'ın yeniden yapılanmasında bütün komşularımızın yardımına ihtiyacımız var. Çünkü, bizim için yeniden yapılanma ve güvenlik çok önemlidir. Bizim Türkmenler olarak Türkiye'nin yardımına ihtiyacımız var. Bağdat'taki huzur ve güven çok önemlidir. Bağdat'ta sular durulmalıdır. BM'ye yapılan saldırı gibi diğer saldırıların olmasını istemiyoruz.'' Kerkük Vali Yardımcısı İrfan Kerkük ise, Türk askerinin Irak'ta barış gücü olarak görev yapmasını istediklerini vurguladı. 
     Kerkük Kent Meclisi üyesi Abdurrezzak Salih de, Irak'ın özgürlüğüne kavuşmasından sonra büyük bir huzur ortamı yakaladıklarını, Arap, Türk ve Kürtlerin güvenlik içinde yaşadığını söyledi. 
     Irak'taki kargaşayı Kuveytlilerin çıkardığını öne süren Salih, ''Halen Irak'ta devam eden kargaşa ortamı Kuveyt'in işidir. Kuveytliler para vererek, bu tür işleri organize ediyor. Irak'ta barış ve huzur ortamının sağlanması için, biz Arap Sünniler olarak Türk kardeşlerimizin burada bulunmasını istiyoruz. Türk askerlerinin buraya gelmesi herkes için çok iyi olacaktır'' diye konuştu. 
     
</TEXT>
</DOC>
