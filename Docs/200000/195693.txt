<DOC>
<DOCNO> 195693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/sazak.html </URL>
<DATE> 2003/11/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dokunmak 
</HEADLINE>
<TEXT>

   
   AKP'ye 3 Kasım seçimlerinde iktidar yolunu açan, iki büyük toplumsal beklentiydi 
   Yoksulluk ve yolsuzlukla mücadele. 
   2001 ekonomik krizinde işsiz kalan milyonlarca kişinin ödediği ağır bedele karşılık, Türkiye'nin milyarlarca dolarının bankacılık sektöründe hortumlanması kitleleri isyan noktasına getirmişti. Günümüzde 50 milyar dolara ulaşan batık, ülke kalkınmasında kullanılmış olsaydı, kişi başına ulusal gelir 2700 dolarda sürünmez, ikiye, üçe katlanırdı. Onca borçlanmaya karşın çivi bile çakılmadı. 
   1980'lerde aşırı borçlanıyor diye eleştirilen 'Özal ekonomisi'nde hiç olmazsa yatırım yapılmıştı GAP, otoyollar, turizm ve iletişim altyapısı sayesinde Türkiye bugün 40 milyar dolar ihracata erişti. Gerçi Özal dönemindeki değer erozyonunu, 'hayali ihracat' rezaletlerini unutmadık ve eleştirdik ama 1990'lardan itibaren işbaşına gelen siyasi kadroların hiçbir şey üretmeden milyarlarca doları 'siyasi rant' uğruna yandaşlarına peşkeş çekmeleri o günlere 'rahmet okuttu'. 
   Asıl felaket 2001 krizinde yaşandı. Milyarlarca dolar batırıldı. 3 Kasım'da seçime giren kadroların tasfiyesi, halkın öfkesinin sandığa yansımasıydı. Türkiye'de insanlar ya Arjantin gibi sokağa dökülecek ya da kendilerine yakın buldukları bir partiyi iktidara getireceklerdi. 
   Muhalefetteki iki parti AKP ve CHP halkın bu tepkisine en duyarlı adresler olarak gözüktüler. 
   Sonuçta kazanan AKP oldu 
   Halk şimdi 'yoksulluk ve yolsuzlukla' mücadelede sonuca gidilmesini bekliyor. Görev öncelikle hükümetin. Muhalefetteki CHP de denetim işlevi görecek. Enflasyonla mücadele hız kazandı. 
   CHP ısrarla 'dokunulmazlıklar'ın üzerine gidiyor. Sorun 'kürsü dokunulmazlığı'nı kaldırmak değil, akçalı işlerde 'yargı yolu'nu açmak. 
   Meclis'in etrafına yeni 'koruma duvarları' örülmemeli. 
   CHP'yi 'muhalefet yapamıyor' diye eleştirenlerin bile dokunulmazlıklar konusunda söyleyebileceği fazla bir şey yok. Çünkü AKP, yolsuzlukların üzerine gitme konusunda 'patinaj' yapmaya başladı. 
   BBDK eski Başkanı Akçakoca'nın istifaya yönlendirildikten sonra mali polis baskınına uğraması, 'bağımsız kurullar'da bundan sonra görev yapacakların cesaretini kırmayacak mı 
   Bir başka 'çifte standart', TBMM Yolsuzlukları Araştırma Komisyonu raporuna göre eski bakanlar ve başbakanlarla ilgili AKP'nin Yüce Divan önergelerinde gözleniyor. Kimi isimler korunuyor 
   Dokunulmazlık dosyalarına gelince. AKP hakkındaki 57 fezleke içinde siyasetle hiç ilgili olmayan suçlamalar var. İhaleye fesat karıştırmak, nitelikli zimmet, evrakta sahtecilik, usulsüz arsa tahsis etmek gibi davalarda sanık olarak yargılanıyorlar. 
   AKP bunlara da dokunmayacaksa, halka verdiği 'yolsuzlukla mücadele' sözünü nasıl tutacak 
   
      
   
   
</TEXT>
</DOC>
