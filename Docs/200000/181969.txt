<DOC>
<DOCNO> 181969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur08.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya'da "Asmalı turizmi" tarih turizmini gölgeledi.. 
</HEADLINE>
<TEXT>

     ''Asmalı Konak'' dizisiyle üne kavuşan Ürgüp'deki konak, arkeoloji müzelerinden daha çok ilgi görüyor. 
     Giriş ücreti 2 milyon lira olan Asmalı Konak'ı görmek isteyenler uzun kuyruklar oluştururken, giriş ücreti 1 milyon lira olan Nevşehir Arkeoloji Müzesi ilgi görmüyor. 
     Kültür ve Turizm Bakanlığı'ndan bir yetkili, Ürgüp'deki ''Asmalı Konak'' dizisinin çekimlerinin yapıldığı konağın Nevşehir'deki müzelerden daha fazla ziyaretçi aldığını söyledi. 
     Nevşehir Arkeoloji Müzesi'nin giriş ücreti 1 milyon lira, ören yerlerinin de üniversite öğrencilerine grupla geldikleri takdirde ücretsiz olduğunu hatırlatan yetkili, şu görüşlere yer verdi 
     ''Daha ucuz olmasına rağmen müzelere ilgi yok. Asmalı Konak'ı ziyaret edenlerin ancak yüzde 1'i kadar kişi Nevşehir müzesini ziyaret ediyor. Buna karşılık giriş ücreti 2 milyon lira olan Asmalı Konak'ın önünde kuyruklar oluşuyor'' dedi. Yetkili, üniversite gruplarının bile Asmalı Konak'ı ziyaret etmeyi müze ziyaretine tercih ettiklerini anlattı. 
     Kültür ve Turizm Bakanlığı yetkilisi, içinde bulunduğumuz turizm sezonunda Asmalı Konak'ı binlerce yerli turist ziyaret ederken, Nevşehir Arkeoloji Müzesi'ni daha ucuz olmasına rağmen öğrenci gruplarıyla en fazla 2 bin kişinin gezdiğini söyledi. 
     Bakanlık yetkilisi, giriş ücreti 1 milyon lira olan Nevşehir Arkeoloji Müzesi'nde M.Ö. 7 binlere ait toprak kaplardan, Tunç çağı, Demirçağı, Klasik çağ, Helenistik dönem ile Roma ve Bizans dönemlerine kadar uzanan çok sayıda cam, bronz, kemik, mermer eserler bulunduğunu anlattı. 
     Yetkili, ''Biz insanları Göreme Açıkhava Müzesi'ne ücretsiz sokamıyoruz, o insanlar iki milyonu vererek sadece eski bir evi görüyorlar. Aslında yeni bir şey de görmüyorlar. Sadece dizilerden tanıdıkları bir mekanı görüyorlar. Bu medyanın gücü'' diye konuştu. 
     
</TEXT>
</DOC>
