<DOC>
<DOCNO> 191436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo37.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Gaziantepspor maçının ardından... 
</HEADLINE>
<TEXT>

     Gaziantepspor Teknik Direktörü Nurullah Sağlam, Beşiktaş karşısında erken yedikleri golün oyun düzenlerini olumsuz yönde etkilediğini söyledi. 
     Gol atma düşüncesiyle mücadele etmelerine karşın gol vuruşlarında etkili olamadıklarını ifade eden Nurullah Sağlam, şunları söyledi 
     ''Hiç beklenmedik bir anda gol yedik. Golün erken gelmesi, futbolcularımın oyun disiplininden kopmasına neden oldu. Golden sonra beraberliği ararken 2. golü yedik ve oyunda üstünlük rakibimize geçti. İkinci yarıda ise bir gol atmak için mücadele ettik ama gol vuruşlarında etkili olamadık. Eğer, ikinci yarıda bir gol atmayı başarmış olsaydık skor daha farklı olabilirdi. 
     Ancak rakibimiz Beşiktaş güçlü bir takım ve çok iyi oynadılar, kendilerini kutluyorum.'' Beşiktaş Teknik Direktörü Mircea Lucescu ise AC Sparta Prag maçından sonra futbolcularının çok iyi ve dikkatli mücadele ettiklerini söyledi. 
     Gaziantepspor karşısında özellikle ilk yarıda çok iyi oynadıklarını kaydeden Lucescu, görüşlerini şöyle dile getirdi 
     ''Maça çok hızlı başlayıp, rakibimizi özellikle savunma bölgesinde hata yapmaya zorladık. Baskılı oyunumuzla, savunmadaki hataları da iyi değerlendirerek 3 gol atmayı başardık. Özellikle İlhan çok iyi oynayıp 2 gol attı. Ben, 3-4 aydan beri İlhan'ı, yapılan eleştirilere karşın savunuyordum. Bu nedenle çok eleştiri aldım. İlhan'ı savunmayı sürdüreceğim, herkes futboldan iyi anlamıyor. 
     Bu arada Sergen Yalçın'ı da ihtiyacımız olabilir düşüncesiyle yedekte beklettim. Ancak ihtiyaç duyulmadığı için oynatmadım. Sergen'in ağrıları var ve beklenilen oranda oynayamıyor. Tedavi olması gerekiyor. Sanırım Galatasaray maçı sonrasında İsviçre'ye gönderip tedavisini yaptıracağız. Sergen'den görev yaptığı son karşılaşmada, ağrıları nedeniyle beklenen verimi alamadık.'' Lucescu, Gaziantepspor'un güçlü bir ekip olduğunu ve çok zorlu bir karşılaşma yaptıklarını da sözlerine ekledi. 
     Bu arada Gaziantepspor Taraftarlar Derneği Başkanı Serdar Kıribiş, maç sonunda Beşiktaşlı futbolcu Ahmet Dursun'un formasını aldığı gerekçesiyle özürlü bir taraftara yumrukla vurdu. 
     Özürlü taraftar, polis tarafından Kıribiş'in saldırısından kurtarılırken, olaya taraftarlar tepki gösterdi. 
     
</TEXT>
</DOC>
