<DOC>
<DOCNO> 199556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo12.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Juventus, Sociedad'a bir iyilik yapmadı .. 
</HEADLINE>
<TEXT>

     İspanyol basını, Avrupa Şampiyonlar Ligi D Grubu'nda Galatasaray'ın Juventus'u 2-0 yenmesi üzerine, ''Juve, Real Sociedad'a bir iyilik yapmadı. Basklılar, Anoeta'da artık en azından 1 puan almak zorundalar'' yorumunda bulundu. 
     As gazetesi, Galatasaray'ın Juventus karşısındaki galibiyetinin mimarlarını Hakan Şükür ve Mondragon olarak gösterdi. ''Türklerin gizli silahı Hakan attı, çığrından çıkmış bir Mondragon'a karşı ise Juventus hiçbir şey yapamadı'' diye yazan gazete, Real Sociedad'ın turu geçmek için gelecek hafta Galatasaray'dan puan almak zorunda olduğunu belirtti. 
     ''Real, tur atlamak için bir puan kovalamalı'' ifadesini başlığına çıkaran Marca gazetesi de Hakan'ın ''Galatasaray'ın tılsımı'' olduğunu ve mükemmel bir kafa golüyle Chimenti'yi mağlup ettiğini ön plana çıkardı. 
     Diğer gazetelerden El Mundo, ''Real, hala ilk 16 arasında değil'', El Pais de ''Galatasaray, Anoeta ziyaretinde hayatını ortaya koyacak'' başlıklarını kullandı. 
     Öte yandan, İspanya 1. Futbol Ligi'nde La Lega dün akşam oynanan maçta lider Valencia ile 0-0 berabere kalan Real Sociedad, sergilediği oyunla beğeni toplarken, şansızlık ve Kapris'in geçerli olan bir golünün sayılmamasından dolayı galibiyeti kaçırdığı belirtildi. 64. dakikada De Paula'nın yerine oyuna giren Nihat için ''deprem yarattı'' değerlendirmesi yapılarak, ''Oyuna girdikten sonra takımı ateşledi. Eski günlerine geri dönmüş gibiydi'' denildi. 
     
</TEXT>
</DOC>
