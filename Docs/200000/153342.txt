<DOC>
<DOCNO> 153342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur27.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Kışlada da siyaset olmaz 
</HEADLINE>
<TEXT>

     Devlet Bakanı Mehmet Aydın, camiye, okula, müftülüklere siyaset sokulmadığını belirterek "Kışlada da siyaset olmaz" dedi. 
     İl Müftüleri Semineri'ne katılan Aydın, "dinde reform vardır" şeklinde bir görüş bildirmediğini, reformun kafada olması gerektiğini söyledi. Aydın, "Din, esasları itibariyle değişmez ama düşünce ve yorumlarımız değişir. Başka alanlarda değişme, köklü, hızlı ve derin oluyorsa din anlayışı da değişmelidir. Siyasetle uğraşıyorsak da din oradadır ama bu, dinin siyasete alet edileceği anlamına gelmez" dedi. 
     
     Açık toplumun eşiğindeyiz 
     Türkiye'nin, İslam dünyasında açık toplumun eşiğinde bulunduğunu belirten Aydın, şöyle konuştu 
     "Açık toplumun din anlayışı da çağın durumuna göre olur. Değişmeyen kalıplarla din gelişemez. Açık toplum iyi yönetilmezse kaos ortaya çıkar. İlahiyat fakültelerini cendereye sokuyorsanız açık toplumu yönetemezsiniz. Birinci sınıf ilahiyatçı yetiştirilmezse öteki milletlerle bu alanda baş edemezsiniz. Bir hukukçunun ne kadar özgürlüğü varsa din görevlisinin de o kadar olmalıdır." 
     
     Baskı yok 
     Aydın, Milli Görüş teşkilatı ve Fethullah Gülen cemaatiyle ilişkilerle ilgili soruya ise "Türkiye'nin hukukuna, cumhuriyetimize ve demokratik rejimimize saygılı olacak. Başka şartımız yoktur" yanıtını verdi. 
     "Dindarlık, milliyetçilik ve çağdaşlık anlayışı birbirinin önünü kesmemeli, el ele yürümeli ki Türkiye muasır medeniyet seviyesine ulaşabilsin" diye konuştu. 
     




</TEXT>
</DOC>
