<DOC>
<DOCNO> 167177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/guncel/gun20.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Sezer'in affettiği DHKP-C'li tutuklandı      Geçen pazar günü Başbakan Tayyip Erdoğan'ın da katıldığı AKP Hatay İl Kongresi sırasında AKP il binası önünde yapılan tabutlu eyleme karıştığı için gözaltına alınan 25 kişi, Emniyet Müdürlüğü'ndeki sorgularının ardından Cumhuriyet Savcılığı'na gönderildi. Burada ifadeleri alındıktan sonra nöbetçi mahkemeye sevk edilen 25 kişiden 20'si tutuklanırken, beşi yaşının küçük olması nedeniyle serbest bırakıldı. Tutuklulardan birinin ise kısa süre önce Cumhurbaşkanı Ahmet Necdet Sezer tarafından affedilen 30 yaşındaki DHKP-C üyesi Enis Aras olduğu ortaya çıktı. 
     
SSK'lıya sevk müjdesi      Sağlık Bakanı Recep Akdağ ile Çalışma ve Sosyal Güvenlik Bakanı Murat Başesgioğlu, kronik rahatsızlığı olanlarla ameliyat sonrası kontrole gidecek hastalardan SSK ve devlet hastanelerinde sevk istenmeyeceğini açıkladı. Akdağ ve Başesgioğlu, Sincan ve Etimesgut'taki devlet hastanelerinde incelemelerde bulundu. Devlet hastaneleri bünyesinde açılan SSK eczanelerindeki ilaç çeşitliliğinin yetersiz olduğunu öğrenen Başesgioğlu, ilaç takviyesi için bürokratlara talimat verdi. Akdağ da devlet hastanesine gelen SSK'lı hastalarla ilgilendi. 
     "Hastanede sürekli tedavi gereken hastalar için sevki kaldırıyoruz" diyen Akdağ, tedavi alması gereken hastalarla kontrole gelecek hastaları sevkle uğraştırmak istemediklerini söyledi. Başesgioğlu, SSK'lılara özel hastanelerden hemen yararlanma hakkı tanınmasının zor olduğunu söyledi. 
     
Tokat'ta çatışma 1 er şehit, 2 yaralı      TOKAT'IN kırsal kesiminde teröristlerle çıkan çatışmada jandarma komando er Fatih Güneş şehit oldu, erler Erman Oruç ile Muhammet Dullu da yaralandı. Yenisu köyü kırsalında önceki gün pusu kuran bir grup TKP ML - TİKKO üyesi, devriye görevi yapan güvenlik güçlerine ateş açtı. Açılan ilk ateşte altı aylık asker Güneş şehit düştü. Oruç ile Dullu da yaralandı. Yaralı erler helikopterle Sivas'a sevk edildi. Güvenlik güçleri bölgede operasyonları aralıksız sürdürüyor. 
     
Kamyonet uçuruma yuvarlandı 4 ölü      GEMLİK'TE eşyalarını yeni aldığı eve taşımak isteyen Ekrem Öztürk'ün 45 kullandığı kamyonetin frenleri, Kurşunlu yakınlarında tutmadı. Kamyonet yedi metrelik uçurumdan aşağıya düştü. Kazada, Öztürk'ün eşi Neriman Öztürk ile kardeşleri Kardiye Öztürk, Reyhan Öztürk ve komşuları Niyazi Güner öldü. Sürücü Öztürk ile çocukları Asilcan ve Dilek Öztürk ağır, kamyonetin arkasından atlayan kayınpederi Sabri Okur hafif yaralandı 
     

</TEXT>
</DOC>
