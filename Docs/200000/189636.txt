<DOC>
<DOCNO> 189636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yasam/yas01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En mutlu günün acı sonu 
</HEADLINE>
<TEXT>

   Ecel, Ayşegül ve Yusuf'u düğün sonrası yakaladı. Gölcük'teki evlerine giderken meydana gelen kazada gelin ve damat feci şekilde can verdi 
      ZAFER TOKUŞ Sakarya DHA 
   
   Sakarya Hendek'te meydana gelen zincirleme kazaya karışan arabadaki gelin ve damat, en mutlu günlerinde birlikte öldü. 
   Gölcük'teki bir otomobil fabrikasında çalışan Yusuf Demir 27 ile İzmir SSK Hastanesi'nde hemşire olan Ayşegül İnci 24 , dün Düzce'de yapılan düğünle dünya evine girdi. Düğünün ardından, gelin ve damat, kız tarafıyla vedalaşarak Gölcük'teki evlerine doğru 54 NA 784 plakalı gelin arabasıyla yola çıktı. 
   
   Bir de otobüs çarptı 
   Damadın akrabası Muhammet Özdemir'in kullandığı gelin arabası, D100 karayolundan Hendek'e giriş yaptığında, Tepe Dinlenme Tesisleri önünde karşı yönden gelen 54 EC 781 plakalı otomobille çarpıştı. Daha sonra, Yaşar Kuru'nun kullandığı 34 Z 84 plakalı yolcu otobüsü de gelin arabası ve diğer otomobile çarptı. Kazada hurda yığınına dönen gelin arabasındaki damat Yusuf Oğuz olay yerinde can verdi. 
   
   Hastanede kurtarılamadı 
   Ağır yaralanan gelin Ayşegül İnci ise, SSK Adapazarı Hastanesi'ne kaldırılarak tedavi altına alındı. Ancak yapılan tüm müdahalelere rağmen kurtarılamadı. Gelin arabasını kullanan Özdemir de kaldırıldığı hastanede hayatını kaybetti. Gölcük'te gelin ve damadın dönüşünü bekleyen akrabalar, kaza haberini aldıktan sonra hastaneye akın etti. 
   
   
   
</TEXT>
</DOC>
