<DOC>
<DOCNO> 194612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da deplasman kabusu sürüyor 6 maçta 1 gol 
</HEADLINE>
<TEXT>

     Bursaspor'un deplasman kabusu gol atmasına da engel olmaya başladı. Dış sahada 27 haftadır galibiyet yüzü görmeyen yeşil-beyazlı takım, bu sezon oynadığı 6 deplasman maçında sadece 1 gol atabildi. 
     Bu sezon teknik direktör Gheoreghe Hagi yönetiminde lige yeni bir başlangıç yapmak isteyen Bursaspor, bu sezon iç sahada daha derli toplu görünmesine karşın, deplasman maçlarında alınan başarısız sonuçlara bir türlü çare bulamadı. 
     Lige Gaziantepspor beraberliğiyle başlayan yeşil-beyazlı takım, 2. hafta İnönü Stadı'nda Beşiktaş karşısında sergilediği iyi futbola karşın sahadan 1-0 yenik ayrıldı. Sezon başı fikstür dezavantajı yaşayan Bursaspor, 3. hafta Galatasaray ile 2-2 berabere kalırken, ''başarılı bir takım'' görüntüsü çizerek taraftarlarını umutlandırdı. 
     Ankaragücü ile 4. hafta başkentte karşılaşan ''Yeşil timsahlar'' sahadan 2-0 yenik ayrılarak, uzun süredir alınamayan deplasman galibiyetini ''bir başka bahara'' bıraktı. Bir başka Ankara temsilcisi Gençlerbirliği ile sahasında 0-0 berabere kalan Bursaspor, Denizlispor ile rakibinin cezası nedeniyle İzmir'de oynanan maçtan da 4-0 gibi farklı bir skorla yenik ayrıldı. 
     Konyaspor karşısında alınan galibiyetle yeniden umutları yeşeren Bursaspor, 8. hafta Malatyaspor karşısında bu sezonun deplasmandaki ilk golünü atarken, 90 dakika sonunda sahadan 2-1'lik skorla yenik ayrılmaktan kurtulamadı. 
     Yeşil-beyazlı takım, kendi sahasında kök söktürdüğü Galatasaray ve Fenerbahçe gibi takımlar karşısında 2-2'lik skorlarla galibiyeti kaçırırken, en azından 1 puan almak için gittiği İstanbulspor maçından da 3-0 gibi net bir skorla yenildi. 
     Bursaspor, Adanaspor'u 6-0 yendikten sonra umutlu gittiği Trabzonspor deplasmanında da, istediğini elde edemedi ve sahadan 2-0 yenik ayrıldı. 
     Bu sezon 6 deplasman maçı oynayan Bursaspor, bu maçlarda beraberlik dahi alamazken, rakip filelere sadece 1 gol bırakabildi. Yeşil-beyazlı takımın fileleri ise dış sahada rakiplerince 14 kez havalandırıldı. 
     
</TEXT>
</DOC>
