<DOC>
<DOCNO> 172597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo22.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaza Pachulia Ülkerspor'a veda etti... 
</HEADLINE>
<TEXT>

     ABD Profesyonel Basketbol Ligi NBA takımlarından Orlando Magic tarafından ''draft'' edilen Ülkersporlu oyuncu Zaza Pachulia, düzenlediği basın toplantısıyla eski takımı ve Türkiye'ye veda etti. 
     Ülkerspor'un Topkapı'daki tesislerinde gerçekleştirilen toplantıya, kulüp genel müdürü Lütfi Arıboğan ile şube sorumlusu Yıldız Okumuş da katıldı. 
     Türkiye'nin kendi vatanı olduğunu vurgulayan Gürcü asıllı genç oyuncu, ''Belki Gürcistan'da doğdum ama çok küçük yaşta Türkiye'ye geldim ve Ülkerspor'da Zaza Pachulia oldum. Artık kariyerimi NBA'de sürdüreceğim. Ben de bir Türk çocuğuyum. Türk insanından isteğim, Mehmet Okur ve Hidayet Türkoğlu gibi, beni de NBA'de izlemeleri'' diye konuştu. 
     Basın mensuplarına da, ''Siz beni unutmazsanız, ben sizi hiçbir zaman unutmam'' diyen Pachulia, özellikle draftların ilk turunda seçilememiş olmasının kendisini çok hırslandırdığına dikkati çekerek, ''Benden önce seçilen oyunculara karşı oynayıp, bir an önce kendimi kanıtlamak istiyorum'' dedi. 
     
     ARIBOĞAN ''BİZİM İÇİN BÜYÜK GURUR'' 

     Ülkerspor Kulübü Genel Müdürü Lütfi Arıboğan ise, altyapılarından yetişmiş bir basketbolcuyu NBA'ye göndermenin büyük gururunu yaşadıklarını kaydetti. 
     Pachulia'nın Ülkerspor'a geldiğinde 12 yaşında olduğunu ifade eden Arıboğan, ''Şimdi ise NBA takımlarından Orlando Magic tarafından draft edildi. Ülkerspor ve bizler O'nun yalnızca kulübü değil, aynı zamanda ailesiyiz. NBA'de uzun süreceğine inandığımız bir kariyere başlıyor. Yeniden Avrupa'yı düşündüğünde de kapımız O'na hep açık olacak'' diye konuştu. 
     Arıboğan ayrıca, Orlando yerel basınında, ''Pachulia'ya Avrupa'dan astronomik bir öneri olmasına karşın o NBA'i tercih etti'' biçiminde çıkan ve Türkiye'ye, bu önerinin Ülkerspor tarafından yapıldığı biçiminde yansıyan haberelere açıklık getirerek, ''Böyle birşey yok. Zaza ile 6 yıllık olan sözleşmemizin son 2 yılında zaten yalnızca NBA'ye gitme hakkı vardı. O da bu hakkı kullanarak takımdan ayrıldı. Başka bir takıma gitmesi mümkün değildi'' dedi. 
     
</TEXT>
</DOC>
