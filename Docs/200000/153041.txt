<DOC>
<DOCNO> 153041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo24.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet 9 sayı attı, Pistons yenilmekten kurtulamadı... 
</HEADLINE>
<TEXT>

     ABD Profesyonel Basketbol Ligi NBA play-off birinci turunda Mehmet Okur'un 9 sayı attığı maçta Detroit Pistons, deplasmanda Orlando Magic'e 100-92 yenildi, Magic 7 maçlık seride 3-1 öne geçti. 
     Orlando'daki maça yedek oyuncu olarak çıkan Okur, toplam 18 dakika oyunda kaldı ve 7 şuttan 4'ünü değerlendirerek, 9 sayı attı, 2'si hücumdan 2'si savunmadan 4 ribaund aldı, 1 asist yaptı. Faul atışı kullanmayan Mehmet Okur, 2 sayılık atışlarda 6'da 3, 3 sayılık atışlarda 1'de 1 isabet sağladı. Takımda Chauncey Billups 25 sayı, Ben Wallace 24 ribaund gerçekleştirdi. 
     Magic'de, sezonun en skorer oyuncusu olan Tracy McGrady 27 sayıyla yine takımın skor yükünü taşıdı. McGrady ayrıca 9 ribaund aldı. Drew Gooden skora 20 sayı eklerken, yedek oyuncu Darrell Armstrong'dan 18 sayı geldi. 
     Ligin en iyi savunma yapan takımı karşısında yüzde 50 şut yüzdesiyle oynayan Magic, perşembe günkü maçı da kazanırsa seride 4-1 üstünlük kurarak, 1996'dan buyana ilk kez 2. tura geçecek. 
     Son 3 sezonun şampiyonu Los Angeles Lakers, evinde Minnesota Timberwolves'ı 102-97 yenerek, seride 2-2 eşitliği sağladı. 
     Lakers'ın yıldız oyuncularından Shaquille O'Neal 34 sayı, 23 ribaund, 6 asistle takımda en iyi istatistiği yakalarken, Kobe Bryant, 25 şuttan ancak 7'sini isabetli kullanabilmesine rağmen 32 sayı kaydetti. Dördüncü çeyrekte 13 sayı atan Bryant, 32 sayının 16'sını, 17 kez kullandığı faul atışlarından elde etti. 
     Timberwolves'da Troy Hudson ve Kevin Garnett 28'er sayı gerçekleştirdi. Son 15 saniyede 2 serbest atışı kaçıran Garnett ayrıca 18 ribaund aldı, 5 asist yaptı. 
     Gecenin diğer maçlarında Boston Celtics, Indiana Pacers'ı 102-92 yenerek, seride 3-1 öne geçti, Portland Trail Blazers, Dallas Mavericks'i 98-79 mağlup etti. Ancak Dallas seride 3-1 önde bulunuyor. Phoenix Suns da San Antoino Spurs'a 86-84 üstünlük sağlayarak, seride 2-2 eşitliği sağladı. 
     




</TEXT>
</DOC>
