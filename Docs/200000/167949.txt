<DOC>
<DOCNO> 167949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo08.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA’dan kulüplere son uyarı 
</HEADLINE>
<TEXT>

     UEFA tarafından önümüzdeki sezon yürürlüğe koyulacak, 2004 - 2005’ten itibaren de resmen uygulamaya girecek olan Kulüp Lisans Sistemi’nin ikinci tanıtım semineri İstanbul’da yapıldı. Seminerde, Süper Lig takımlarının yetkililerine yeni kriterlerle ilgili olarak, UEFA Hukuk İşleri ve Ulusal Federasyonlar Departman Başkanı Marcel Benz tarafından ayrıntılı bilgi verildi. Benz, sistemin sportif, alt yapı, personel - idari, hukuki ve mali olmak üzere 5 ana başlıkta toplandığını kaydetti. 
     MARCEL Benz, kulüplerin bonservis gelirlerinin azaldığına ve futbolculara ödedikleri paraların yükseldiğine dikkat çekti. Benz şöyle devam etti "İflasa gidenler oldu. Kulüp Lisans Sistemi uygulaması bütün sıkıntıların üstesinden gelemeyebilir, ama büyük sıkıntıları aşabileceğimize inanıyoruz. 2004 - 2005’ten itibaren UEFA organizasyonlarında mücadele etmek isteyen takımlar mutlaka lisans sahibi olmalı. Mali yönlerine yatırım yapmayan kulüpler eninde sonunda mağlup olur." 
     

</TEXT>
</DOC>
