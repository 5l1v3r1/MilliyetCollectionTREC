<DOC>
<DOCNO> 153300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo28.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Fenerbahçe maçı polis gölgesinde oynanacak... 
</HEADLINE>
<TEXT>

     Bursa İl Spor Güvenlik Kurulu, 3 Mayıs Cumartesi günü oynanacak Bursaspor-Fenerbahçe maçı ile ilgili bir dizi önlem aldı. 
     Vali Yardımcısı Özay Peker başkanlığında yapılan toplantıda alınan kararlar, Asayiş Şube Müdürü Cem Doğrayan tarafından basına açıklandı. 
     Doğrayan'ın verdiği bilgiye göre, 2 bin 55 polisin görev yapacağı karşılaşma öncesi ve esnasında, kışkırtıcı yönde tezahürat yapanlar Emniyet Müdürlüğü'ne ait kameralarla tespit edilecek ve haklarında yasal işlem yapılacak. 
     Stada bozuk para, çakmak, yanıcı, patlayıcı, ezici, delici ve kesici alet sokmak isteyen taraftarlar, maç bitimine kadar gözaltına alınacak. 
     Alkol ve uyuşturucu madde etkisinde bulunanlar, stat giriş kapılarında engellenecek, maç sonrası konuk ekip ve taraftarların kenti güvenlik içinde terk etmeleri için önlem alınacak. 
     Öte yandan, daha önceki sportif olaylarda çeşitli eylemlerde bulunan ve güvenlik kuvvetleri tarafından belirlenen 41 taraftar maça alınmayacak. 
     Bu arada, Fenerbahçe Kulübü'nden toplu bilet talebi gelmediği, ancak taraftarları için Bursa Atatürk Stadı'nın seyirci kapasitesinin yüzde 10'u olan 1970 adet bilet ayrıldığı bildirildi. 
     Bursaspor, 3 Mayıs Cumartesi günü oynayacağı Fenerbahçe maçının hazırlıklarını sürdürüyor. 
     
     "FENERBAHÇE MAÇINI MUTLAK KAZANACAĞIZ" 

     Teknik Direktör Erdoğan Arıca, Vakıfköy Orhan Özselek Sosyal Tesisleri'nde yapılan antrenmanda, basın mensuplarına çalışmanın ilk 10 dakikasında görüntü alma izni verdi. Arıca, maça kadar antrenmanların basına kapalı olacağını bildirdi. 
     Taraftarlara da kapalı olarak süren antrenmanda, yeşil-beyazlı takımın taktik ağırlıklı çalışmaya ağırlık verdiği öğrenildi. 
     Tayfun ve Franja'nın katılmadığı antrenman öncesi basın mensuplarına kısa bir açıklama yapan Arıca, ''Malatyaspor deplasmanında kaybedilen puanlar, bizim açımızdan çok önemliydi. Artık puan kaybını tahammülümüz yok. Fenerbahçe maçını mutlak kazanmak zorundayız'' dedi. 
     Bursaspor, Fenerbahçe maçının hazırlıklarına yarın yapacağı antrenmanla devam edecek. 
     




</TEXT>
</DOC>
