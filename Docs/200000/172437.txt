<DOC>
<DOCNO> 172437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/gun02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman Türk askeri K. Irak'ta görev alamaz 
</HEADLINE>
<TEXT>

   ABD Dışişleri Bakan Yardımcısı Grossman, K. Irak'ta PKK varken Türk askerinin orada görev yapmasının doğru ifade etti 
      ANKARA Milliyet 

   
   ABD Dışişleri Bakan Yardımcısı Marc Grossman, Türkiye'nin Irak'ta oluşturulacak istikrar gücüne asker vermesi konusundaki kararını biran önce vermesi gerektiğini söyledi. Türk ordusunun Kuzey Irak'ta görev alamayacağı mesajını veren Grossman, terör örgütü PKK-KADEK'in bölgedeki varlığına son vereceklerini ifade etti. 
   
   'İlişkilerimiz çok önemli'    CNN Türk'te Mehmet Ali Birand'ın hazırladığı Manşet programına konuk olan Grossman, Türk - Amerikan ilişkilerinden "Bağrımıza bastığımız ve çok önem verdiğimiz bir ilişki" diye söz etti. 
   Grossman, Irak'taki idari konseyin istikrar gücü için Türkiye'ye davette bulunulması yönündeki formülün AKP'nin TBMM'den gerekli tezkereyi geçirmesi için büyük kolaylık sağlayacağına işaret ederken Türkiye'nin de kararını "mümkün olabildiğince çabuk" alması gerektiğini söyledi. Grossman, "Biz orada daha fazla güce ihtiyaç duyduğumuzu söylüyoruz. Oradaki birliklere eylülde birçok kuvvet daha eklenecek" dedi. 
   Türk hükümetinin Irak'a asker göndermek için gerekli desteği sağlayamaması durumunda "hayal kırıklığına" uğrayacaklarını ifade eden Grossman, "Ama eğer Türk hükümeti bunun onların kabul etmek istemedikleri bir teklif olduğuna karar verirse öyle olsun. Karar onların" diye konuştu. 
   "Türk birlikleri Kuzey Irak'ta görev alacak mı" sorusuna "Hayır. Bundan biraz şüphe duyarım. Çünkü orada bir komplikasyona sebep oluruz. PKK oradayken Türk birliklerinin orada olmaması herkesin yararına olur" yanıtını veren Grossman, PKK-KADEK'in bölgeden çıkarılacağını da sözlerine ekledi. 
   
   Irak'ın merkezi savaş bölgesi    ABD Genelkurmay Başkanı Richard Myers, Bağdat'tan Tikrit'e kadar Irak'ın merkezinin hala savaş bölgesi olduğunu söyledi. 
   Myers, kurulması planlanan "Irak İstikrar Gücü"ne Hindistan'ın olası katkısını müzakere etmek için bulunduğu Hindistan'ın başkenti Yeni Delhi'deki ABD Büyükelçiliği'nde düzenlediği basın toplantısında, ABD askerlerine karşı saldırıların yüzde 80'inin Bağdat ve Tikrit arasında meydana geldiğini bildirdi. 
   "Bu bölgenin hala bir savaş alanı olduğunu söylemek doğru olur" diyen Myers, Irak'ta yenilgiye uğramayacaklarını ve görev tamamlanana kadar bu ülkede kalacaklarını kaydetti. 
   
   
</TEXT>
</DOC>
