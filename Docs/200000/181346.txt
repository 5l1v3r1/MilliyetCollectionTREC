<DOC>
<DOCNO> 181346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur23.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal'da 40 yılın en iyi 5 filmi seçildi... 
</HEADLINE>
<TEXT>

     40. Altın Portakal Film Festivali etkinlikleri çerçevesinde ''40 yılın en iyi 5 filmi'' seçildi. 
     Antalya Büyükşehir Belediyesi ve Antalya Kültür Sanat Vakfı AKSAV işbirliğiyle düzenlenen ve bu yıl 40'ncısı gerçekleştirilecek Altın Portakal Film Festivali'ne katılan tüm filmler değerlendirmeye alınarak, en iyi 5 film seçildi. 
     Faks ve elektronik posta yoluyla görüşü alınan ve sinema yazarları, sinema tarihçileri, kültür-sanat temsilcileri ile halk temsilcilerinden oluşan 100 kişinin oyları sonucunda Yavuz Turgul'un yönettiği ''Muhsin Bey'', Nuri Bilge Ceylan'ın yönettiği, ''Uzak'', Tunç Başaran'ın yönettiği, ''Uçurtmayı Vurmasınlar'', Ömer Lütfü Akad'ın yönettiği, ''Düğün'' ve Halit Refiğ'in yönettiği, ''Gurbet Kuşları'', 40 yıllık Altın Portakal Festivali'nin en iyi filmleri seçildi. 
     AKSAV Basın Bürosu'ndan yapılan açıklamada, ''40 yılın en iyi 5 filmi''nin yönetmenlerine, Cam Piramit Kongre ve Fuar Merkezi'nde, 1 Ekim 2003'de düzenlenecek 40. Altın Portakal Film Festivali Açılış Töreni'nde plaket verileceği bildirildi. 
     Tanju Gürsu ve Filiz Akın'ın başrollerini oynadığı ''Gurbet Kuşları'' 1960'lı yıllarda, Hülya Koçyiğit ve Ahmet Mekin'in oynadığı, 11. Altın Portakal Film Festivali'nin ''En iyi filmi'' seçilen ''Düğün'' 1970'li yıllarda kırsal kesimden kente göç olgusunu ve beraberinde getirdiği sorunları anlatıyor. ''Gurbet Kuşları'', Altın Portakal Film Festivali'nin ilk ''En iyi filmi'' seçilmişti. 
     24. Altın Portakal Film Festivali'nin en iyi filmi seçilen, Şener Şen, Uğur Yücel ve Sermin Hürmeriç'in başrollerini paylaştığı ''Muhsin Bey'''de türkücü olmak için İstanbul'a gelen bir gencin başına gelenler ve onu ünlü yapmak için uğraşan Muhsin Bey'in ilginç ilişkisi anlatılıyor. 
     26. Film Festivali'nin, ''En iyi filmi'' olan ''Uçurtmayı vurmasınlar''da Nur Sürer, Ozan Demirel, Füsun Demirel başlıca rolleri oynarken, filmde, Türkiye'nin hapishane gerçeği, ''Çocuk gözüyle'' anlatılıyor. 
     39. Altın Portakal Film Festivali'nin, ''En iyi film''i olan ''Uzak''ta ise başrolleri Muzaffer Özdemir, M. Emin Toprak ve Zuhal Gencer Erkaya oynuyor. Filmde, yaşamakta olduğu hayatla, idealleri arasındaki uçurumun giderek büyüdüğünü gören ve uzaklara gitmek isteyen bir adamla, hayallerini gerçekleştirmek için İstanbul'a gelen bir gencin hikayesi anlatılıyor. 
     
</TEXT>
</DOC>
