<DOC>
<DOCNO> 188878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/dunya/adun.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Gazze'de vuruldu 
</HEADLINE>
<TEXT>

   Amerikalı diplomat ve CIA ajanlarının bulunduğu bir konvoya bombalı saldırı düzenlendi. Üç ABD'linin öldüğü saldırının ardından ABD Büyükelçiliği, vatandaşlarının bölgeyi terk etmesini istedi 
      DIŞ HABERLER SERVİSİ 

   
   Gazze Şeridi'nde dün Amerikalı diplomatları ve ABD Merkezi Haber Alma Teşkilatı CIA çalışanlarını taşıyan üç araçlık bir konvoya bombalı saldırı düzenlendi. Tel Aviv elçiliğinde görevli üç Amerikalı koruma görevlisinin öldüğü, birinin de yaralandığı saldırıyla, ikinci İntifada'nın başladığı 2000 yılından beri bölgede ilk kez Amerikalılar hedef alındı. ABD Büyükelçiliği, Gazze'deki tüm Amerikalıların bölgeyi terk etmesini istedi. 
   Gazze'deki Beyt Hanun kasabası yakınında dün sabah düzenlenen bombalı saldırıda, Amerikan konvoyundaki bir Cherokee cip, havaya uçtu. Saldırının, yol kenarına yerleştirilen uzaktan kumandalı bombayla düzenlendiği bildirilirken, Filistinli yetkililer, ilk anda yaptıkları açıklamada, konvoyun önüne atlayan bir intihar komandosunun saldırıyı düzenlediğini söyledi. ABD'li yetkililer, havaya uçan araçta, koruma görevlilerinin bulunduğunu, diplomatların ise zarar görmeyen diğer iki araçta olduğunu açıkladı. 
   
   Kimse üstlenmiyor 
   İsrail Radyosu, konvoyda ABD'nin, "Yol Haritası" barış planının yürütülmesini sağlamak amacıyla bölgeye gönderdiği Ortadoğu temsilcisi John Wolf'un yardımcılarının bulunduğunu duyurdu. ABD elçiliği ise bu yönündeki haberleri yalanladı. 
   Olayın hemen ardından, tanklarla Gazze'ye giren İsrail askerleri, yol kenarında bulunan ikinci bir bombayı patlattı, sonra da civardaki binalara ağır makineli tüfeklerle ateş açtı. 
   HAMAS ve İslami Cihad, saldırıyla ilgilerinin olmadığını duyurdu. "Halk Direnişi Komiteleri" adına AFP'yı arayın bir kişi, saldırıyı üstlendiklerini bildirdi. Ancak bir süre sonra örgüt adına AFP'yi arayan ve adının açıklanmasını istemeyen bir kişi ise, saldırıyla bir ilgilerinin bulunmadığını söyledi ve "Bizim mücadelemiz Siyonist düşmanladır, tartışmalı ikincil işlere karışmayı istemiyoruz" dedi. Filistin lideri Yaser Arafat ve Başbakan Ahmed Kurey, saldırıyı kınadı. 
   
   
   
</TEXT>
</DOC>
