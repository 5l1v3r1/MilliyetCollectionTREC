<DOC>
<DOCNO> 188370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo22.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Luis Aragones Real Mallorca'da 
</HEADLINE>
<TEXT>

     İspanya Birinci Ligi takımlarından Real Mallorca'da, teknik direktörlüğe Luis Aragones getirildi.. 
     Luis Aragones 2000-2001 sezonunda da Real Mallorca'nın teknik direktörlüğünü yapmış ve takımı ligi ilk defa 3. sırada tamamlamıştı. 
     Aragones, 2 aylık görev süresinin ardından 2 hafta önce görevine son verilen Portekizli Jaime Pacheco'nun yerine getirildi. 
     Kariyerine Atletico Madrid'de başlayan Aragones, ilk çalıştırdığı kulüple 1975 yılında Dünya Kulüpler şampiyonasını kazandı ve 1977 yılında İspanya Ligi'nde şampiyon oldu. 
     Aragones, aralarında FC Barcelona ve Valencia'nın da bulunduğu 7 kulüpte daha görev yaptı. 
     65 yaşındaki Aragones'un ilk lig maçı pazar günü Atletico Madrid'e karşı olacak. Bunun yanısıra Real Mallorca, çarşamba günü UEFA Kupası'nda Kıbrıs Rum Kesimi'nden APOEL Nicosia ile karşılaşacak. 
     Real Mallorca, İspanya Ligi'nde yaptığı 6 maç sonrasında 5 puanla 16. sırada yer alıyor. 
     
</TEXT>
</DOC>
