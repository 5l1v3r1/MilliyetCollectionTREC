<DOC>
<DOCNO> 191655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur02.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mexico City'e Atatürk heykeli... 
</HEADLINE>
<TEXT>

     Milli Savunma Bakanı Vecdi Gönül, Devlet Bakanı Güldal Akşit ile Çalışma ve Sosyal Güvenlik Bakanı Murat Başesgioğlu, Türkiye İşveren Sendikaları Konfederasyonu'nca TİSK yaptırılan ve Meksika'nın başkenti Mexico City'deki La Reforma Bulvarı'na konulan Atatürk heykelinin açılışına katılmak üzere Meksika'ya gitti. 
     Gönül, Başesgioğlu, Akşit ve beraberindekileri taşıyan uçak, saat 06.10'da Atatürk Havalimanı'ndan Meksika'ya hareket etti. 
     Mexico City'deki La Reforma Bulvarı'na konulan Atatürk heykelinin açılışı, Gönül, Başesgioğlu ve Akşit, TİSK ve bağlı sendikaların yöneticileri, çok sayıda basın mensubu ve Meksikalı yetkililerinin katılacağı törenle, Cumhuriyet'in 80. kuruluş yıldönümü olan 29 Ekim 2003'te yapılacak. 
     Mexico City'de, 26-27 Nisan 2000 tarihlerinde yapılan OECD nezdinde Ticaret ve Sanayi İstişari Komitesi toplantısına katılan TİSK Başkanı Refik Baydur ve Genel Sekreter Bülent Pirler, buradaki incelemelerinde dünyanın ünlü liderlerinin ve siyaset adamlarının heykellerinin kentin çeşitli yerlerine konulduğunu görerek, Türkiye Cumhuriyeti'nin kurucusu Ulu Önder Mustafa Kemal Atatürk'ün heykelinin de burada yer alması görüşünü Dışişleri Bakanlığı ve Meksikalı yetkililere iletmişlerdi. 
     Görüşmelerin olumlu sonuçlanması üzerine, Azeri heykeltıraş Sait Rüstem'e 3.5 metre boyunda ve yaklaşık 1.5 ton ağırlığında, elinde tuttuğu ve devrimi simgeleyen şapkasıyla figüre edilen tunç bir Atatürk heykeli yaptıran TİSK, heykeli 28 Eylül 2002 tarihinde kentin en önemli bulvarı olan La Reforma bulvarına konulmak üzere Mexico City'e göndermişti. 
     
</TEXT>
</DOC>
