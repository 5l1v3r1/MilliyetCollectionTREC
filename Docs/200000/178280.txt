<DOC>
<DOCNO> 178280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur16.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler yarın Başbakan Erdoğan'a çıkıyor... 
</HEADLINE>
<TEXT>

     Üniversitelerarası Kurul Başkanı Prof. Dr. Ayhan Alkış ve Kurul'un alt komisyon üyeleri, yarın Başbakan Recep Tayyip Erdoğan'ı ziyaret edecekler. 
     Milli Eğitim Bakanı Hüseyin Çelik'in de katılacağı toplantıda, değiştirilmesi planlanan yükseköğretim yasası ile ilgili konular görüşülecek. 
     Üniversitelerarası Kurul'un, 19 Ağustos 2003 tarihinde ODTÜ'de yaptığı toplantıdan sonra yayımlanan bildiride, Milli Eğitim Bakanlığı'nca hazırlanan yükseköğretim yasa taslağının ''getirdiği düzenlemelerle üniversitelerin yükseköğretimde yeniden yapılanma arayışlarını ve taleplerini karşılamaktan çok uzak olduğu'' belirtilmişti. 
     ''Üniversitelerin kendi yasasını hazırlamasına katkıda bulunmasına imkan tanınması gerektiği'' ifade edilen bildiride, bu amaçla çalışacak Üniversitelerarası Kurul üyelerinden seçilen bir alt komisyon oluşturulduğu kaydedilmişti. 
     Alt komisyon şu isimlerden oluşuyor 
     Erzurum Atatürk Üniversitesi Rektörü Prof. Dr. Yaşar Sütbeyaz, Anadolu Üniversitesi Rektörü Prof. Dr. Engin Ataç, Gazi Üniversitesi Rektörü Prof. Dr. Rıza Ayhan, Kocaeli Üniversitesi Rektörü Prof. Dr. Baki Komşuoğlu, İzmir Ticaret Üniversitesi Rektörü Prof. Dr. Atilla Sezgin, Uludağ Üniversitesi Rektörü Prof. Dr. Mustafa Yurtkuran, Mimar Sinan Üniversitesi Rektörü Prof. Dr. İsmet Alptekin, İTÜ Rektörü Prof. Dr. Gülsün Sağlamer, Harran Üniversitesi Rektörü Prof. Dr. Uğur Büyükburç. 
     
</TEXT>
</DOC>
