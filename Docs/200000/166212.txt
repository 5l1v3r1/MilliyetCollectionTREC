<DOC>
<DOCNO> 166212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'un 'Sambacılar'ı geldi... 
</HEADLINE>
<TEXT>

     Birinci Süper Futbol Ligi'nin yeni takımlarından Konyaspor'un Kızılcahamam kampında deneyeceği 4 Brezilyalı oyuncu Türkiye'ye geldi. 
     Teknik direktör Hüsnü Özkara, bugüne dek Türk futbolunda yabancı oyunculardan, iyi tanınmadan transferlerinin yapılması nedeniyle verim alanımadığını ve kulüplerin büyük paralar harcamalarına karşın düş kırıklığı yaşadıklarını söyledi. 
     Yaklaşık 6 aydır takibe aldıkları Brezilyalı oyuncuların transferinin, Patalya Otel'de bugün başlayan kampta denenmelerinin ardından netleşeceğini anlatan Özkara, orta alan, sol açık, savunma ve forvete düşündükleri, yaşları 22-24 arasında değişen 4 Brezilyalı oyuncunun İstanbul'a geldiğini ve yarın kampa katılacağını söyledi. 
     Özkara, Brezilya'da Ümit Milli Takım'da forma giymiş bu futbolcuların tüm özelliklerinin kamp süresince ortaya çıkacağını ve Konyaspor için en iyi kararın verileceğini kaydetti. 
     Takımda sol açıktaki oyuncu ihtiyacının Brezilyalı genç oyuncularla kapatılabileceğini dile getiren Özkara, ''Brezilyalılar'da istediğimizi bulamazsak, Nijerya ve Arjantin'den gelecek oyuncuları deneyeceğiz. Bu ülkelerde de takip ettiğimiz genç isimler var. En uygununu bulana kadar deneme çalışmamız devam edecek'' dedi. 
     
     OGÜN İMZA ATIYOR, ABDULLAH BELLİ DEĞİL 
     Ogün Temizkanoğlu'nun yarın Konya'da yapılacak sözleşmeyle Konyaspor'un renklerine bağlanacağını ifade eden Özkara, şöyle konuştu 
     ''Ogün'ün transferinde benim Trabzonlu olmamın büyük etkisi var. A Milli Takım'ın kaptanlığını yapmış, Ogün gibi oyunculuğu ve kişiliğiyle kendini kabul ettirmiş kaliteli bir futbolcunun transferi bizim için çok önemlidir. Takımın kaptanlığını üstlenecek Ogün, oyunculara ağabeylik yapacak, bana da yardımcı olacak. Takıma büyük katkısı olacağına inanıyorum.'' Özkara, Fenerbahçeli Abdullah ile süren görüşmelerden henüz bir sonuç alınamadığını belirterek, bu konudaki gelişmelerin ilerleyen günlerde netleşeceğini kaydetti. 
     Kızılcahamam'da bugün başlayan kampın 13 Temmuz'a dek süreceğini belirten Özkara, ''14-15 Temmuz'da oyuncular izin yapacak. Ardından 16 Temmuz'da Gerede'de başlayacak ikinci etap kamp, 25 Temmuz günü sona erecek'' diye konuştu. 
     Özkara, kamp süresinin takımın kendini tanıması, uyumu ve yeni oyuncuların kazanılması açısından büyük önem taşıdığını sözlerine ekledi. 
     
</TEXT>
</DOC>
