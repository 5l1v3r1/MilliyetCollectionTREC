<DOC>
<DOCNO> 174353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/dunya/dun01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış hedefe tam isabet 
</HEADLINE>
<TEXT>

   Bağdat'ta bir Amerikan askeri aracının roketle vurulmasının ardından rasgele ateş açan Amerikalılar, masum bir Iraklıyı öldürdü 
      DIŞ HABERLER SERVİSİ 

   
   Irak'ın başkenti Bağdat'ın merkezinde, Humvee tipi bir Amerikan askeri aracına dün öğle saatlerinde roketatarlarla saldırı düzenlendi. Saldırıya uğrayan araç yandı, içindeki dört Amerikan askeri de yaralandı. Saldırının ardından paniğe kapılarak etrafa ateş açan ABD askerleri, yoldan geçen Iraklı bir sivili başından vurarak öldürdü. 
   
   Oteli taradılar 
   Askerlerin, araçlarının önünden geçerken vurulduğu Palm Oteli'nin içindeki sivillerin dışarı çıkmasına izin verdikten sonra, otel binasını makineli tüfeklerle taradıkları da bildirildi. 
   ABD ordusu, önceki gece de Bağdat'ın El Reşid Mahallesi'nde Amerikan askerlerine hafif silahlarla saldırı düzenlendiğini, askerlerin açılan ateşe karşılık vermeleri sonucu çıkan çatışmada iki ABD askerinin öldürüldüğünü, bir asker ve bir Iraklı tercümanın yaralandığını açıkladı. 
   Musul'da ise bir Amerikan askerinin 5 Ağustos'ta damdan düşerek öldüğü, bir başka askerin de önceki gün hastalık sebebiyle hayatını kaybettiği belirtildi. 
   
   
</TEXT>
</DOC>
