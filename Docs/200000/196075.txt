<DOC>
<DOCNO> 196075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun18.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı Fransız basınında "Musevilere nefret" 
</HEADLINE>
<TEXT>

     Fransa'da yayımlanan gazeteler, İstanbul'da sinagoglara düzenlenen saldırılara geniş yer verdi. 
     Gazetelerdeki haber ve yorumlarda, Paris'te Cumartesi günü bir Musevi okulunun kundaklanmasıyla İstanbul'da iki sinagoga düzenlenen saldırılar arasında benzetmeler yapıldı. 
     Liberation gazetesi, ''Musevilere Nefret'' başlığıyla birinci sayfadan verdiği haberde, İstanbul'daki saldırıyla ilgili gelişmeleri ayrıntılı biçimde okuyucularına aktardı. 
     ''Musevi vatandaşlarının Türkiye'de dostluk ve barış ortamında yaşadıkları'' belirtilirken, ''İsrail hükümetinin Ankara ile ilişkilere büyük önem verdiği'' kaydedildi. 
     Haberde, saldırının nedenini sorgulayan İslam uzmanı Gilles Kepel'in, ''Musevilerin, bölgede siyasi ve ekonomik olarak entegre olduğu tek ülke Türkiye. ABD'deki Museviler Türkiye'nin yoğun lobisini yapıyorlar. Türkiye ve İsrail kendilerine yönelik terörist tehditlerden dolayı yakın müttefik'' görüşlerine yer verildi. 
     Fransız uzman, ''Teröristlerin, daha fazla yandaş çekebilmek ve düşman olarak nitelediklerini güçsüz gösterebilmek için bu tür saldırılara başvurdukları'' yorumunu yaptı. 
     Le Figaro gazetesi de ''İki Sinagog Önünde Katliam'' başlığıyla verdiği haberde, ''Son saldırıyı uluslararası terörizmin imzası'' olarak değerlendirdi. 
     Gazetenin Kudüs muhabiri tarafından kaleme alınan haberde, İsrail gizli servisinin de bu saldırıların sorumlularını bulmak için çalışmalara katıldığı belirtildi ve İsrail hükümetinin terörle mücadelede Türkiye'ye tam destek verdiği bildirildi. 
     Le Monde gazetesinde ise yorumsuz yer alan haberde, saldırılara yine geniş yer verildi. 
     
     ''TÜRKİYE'DE KORKU İÇİNDE YAŞAMIYORUZ'' 
     İspanya'nın El Mundo gazetesine demeç veren, İstanbul'daki Musevi Cemaatinden Sylvio Ovayda, ''Türkiye'de korku içinde yaşamadıklarını'' söyledi. Ovayda, ''Türkiye'de bazı radikal veya aşırı sol çevrelerin Yahudi düşmanlığı tutumları olduğunu, ancak bunun Avrupa'nın diğer yerlerine oranla çok fazla olmadığını'' belirtti. 
     Asla korku içinde yaşamadıklarını ifade eden Ovayda, ''Türk hükümetiyle çok iyi bir ilişkimiz var. Her ne olursa olsun burada yaşamaya devam edeceğiz, çünkü yüzyıllardır süren ortak tarihimiz bulunuyor'' dedi. 
     Türk polisiyle aralarında ''iyi bir ilişki'' bulunduğunun altını çizen Ovayda, ''Biri sizi bu şekilde öldürmek istiyorsa ne yapılabilir 1000 polis koysan da bir intihar saldırısı önlenemez. Irak'ta Amerikalılar bile bunu önleyemiyor. Burada güvenlik içindeyiz'' diye konuştu. 
     Ovayda, sinagoglara düzenlenen saldırıların, ''Türkiye-İsrail-ABD ittifakını parçalama girişimi'' olduğuna inandığını da kaydetti. 
     
</TEXT>
</DOC>
