<DOC>
<DOCNO> 187116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur34.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, ek taşıt vergisini iptal etti 
</HEADLINE>
<TEXT>

     Anayasa Mahkemesi, bu yıl için motorlu taşıtlardan bir defaya mahsus ek vergi alınmasına ilişkin düzenlemenin yürürlüğünü durdurdu ve iptal etti. 
     Anayasa Mahkemesi Başkanvekili Haşim Kılıç, heyetin öğleden sonraki toplantısının ardından gazetecilere bilgi verdi. 
     Anamuhalefet Partisi CHP'nin 120 milletvekilinin, bu yıl için motorlu taşıtlardan bir defaya mahsus ek vergi alınmasına ilişkin düzenlemenin iptali ve yürürlüğün durdurulması istemiyle açılan davayı karara bağladıklarını belirten Kılıç, söz konusu düzenlemenin oy çokluğuyla iptal edildiğini, yürürlüğünün ise oybirliğiyle durdurulduğunu kaydetti. 
     Kararın vergi mükelleflerini nasıl etkileyeceğine ilişkin soruyu yanıtlarken Kılıç, artık bundan sonrasının Anayasa Mahkemesi'nin dışındaki bir konu olduğunu ifade ederek, ilgili yargı kuruluşlarının gerekli kararı vereceklerini kaydetti. 
     Uzmanlar, Anayasa Mahkemesi'nin kararının ardından ek motorlu taşıtlar vergisini ödeyen mükelleflerin ilgili mahkemelere dava açabileceklerini belirttiler. Uzmanlar, ödenen ek motorlu taşıtlar vergisinin 2004 yılı vergisinden mahsup edilebileceğine de dikkati çektiler. 
     
     SÜREÇ 

     Anayasa Mahkemesi, bu yıl için motorlu taşıtlardan 1 defaya mahsus ek vergi alınmasına ilişkin 4837 sayılı Ekonomik İstikrarı Sağlamak İçin Ek Vergiler Alınması Hakkında Yasa hükmünü oy çokluğuyla 23 Temmuz 2003 tarihinde iptal etti ve yürürlüğünü durdurmuştu. 
     Anayasa Mahkemesi, yasanını yürürlüğe girdiği tarihte sicilde kayıtlı bulunan araç sahiplerinin vergi ödemesine karşın bu tarihten sonra araç alanların ek vergi dışında tutulmasını, Anayasa'nın eşitlik ilkesine aykırı bulmuştu. 
     Hükümet, bu karar üzerine, taşıtlardan ek vergi alınması konusunda yeni bir yasal düzenleme yapmıştı. Bu düzenlemeyi de içeren 4962 sayılı yasanın bugün yürürlüğü durdurulan ve iptal edilen maddesi, vergiye tabi olan ve bu yasanın yürürlüğe girdiği tarihte sicilde kayıt ve tescilli bulunan araçlar ile yasanın yayımı tarihinden 31 Aralık 2003 tarihine kadar ilgili sicillere ilk defa kayıt ve tescil edilecek taşıtlardan bir defaya mahsus olmak üzere ek vergi alınmasını öngörüyordu. 
     CHP, bu düzenlemenin iptali istemiyle dava açmıştı. 
     

     
</TEXT>
</DOC>
