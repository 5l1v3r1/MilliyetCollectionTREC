<DOC>
<DOCNO> 158714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo21.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Beşiktaş'ı farklı yeneceğiz... 
</HEADLINE>
<TEXT>

     Galatasaraylı futbolcu Ümit Davala, ligde şampiyonluk mücadelesi yaptıkları rakipleri Beşiktaş'tan çok daha iyi bir takım olduklarını ileri sürdü. 
     İnternetteki ''www.umitdavala.com'' adlı web sitesinde sakatlığıyla ilgili konularda açıklama yapan Ümit Davala, yarın yapılacak derbi maça da değinerek, ''Şunu rahatlıkla söyleyebilirim ki biz Beşiktaş'tan çok daha iyi bir takımız ve onları kendi seyircisi önünde farklı yenebilecek güce sahibiz'' dedi. 
     Şampiyonluk mücadelesi konusunda söylenecek çok şeyi olduğunu ifade eden Davala, şimdilik bu konulara girmenin gereksiz olduğunu ifade ederek, ''Sadece ligin henüz bitmediğini hatırlatmak istiyorum'' dedi. 
     
     ''SAKATLIĞIMA İNANMAYANLAR VAR'' 
     Sarı-kırmızılı oyuncu, sezon başından bu yana özellikle de son 3 ayda kendisini oldukça zorlayan ciddi bir sakatlıkla karşı karşıya olduğunu, ancak bazı çevrelerin buna inanmadığından yakındı. 
     Oynamak istemediği için sakat rolü yaptığını iddia eden ve kendisini sahtekarlıkla suçlayanların bulunduğunu anlatan Davala, şunları kaydetti 
     ''Ciddi bir sakatlıkla karşı karşıyayım. Öyle bir noktaya geldi ki dayanamaz hale geldim ve ağrılarıma teslim oldum. Sakatlığıma inanmayanlar var. Beni sahtekarlıkla suçlayanlar var. Bilim, onların suratına bir tokat gibi vuruyor. Sakatlığımın tıp dilindeki adı Osteitis Pubis. Tıp ansiklopedilerine bakıp durumun vahametini anlasınlar isterim. Bu iyileşme süreci en az 3 aydan başlayan bir kasık rahatsızlığı.'' 2 Haziran'da İsviçre'ye gideceğini anlatan Davala, burada sakatlığı konusunda dünyaca ünlü uzman doktor Bhülman'a görüneceğini ve tedavi olacağını kaydetti. 
     
     ''GALATASARAY'DAN AYRILMAYI DÜŞÜNMÜYORUM'' 
     Galatasaray ile 1 yıl daha kiralık sözleşmesi bulunduğunu hatırlatan Davala, sözleşmesi bitene dek sarı-kırmızılı takımdan ayrılmayı düşünmediğini bildirdi. 
     Takım için yararlı olmasına ve teknik direktör Fatih Terim'in, oynadığı futbolu beğenmesine karşın bazı çevrelerin bir türlü kendisini içine sindiremediğini ifade eden Davala, ''Hocam benden ne istediyse onu sahada ortaya koydum. Bunda da başarılı oldum ve sakatlığıma kadar takımdaki yerimi kaybetmedim'' diye konuştu. 
     Türkiye'de futbolcu olmanın çok zor olduğunu vurgulayan Davala, sakatlığı döneminde gazetelerde çıkan haberler nedeniyle de medyaya sitemde bulundu. 
     
</TEXT>
</DOC>
