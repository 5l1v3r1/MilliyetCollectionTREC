<DOC>
<DOCNO> 183341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun06.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Senatör Kennedy "Irak savaşı Teksas'ta pişirilmiş bir sahtekarlık" 
</HEADLINE>
<TEXT>

     ABD'de Kennedy ailesinden gelen Demokrat Parti Massachusetts Senatörü Edward Kennedy, Irak'ta savaşa girilmesinin, ''Texas'ta pişirilmiş bir sahtekarlık'' olduğunu söyledi. 
     AP'ye verdiği röportajla iddialarını dile getiren Kennedy, Irak, ABD için acil bir tehdit oluşturmadığı halde bu politikanın, Bush yönetimine siyasi kazanım sağlamak için Cumhuriyetçi Parti tarafından, ''Texas'ta pişirildiğini'' savundu. 
     Kennedy, Bush yönetiminin her ay savaşa harcadığı 4 milyar doların en azından yarısı için hesap veremediğini iddia ederken, açıklanamayan bu 2 milyar dolarlık harcamanın, ''Irak'a asker göndermeleri için yabancı ülkelerin liderlerine verildiğine inandığını'' söyledi. 
     Bush yönetiminin şu andaki Irak politikasının ise ''başıboş'' olduğunu savunan Kennedy, ABD'nin, Irak'a savaş açmak için elindeki istihbaratı çarpıtıp yanlış sunduğunu ileri sürdü. Kennedy, ''Irak'tan acil bir tehdit yoktu. Bu mesele, Texas'ta pişirildi, Ocak'ta Cumhuriyetçi Parti liderliğine savaşın yapılacağı, siyasi olarak bunun iyi olacağı söylendi. Bütün bu Irak savaşı bir sahtekarlık'' diye konuştu. 
     Kennedy, Irak savaşı yüzünden ABD'nin, daha doğrudan tehdit oluşturan El Kaide terör örgütü, Afganistan'daki istikrarsızlık ve Kuzey Kore'nin nükleer hedefleri konularına dikkatini yoğunlaştıramadığını da iddia etti. 
     Beyaz Saray'dan yapılan açıklamada ise Kennedy'nin sözlerine ilişkin yorumda bulunulmayacağı belirtildi. 
     Kennedy, geçen yıl Ekim ayında Irak'a karşı gerekirse askeri güç kullanma yetkisini Bush'a tanıyan 100 sandalyeli ABD Senatosu'nda yapılan oylamada Bush'a yetki tanınmasına karşı çıkan 23 senatörden biri olmuştu. 
     Öte yandan, Irak savaşı kayıpları arttıkça, Demokrat Partililer, Başkan Bush yönetimine karşı daha etkili bir muhalefet izlemeye başladılar. Bu hafta, ABD Temsilciler Meclisi'nin Demokrat Partili üyeleri, California milletvekili Nancy Pelosi ve Pennsylvania milletvekili John Murtha, Irak politikası mimarlarının kovulmasının, dünyaya karşı bir sorumluluk olduğunu söyleyerek dikkati çekmişlerdi. 
     ABD'de Kasım 2004 başkanlık seçimi tarihi yaklaşırken, Cumhuriyetçi Partili Başkan Bush'a karşı Demokrat Partililer, güçlü bir rakip çıkarma arayışında bulunuyor. 
     
</TEXT>
</DOC>
