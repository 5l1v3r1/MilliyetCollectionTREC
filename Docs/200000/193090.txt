<DOC>
<DOCNO> 193090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo27.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid yıldızlarıyla nikah tazeliyor... 
</HEADLINE>
<TEXT>

     İspanya'nın Real Madrid takımı, 3 yıldız oyuncusu Raul Gonzalez, Michel Salgado ve Jose Maria Gutierrez Guti ile sözleşmelerinin uzatılması konusunda anlaşmanın sağlandığını duyurdu. 
     İspanyol kulübü, şimdilik futbolcuların kontratlarının uzatılması konusunda anlaşma sağlandığını duyurmakla yetinirken, İspanyol basını, Raul'un 2010, Salgado'nun 2009 ve Guti'nin 2008 sezonu sonuna kadar sözleşmelerinin uzatılacağını iddia ediyor. 
     Her sezon için 6 milyon Euro kazanan 26 yaşındaki forvet oyuncusu ve takım kaptanı Raul, ''Bu benim rüyamdı, anlaşmaya vardığımız için çok mutluyum'' dedi. 
     Avrupa'nın Manchester United, Chelsea, Milan, İnter gibi büyük takımlarının transfer listesinde bulunan 28 yaşındaki defans oyuncusu Salgado'nun da sezon başına 2.5 milyon Euro kazanacağı öne sürüldü. Kariyerin paradan daha önemli olduğunu söyleyen yıldız futbolcu, ''Daha az para kazansam da başka şeyler kazanıyorum. Kariyerimi burada sona erdirmek istiyorum'' açıklamasını yaptı. 
     Real Madrid'in 27 yaşındaki orta saha oyuncusu Guti'nin ise, her sezon için 2 milyon Euro alacağı kaydedilirken, Guti, transfer söylentileri için, ''Real Madrid formasını daha uzun yıllar taşıyacak olmaktan çok memnunum'' yorumunu yaptı. 
     
</TEXT>
</DOC>
