<DOC>
<DOCNO> 168999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur28.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye beşik gibi... Bu yılın ilk yarısında 1503 sarsıntı oldu... 
</HEADLINE>
<TEXT>

     Türkiye'nin değişik bölgelerinde 2003'ün ilk yarısında toplam 1503 sarsıntı kaydedildiği bildirildi. Sarsıntıların büyük çoğunluğu da geç saatlerde ve 3 ila 4 büyüklükleri arasında oldu. 
     A.A muhabirinin Boğaziçi Üniversitesi Kandilli Rasathanesi ve Deprem Araştırma Merkezi'nin ''http www.koeri.boun.edu.tr'' internet sitesindeki verilerinden derlediği bilgilere göre, 2003 yılı 1 Ocak itibariyle şimdiye kadar Türkiye'nin değişik bölgelerinde meydana gelen toplam 1503 sarsıntı kaydedildi. 
     Aletsel büyüklüğü 6 ila 7 arasında 2 deprem kaydedilirken, 5 ila 6 şiddetinde 3 deprem, 4 ila 5 arasında ise 71 deprem kaydedildi. Aletsel büyüklüğü 2 ila 3 arasında ise 197 sarsıntı olurken, 3 ila 4 arasında 1231 sarsıntı kaydedildi. 
     Büyük çoğunluğu 3 şiddetinde olan sarsıntılar geç saatlerde meydana geldi. 
     Sarsıntıların aylara göre dağılımı ise şöyle 
     Ocak'ta 161, Şubat'ta 91, Mart'ta 124, Nisan'da 195, Mayıs'ta 617, Haziran'da 214, Temmuz'un ilk 12 günü 101 sarsıntı oldu. 
     
     ''ENERJİ YAVAŞ YAVAŞ BOŞALIYOR'' 
     Atatürk Üniversitesi Deprem Araştırma Merkezi Müdürü Yrd. Doç. Dr. Yüksel Özdemir, aletsel büyüklüğü 3 ila 4 şiddetleri arasında olan sarsıntıların, yeraltında biriken enerjinin yavaş yavaş boşaldığının göstergesi olduğunu söyledi. 
     Sarsıntıların analizinin yapılarak tahminde bulunulmasının, sarsıntıların hangi bölgelerde yoğunlaştığını tespit etmekle mümkün olduğunu belirten Özdemir, ''Bu tür sarsıntılar, yeraltındaki enerjinin yeryüzüne çıkmasına neden oluyor. Sarsıntıların küçük oluşu, şok sarsıntıları önleyebiliyor. Enerjinin aniden boşalması yerine, yavaş yavaş boşalmasını sağlıyor'' diye konuştu. 
     
</TEXT>
</DOC>
