<DOC>
<DOCNO> 164687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo08.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HAKEMLERE DESTEK 
</HEADLINE>
<TEXT>

Hakem Hakan Ceylan'a saldıran Tarabyalı Halit Can için hapis kararı çıkması ve FFHGD'nin yeni sezonda bu tür olaylarda aynı uygulamaya gideceğini açıklamasına futbol kamuoyu hak verdi 
     "Caydırıcı olabilir" 
     TARABYALI Halit Can'ın, hakem Hakan Ceylan'a saldırısı sonrası 2 ay 20 gün hapis cezası almasının ardından Faal Futbol Hakemleri ve Gözlemcileri Derneği'nin bu tür olaylarda önümüzdeki sezon aynı uygulamayı sürdüreceğini açıklaması futbol kamuoyuna bomba gibi düştü. Ancak yöneticiler ve futbolcular, hakemlerin bu kararına destek verdi ve caydırıcı özelliği ile olayların önüne geçebileceği görüşünde birleştiler. 
     
     Görüşler 
     BÜLENT YAVUZ MHK Başkanı "Amatör kümelerde 15 - 16 yaşındaki gençlerin bu olaylara karıştığını görüyoruz. Hakemlerimiz can güvenliklerini bile riske atarak yüzlerce kilometre yol gidiyor, maça çıkıyor, saldırıya uğruyordu. Bu karardan sonra daha özgürce maç yönetecekler. Mahkemenin örnek kararı futbolun tüm unsurları tarafından pozitif algılanmalı". 
     CEMAL AYDIN Kulüpler Birliği Başkanı "Bu sportif bir suç kapsamına girmiyor. Sahada yaşanan bir olayın cezası zaten federasyon tarafından veriliyor. Daha önce de benzeri olaylar yaşanıyor, ancak mahkeme kapısından dönülüyordu. Burada hakemin mahkemeye gitme kararına saygı duymak gerek". 
     ALİ DÜRÜST Galatasaray II. Başkanı "Hakemlere yapılan her türlü hareketi doğru bulmuyoruz. Elbette ki, hakemlerimiz kendilerini korumak için önlem alacaklar. Zaten bu son uygulama da bunu gösteriyor. Hakeme karşı bir hareket yapılırsa her türlü ceza verilmeli". 
     MAHMUT USLU Fenerbahçe Asbaşkanı Bu kararı destekliyoruz. Verilen hapis ceza normaldir. Saha içinde hakemlere darp olmaz. Onları korumak lazım. 
     SİNAN ENGİN Beşiktaş Menajeri "Yerinde bir karar. Hakeme herkesin yardımcı olması gerekir. Saha içinde gerginlikler yaşanabilir. Ancak bunu fiiliyata dökmek büyük hatadır. Yeni sezonda uygulanacak olan bu karar caydırıcıdır ve de yerindedir. Kararı alkışlıyoruz." 
     TAYFUR HAVUTÇU Beşiktaş Kaptanı "Sosyal yaşamda da aynı hareketi yaptığınız anda yargıdan ceza alıyorsunuz. Caydırıcı bir uygulama. Sonuçta, kimsenin kimseye vurma hakkı yok . Hakemlerde kendilerini korumak zorundalar. Her hatalı olayda hakeme saldırmak yanlıştır". 
     ÜMİT ÖZAT Fenerbahçe Kaptanı "Saha içindeki olaylara zaten Futbol Federasyonu gerekli cezayı veriyordu. Hakemlerin olayı, hukuki yollara taşıması ayrı bir konu. Ancak profesyonel liglerde ben böyle bir olayın yaşanacağını sanmıyorum". 
     

</TEXT>
</DOC>
