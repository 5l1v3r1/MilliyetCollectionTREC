<DOC>
<DOCNO> 164116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun36.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Gül'e davet... 
</HEADLINE>
<TEXT>

     Dışişleri Bakanlığı Müsteşarı Uğur Ziyal, ABD Dışişleri Bakanı Colin Powell'ın, Dışişleri Bakanı ve Başbakan Yardımcısı Abdullah Gül'ü Washington'a resmen davet ettiğini bildirdi. 
     Ziyal, ilerleyen dönemde Başbakan Recep Tayyip Erdoğan'ın da ABD'yi ziyaretinin söz konusu olduğunu söyledi. 
     Ziyal, Türkiye'nin Washington Büyükelçiliği'nde gazetecilere yaptığı açıklamada, Washington'ı ziyaretinin zamanlı ve yararlı olduğuna inandığını, aldığı temel izlenimin ise ABD'nin, Türkiye'ye dönük yapıcı ve ileriye bakan bir yaklaşım içinde, stratejik ortaklığın sürmesine önem atfettiği olduğunu kaydetti. 
     Ziyal, Powell'ın Gül'e resmi davetini ilettiğini, önümüzdeki dönemde Erdoğan'ın da Washington'ı ziyaretinin gündemde olduğunu belirtti. 
     Müsteşar Ziyal, bu çerçevede iki ülke arasında ziyaret ve temasların devam edeceğini, Eylül ayında Türkiye-ABD Ekonomik Ortaklık Konseyi'nin toplanacağını ve Kasım'da da Yüksek Düzeyli Askeri Grup toplantısının yapılacağını ifade etti. 
     ABD kongresindeki temaslarından da memnun kaldığına işaret eden Ziyal, Rum-Yunan lobisi mensubu Demokrat Parti Maryland Senatörü Paul Sarbanes ile görüşmesinde bile, ilk kez tartışma, ders verme havası yerine, karşılıklı görüşlerin iletildiğini, bunun yeni olduğunu bildirdi. 
     Türk-Amerikan ilişkileri için, ''İlişki rayına oturmuş vaziyette'' ifadesini kullanan Ziyal, gördüğü olumlu havadan memnun olduğunu, istişare mekanizmalarının daha da artırılacağını belirtti. 
     Ziyal, Ermeni karar tasarısı konusunda da Amerikan yönetiminden ve kongreden beklentilerini dile getirdiklerini, bu konudaki hassasiyetin iletildiğini söyledi. 
     ABD'deki temaslarını tamamlayan Ziyal, bugün New York üzerinden Türkiye'ye hareket edecek. 
     
</TEXT>
</DOC>
