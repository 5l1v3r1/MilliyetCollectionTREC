<DOC>
<DOCNO> 194760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun22.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri eleştiriye gelemiyor .. 
</HEADLINE>
<TEXT>

     Irak'ta işgal güçleri aleyhine konuştuğu tespit edilen bir Iraklı, Amerikan askerleri tarafından elleri kelepçelenerek ve ağzı da sıkıca bantlanarak gözaltına alındı. 
     Bağdat'ta Tahrir Meydanı'nda meydana gelen olayla ilgili, aynı yerdeki Amerikalı askeri bir yetkili, Iraklının neden yakalanarak Humvee tipi askeri cipe konulduğunun sorulması üzerine, ''Bu kişi, koalisyon karşıtı konuşmalar yaptığı için gözaltına alındı'' dedi. 
     Amerikalı yetkili, gözaltına alınan Iraklının koalisyon aleyhine ne söylediğini ise belirtmedi. 
     Bir ABD askeri sözcüsü ise olayla ilgili henüz bilgisi olmadığını söyledi. 
     Olayı duyuran bölgedeki Reuters muhabiri haberinde, Amerikalı askeri ve siyasi yetkililerin sık sık, Iraklıların yıllar süren demir yumruk yönetiminin ardından ifade özgürlüğü ve demokrasiye kavuşması için Saddam Hüseyin'i devirdiklerini söylediklerine işaret etti. 
     
</TEXT>
</DOC>
