<DOC>
<DOCNO> 176154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo15.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya emin ''Dünya Şampiyonası'nda altını alacağım'' 
</HEADLINE>
<TEXT>

     Atletizmde ''Golden League''in 5. ayağı olan 75. Weltklasse yarışlarında 1500 metrede birinci olan Süreyya Ayhan, İstanbul'a geldi. 
     Ayhan, Atatürk Havalimanı'nda basın mensuplarına yaptığı açıklamada, İsviçre'deki yarışlarda son 7 yılın en iyi dünya derecesini elde etmekten son derece mutlu olduğunu söyledi. 
     Bu dereceyi beklediğini ifade eden Ayhan, ''Asıl hedefimiz Dünya Şampiyonası. Benim gazetecilerden isteğim, beni bu şampiyonaya kadar rahat bırakmalarıdır. Çünkü asıl görevim Dünya Şampiyonası'nda tamamlanıyor'' diye konuştu. 
     Şu an için hiçbir probleminin bulunmadığını ve her şeyin yolunda gittiğini kaydeden Ayhan, ''Dünya Şampiyonası'nda da altın madalyayı alacağız'' dedi. 
     Ayhan'ın antrenörü Yücel Kop da Dünya Şampiyonası'ndaki hedeflerinin birincilik olduğunu belirterek, ''Dünya Şampiyonası biraz daha zorlu geçecek ama Süreyya Ayhan'ın şampiyon olacağına inanıyorum'' şeklinde konuştu. 
     Süreyya Ayhan, daha sonra Dünya Şampiyonası hazırlıkları için Edirne'ye gitti. 
     
</TEXT>
</DOC>
