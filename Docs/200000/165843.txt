<DOC>
<DOCNO> 165843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko22.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, ABD'yi ticarette misillemeye hazır... 
</HEADLINE>
<TEXT>

     Avrupa Birliği AB , ABD yönetimi ihracatçılarına sağlayacağı vergi indirimlerini ve demir çelik ithalatına koyduğu fazladan vergileri kaldırmadığı takdirde milyarlarca dolar değerinde Amerikan ürününe misilleme yapacağını bildirdi. 
     Avrupa Komisyonunun dış ticaretten sorumlu üyesi Pascal Lamy, ABD iş dünyası temsilcilerine hitaben yaptığı konuşmada, ABD yönetiminin Dünya Ticaret Örgütü DTÖ kurallarına uymadığı takdirde misillemeyle karşılaşmasının kaçınılmaz olacağını anlaması gerektiğini söyledi. 
     Dünya ekonomisinin iki devi AB ile ABD arasındaki bir dizi ticari anlaşmazlığın son halkalarını oluşturan olaylar, ABD'nin kendi demir çelik sektörünü korumak için geçen yıl demir çelik ithalatından aldığı gümrük vergisini artırması ve ABD'li ihracatçılara vergi indirimi yoluyla sübvansiyon uygulamaya hazırlanması oldu. ABD'nin Demir çelik ithalatına uyguladığı vergileri artırmasının Avrupalı üreticiler ve ihracatçılar için haksız rekabet anlamına geldiğini savunan AB, demir çelik ithalatına konan vergiler aleyhine DTÖ'ye yaptığı başvuruda haklı bulunmuştu. 
     AB, ABD yönetiminin yüzlerce ABD'li ihracatçının toplam 4 milyar dolarlık vergi indiriminden yararlanmasını öngören vergi yasa tasarısına da şiddetle karşı çıkıyor. 
     Brüksel, yasanın yürürlüğe girmesi halinde AB pazarına giren milyarlarca dolar değerindeki çeşitli kalemlerden ABD ürünlerine cezai vergiler uygulayacağını açıklamıştı. 
     ABD ile AB arasında, hormonlu sığır eti ticaretinden muz ithalatına, demir çelik ticaretinden genetik mühendisliğiyle üretilmiş gıda maddelerinin satışına dek pek çok ticari konuda derin görüş ayrılıkları bulunuyor. 
     
</TEXT>
</DOC>
