<DOC>
<DOCNO> 199162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/siyaset/siy04.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbil davasından 29 beraat çıktı... 
</HEADLINE>
<TEXT>

   Akbil davasında yargılanan 37 sanıktan 29'u beraat ederken, Başbakan Erdoğan'ın yargılanması durduruldu 
   İSTANBUL Milliyet 

   
   Akbil davası kapsamında, "zimmete para geçirmek" suçundan yargılanan Başbakan Recep Tayyip Erdoğan hakkındaki yargılama, 'dokunulmazlığı' nedeniyle durduruldu. Yargılanan 37 sanıktan 29'unun beraat ettiği davada, İstanbul Büyükşehir Belediye Başkanı Ali Müfit Gürtuna'nın "zimmet" suçunu işlemediğini belirten mahkeme, "görevi ihmal" suçundan yeniden karar vermedi. Üsküdar 2. Ağır Ceza Mahkemesi'nde görülen davada Erdoğan ve Gürtuna'nın avukatları hazır bulundu. 
   Mahkeme heyeti, Erdoğan ile AKP milletvekilleri Mehmet Mustafa Açıkalın, Mikail Arslan ve İdris Naim Şahin'in milletvekili olmaları nedeniyle dosyalarının ayrılmasına ve dokunulmazlıklarının kaldırılması konusunda gerekli kararların aldırılmasına karar verdi. 
   İddianamedeki suçları işlediklerine dair yeterli delil bulunmadığı gerekçesiyle aralarında Belbim A.Ş.'nin eski yöneticilerinin bulunduğu 29 sanığın beraatı kararlaştırılırken, ölen bir sanığın dosyası da ortadan kalktı. 
   
   
   
   
</TEXT>
</DOC>
