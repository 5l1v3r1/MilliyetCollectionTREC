<DOC>
<DOCNO> 167691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur28.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Notanın ötesine taşan bir durum, ültimatom verilmeli 
</HEADLINE>
<TEXT>

     DYP Genel Başkanı Mehmet Ağar, Irak'ta 11 Türk askerinin gayri meşru bir biçimde rehin alındığını ancak buna karşılık hükümetin gerekeni yapmadığını kaydederek, ''Hükümet için kongre ve konserlerin takibinin, Mehmetçiğin haysiyetini korumaktan daha önemli olduğunu görüyoruz'' dedi. 
     Ağar, partisinin genel merkezinde düzenlediği basın toplantısında, Cumhuriyet tarihinde ilk kez 11 Türk askerinin gayri meşru bir biçimde rehin alınmasının milleti derinden yaraladığını söyledi. 
     Hükümetin bir ilki gerçekleştirdiğini, bir NATO ülkesinin askerlerinin diğer bir NATO ülkesinin askerlerini gayri meşru biçimde rehin alarak tutukladığını ifade eden Ağar, hükümetin derhal toplanması gerektiğini savundu. İki günden beri herkesin çeşitli eğlencelerde, konserlerde, parti kongrelerinde vakit geçirdiğini anlatan Ağar, Başbakan'ın bugünkü beyanının milleti tatmin etmekten uzak olduğunu söyledi. 
     
     ''HÜKÜMETE UYKU HARAMDIR'' 
     Ağar, ''Devletin işleri teknolojik imkanlarla yürütülür'' gibi bahanelerin arkasına hiç kimsenin sığınmaması gerektiğini kaydederek, şöyle devam etti 
     ''O insanlar bizim insanlarımız, bizim görevlilerimiz, bizim askerlerimiz. Onların hepsi serbest bırakılmadıkça ve bu işten dolayı özür dilenmedikçe, hükümete uyku haramdır. Oturup Ankara'da, meselesinin başında olması lazımdır. Milli idraki olan herkes bunu beklemektedir. 
     Hükümet, meşruiyetinin Bağdat'ta rehin olduğunu unutmamalıdır. 24 saat içinde toplanmazsa ne zaman toplanacaktır İhtiyaç duyuluyorsa ki ihtiyaç vardır, Milli Güvenlik Kurulu MGK da süratle toplanmalıdır. Daha sonrasında, TBMM Başkanı'nın takdiriyle, ihtiyaç duyulduğunda derhal TBMM de toplanmalıdır. Türkiye, hükümetinin zirvelerinde Cumhuriyetin yüceliği idrakinin olup olmadığını tartışmak mecburiyetinde bırakılmamalıdır ve bu toprakların ruhunu, hala Malazgirt'in rövanşını vermemek azminin oluşturduğu da unutulmamalıdır.'' Yok saymak veya meseleyi küçük göstermekle sorunun üstesinden gelmenin mümkün olmadığını ifade eden Ağar, ''Görünen odur ki, bunun arkasından Türkiye'nin bütünüyle Irak topraklarından çıkarılması talebi gelecektir'' dedi. 
     Ağar, bütün bunların hükümetin Irak'ta yanlış politika izlemesinden kaynaklandığını öne sürerek, ''Irak'a ciddi bir askeri varlıkla girilmiş olsaydı, bugün böyle bir sonuçla karşı karşıya kalmayacaktık'' ifadesini kullandı. 
     Mehmet Ağar, tatil dolayısıyla telefonda muhatap bulunamadığı gerekçelerinin de kabul edilemez olduğunu vurgulayarak, ''Türkiye Cumhuriyeti 36 saat sonunda muhatap bulabiliyorsa, bu da hükümetin zafiyetinin bir açık göstergesidir'' diye konuştu. 
     Sonuna kadar meselenin sıkı takipçisi olacaklarını belirten Ağar, milletin sabrını taşırmadan Türkiye'nin haysiyetine yaraşır sonucun mutlaka alınması, askerlerin serbest bırakılması gerektiğini söyledi. 
     Türk askerlerinin Bağdat'ta adi suçluların atıldığı bir hapishanede muhafaza edildiklerini, bunun kabul edilebilir bir yanı olmadığını vurgulayan Ağar, ''Özür dilemelidirler. Bu sonuç alınıncaya kadar, milletimizin gözüne girmeyen uyku inşallah hükümetin gözüne de girmez'' dedi. 
     
     ''BAŞBAKAN'IN AKLI KONSERLERDE KALMIŞ...'' 
     Ağar, bir gazetecinin, Başbakan Erdoğan'ın ABD'ye nota verilip verilmediği sorusuna karşılık ''Nota dediğiniz konu müzik notası değildir. Böyle aklınıza estiği zaman nota verilmez'' sözlerini nasıl değerlendirdiğini sorması üzerine, şunları kaydetti 
     ''Sayın Başbakan'ın aklı konserlerde kalmış herhalde... Bu, protesto notası ve daha ötesinde ültimatom verilmesi lazım gelen bir konudur, diplomasi tekniğine göre. Notanın ötesine taşan bir durum söz konusudur. Ültimatom verilmesi lazımdır. Bence çeşitli yerlerde vakit geçirmek yerine, Başbakanlık makamında oturularak hükümet toplantısı, MGK gibi ciddi toplantılar yapılarak kararlılık, tavır, millet adına dünya kamuoyuna seslendirilmelidir.'' 
     
</TEXT>
</DOC>
