<DOC>
<DOCNO> 162895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun08.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük - Yumurtalık boru hattına sabotaj.. 
</HEADLINE>
<TEXT>

     Irak'tan Türkiye'ye petrol sevkiyatı yapılan boru hattında meydana gelen patlamalar sonucu yangınlar çıktığı bildirildi. 
     AFP muhabirinin, bölgedeki tanıklara dayanarak verdiği habere göre, Irak'ın kuzeyindeki Mahul bölgesinde büyük bir petrol rafinerisinin bulunduğu Beyci kentine 15 km mesafede boru hattı yanıyor. 
     AFP muhabiri, yangının, dün gece yerel saatle 20.45 sularında başladığını tanıklara dayanarak bildirdi. 
     Görgü tanıkları, art arda patlamalardan sonra alevlerin göğe yükseldiğini söylediler. 
     Bir tanık, ''İki patlama işitip koştuğumuzda iki bölgede alevlerin yükseldiğini gördük. Çok geçmeden Amerikan helikopterleri bölgeye geldi'' dedi. 
     Irak petrol yetkilileri, dün savaştan sonrak ilk petrol ihracat sözleşmelerine imza atmışlardı. Sözleşmelerde, Avrupalı firmalara 5.5 milyon, Amerikalı şirketlere de 4 milyon varil petrol satıldı. Sevkıyatın büyük bölümü Yumurtalık'taki stoklardan yapılacak. 
     Hıdır Aziz adlı Iraklı, ''Iraklılar gelip bomba yerleştirdiler. Amerikalıların Türkiye'ye petrol akıtmasını engellemek istiyorlar'' dedi. 

     
</TEXT>
</DOC>
