<DOC>
<DOCNO> 191259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur40.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da 538 su baskını... 
</HEADLINE>
<TEXT>

     Bursa Büyükşehir Belediyesi'ne, sabah saatlerinden itibaren etkili olan şiddetli yağış yüzünden 8 su baskını ihbarı geldiği bildirildi. 
     Büyükşehir Belediyesi'nden yapılan yazılı açıklamada, Büyükşehir Belediye Başkanı Erdoğan Bilenser, Genel Sekreter Hüseyin Konçak, Bursa Su ve Kanalizasyon İdaresi Genel Müdürü İsmail Karaaslan, İtfaiye Daire Başkanı Ramazan Tuncer ve ilgili daire başkanlarından oluşan bir ''Kriz Merkezi'' oluşturulduğu kaydedildi. 
     Yağışın şiddetini artırdığı 12.30-16.00 saatleri arasında itfaiyeye 78, BUSKİ'ye 460 ihbar geldiği açıklanırken, iki birimin yetkililerinin ihbarları hızlı biçimde değerlendirerek müdahale ettikleri belirtildi. 
     Açıklamada, özellikle BursaRay istasyonlarında gerekli önlemlerin alındığı, Paşa Çiftliği ve Osmangazi başta olmak üzere tüm BursaRay istasyonlarının girişlerinin kum torbalarıyla kapatılarak sel sularının istasyonlara girmesinin engellendiği ifade edildi. 
     Sel sularının tehdit ettiği Paşa Çiftliği İstasyonu'nda ''motopomp'' ve vidanjörlerin devreye sokularak suların istasyona girmesine izin verilmediği belirtilen açıklamada, ''Bu çalışmalar sırasında yolcuların sıkıntıya düşmemeleri için istasyon saat 13.45'ten itibaren yolcu trafiğine kapatıldı. Bu istasyona gitmek isteyen yolcuların transferleri ise Sıraçeşmeler İstasyonu'nda bekleyen yolcu otobüsleriyle gerçekleştirildi'' denildi. 
     Açıklamada, şiddetli yağış sırasında düşen yıldırım nedeniyle BursaRay seferlerinin öğle saatlerinde 48 dakika süreyle yapılamadığı dile getirilerek, seferlerin daha sonra normale döndüğü vurgulandı. 
     Bu arada Bursa'da yarın oynanması beklenen Amatör Küme futbol maçları da iptal edildi. 
     
</TEXT>
</DOC>
