<DOC>
<DOCNO> 196900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur31.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul DGM, yayın yasağı koydu... 
</HEADLINE>
<TEXT>

     Beyoğlu ve Levent'te meydana gelen patlamalara ilişkin soruşturma başlatan İstanbul DGM, delillerin tespitini engelleyecek türdeki yayınlara yasak getirdi. 
     İstanbul DGM Cumhuriyet Başsavcılığı, Levent'te HSBC Bank Genel Müdürlüğü binası ile Beyoğlu'nda İngiltere'nin İstanbul Başkonsolosluğu binası önünde meydana gelen patlamalarla ilgili olarak soruşturma başlattı. 
     Başsavcılık, hazırlık tahkikatına ilişkin yayın yapılmasının delillerin tespitini engellediği ve hazırlık tahkikatının sağlıklı yapılmasını ihlal edebileceği gerekçesiyle, durdurulması istemiyle Nöbetçi DGM'ye başvurdu. 
     Başsavcılığın istemini yerinde bulan Nöbetçi 1 No'lu DGM de, Basın Kanunu'nun 30 ve Ek 1. maddeleri uyarınca yayın yasağı getirdi. 
     Basın Kanunu'nun 30. maddesi, ''Ceza kovuşturmalarına ait talep ve iddianamelerle kararların ve diğer her türlü vesika ve evrakın, aleni duruşmada okunmasından, hazırlık ve ilk soruşturmalarda takipsizlik veya yargılamanın men'i, tatili veya düşmesi kararı verilmesinden önce yayınlanması yasaktır. Ceza kovuşturmasının başlaması ile hüküm kesinleşinceye kadar hakim ve mahkemenin hüküm, karar ve işlemleri hakkında mütalaa yayınlamak yasaktır'' hükmünü içeriyor. 
     Başsavcılık yetkilileri, ''bu kararla, özellikle halkı korku ve paniğe sevk edecek, ölü, yaralı ve olay yeri görüntülerinin yayınlanmasından kaçınılması gerektiğini'' bildirdiler. 
     
</TEXT>
</DOC>
