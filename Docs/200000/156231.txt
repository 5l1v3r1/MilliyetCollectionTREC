<DOC>
<DOCNO> 156231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur09.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı bir pişmanlık yasası hazırlanıyor... 
</HEADLINE>
<TEXT>

     Adalet Bakanı Cemil Çiçek, İçişleri Bakanlığı'nca hazırlıkları sürdürülen ''Pişmanlık Yasası'nın'' önceki yasalardan farklı olacağını belirterek, ''Aynı pişmanlık yasası olsaydı sadece süresini uzatırdınız. Demek ki ondan daha farklıdır ve bekleneni sağlayacak bir düzenlemedir'' dedi. 
     Çiçek, Hakimevi'nde ''Avrupa İnsan Hakları Sözleşmesi ve Avrupa İnsan Hakları Mahkemesi İçtihatları Konusunda Eğitimciler Yetiştirilmesi'' konulu seminerin açılışının ardından gazetecilerin sorularını yanıtladı. 
     ''Pişmanlık Yasası çıkarma hazırlığı vardı. Bu konuda bir gelişme var mı '' sorusu üzerine Çiçek, ''O, İçişleri Bakanlığı'nındı. Bence süratle gündeme gelmesi gerekiyor'' dedi. 
     Konuya ilişkin çeşitli toplantılar yapıldığını, savcıların çalışmalara katıldığını kaydeden Çiçek, bu çerçevede Adalet Bakanlığı olarak kendi düşüncelerini, görüşlerini ve uygulamaları İçişleri Bakanlığı'na bildirdiklerini söyledi. 
     Söz konusu yasa taslağının bu hafta Bakanlar Kurulu gündemine alınıp alınmayacağı yönündeki soruya Çiçek, ''İçişleri Bakanımızın bu konuya öncelik vermesi halinde gelebilir'' dedi. 
     ''Çıkacak olan pişmanlık yasası önceki pişmanlık yasalarından daha mı kapsamlı '' sorusunu Çiçek, ''Tabii, aynı pişmanlık yasası olsaydı sadece süresini uzatırdınız, 6 ay daha uzatırdınız. Demek ki ondan daha farklıdır ve bekleneni sağlayacak bir düzenlemedir. Aslında Türkiye yeni bir sayfa açmak istiyor'' dedi. 
     Çiçek, ''Adalet Bakanlığı'nın görüşünün, bu yasanın hiçbir sınırlama olmadan bütün suçluları, hatta Abdullah Öcalan'ı da kapsaması yönünde olduğu söyleniyor'' sözleri üzerine Çiçek, ''Bu sondaj bir sorudur'' diye konuştu. 
     ''Terörle Mücadele Yasası'nın 8. maddesi kalkıyor mu, değiştiriliyor mu '' sorusuna ise Çiçek, ''Çalışıyoruz'' yanıtını verdi. 
     
</TEXT>
</DOC>
