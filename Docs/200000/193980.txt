<DOC>
<DOCNO> 193980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun24.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı Türklerden alfabe atağı 
</HEADLINE>
<TEXT>

     AB İlerleme Raporu'nda Türkiye'nin alfabesinde bulunmayan q, w, x harflerine izin vermesi yönündeki ifadelerin yer almasından sonra Avrupa'da alfabe savaşları başladı. İlerleme Raporu'ndan sonra Hollanda'da yaşayan Türk vatandaşları da Flaman alfabesine Türkçe harflerin alınması için Hollanda Başbakanı Jan Peter Balkanende'ye başvuruda bulundu. 
     Hollanda'da yaşayan Türkler, Türkçe harflerin Hollanda alfabesine alınması için, Hollanda Başbakanı Balkanende'ye mektup gönderdi. Mektupta, Hollanda'daki Türk toplumunun Türkçe isimlerin artık doğru yazılıp okunmasını kendisine saygının bir gereği olarak gördüğü vurgulandı. 
     1996 yılında Hollanda'da resmen tanınan ve Türk ve 
     Faslı yaşlıların haklarını savunan Hollanda Göçmen Yaşlılar Sendikası NISBO Hollanda alfabesine Türkçe'de bulunan ç,ğ,ı,ö,ş,ü harflerinin alınmasını talep etti. NISBO, söz konusu harflerin hollanda alfabesinde yer almaması nedeniyle pek çok Türkçe ismin yanlış ve eksik yazıldığını ve eksik telaffuz edildiğini vurguladı. Konuyla ilgili mektup, Hollanda Başbakanı Balkanende'ye gönderildi. 
     NISBO, Hollanda'da yerleşik ve kalıcı bir konuma geçen Türk toplumunun nüfus, kimlik, pasaport ve diğer pek çok resmi evrakta artık isimlerinin yanlış ve eksik yazılmasının önünün alınmasını istedi. 
     
     İSİMLERİN DOĞRU YAZILMASI, TÜRK TOPLUMUNA SAYGININ GEREĞİ 
     NISBO, konuyla ilgili açıklamasında, Türkçe isimlerin artık doğru yazılıp doğru okunmasının, Türk toplumu tarafından kendisine saygının bir gereği olarak görüldüğüne dikkat çekti. Açıklamada, "Türk toplumu, bu nedenle Hollanda hükümetine yazılan mektupta konunun ciddiyetle üzerine gidilmesini ve mümkün olan en kısa zamanda Türkçe harflerin Hollanda alfabesine alınmasını talep etmektedir. 2004 yılının ikinci yarısında Hollanda'nın AB Dönem Başkanlığı'nı alması nedeniyle de Hollanda hükümetinin konuyu Avrupa Birliği düzeyine taşıması talep edilmektedir" denildi. 
     
</TEXT>
</DOC>
