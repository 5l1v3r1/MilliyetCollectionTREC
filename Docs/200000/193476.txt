<DOC>
<DOCNO> 193476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun33.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Raporu'nda 'Türk alfabesi' sıkıntısı... 
</HEADLINE>
<TEXT>

     Türkiye ilerleme raporunda, Kürtçe isim alanların, isimlerinde bulunan Q, W, X gibi harfleri kullanmalarının yasaklanmasını eleştiri konusu yapan AB Komisyonu, bu konuda sorulara yanıt vermekte zorluk çekiyor. 
     Komisyon'un genişlemeden sorumlu üyesi Günter Verheugen, TRT'ye verdiği demeçte, bu konuda sinirli tepkiler gösterdi. 
     ''Raporda Q, W, X harfleri söz konusu ediliyor. Bu yeni bir koşul mu '' sorusuyla karşılaşan Verheugen, ''Tabii, bu bir kriter ama yeni değil. Siz hep eleştirel yönü içeren, kritik sorular soruyorsunuz. Dil sorunu çözülmeli'' dedi. 
     Verheugen, ''Alfabe değişikliği talebi mi var '' sorusuna, ''Türkiye'nin bu konuyu nasıl ele alacağına aldırmıyorum. Önemli olan Türkçe dışındaki bir dilde eğitimin mümkün olmasıdır. Bu kesin bir önkoşuldur. Bu koşul yerine getirilmeden pozitif bir değerlendirme yapmayacağız'' yanıtını verdi. 
     AB sözcüleri, raporda bu konuda yer alan ifadelerin anlamını soran, bunların bir talep veya eleştiri yansıtıp yansıtmadığını öğrenmek isteyen gazetecilere yanıt veremiyor, ancak sıkıntılarını da gizlemiyorlar. 
     Çift tabiiyetli, Fransa pasaportlu bir Türk gazeteciyle Belçika pasaportlu bir Türk gazeteci, AB Komisyonu sözcülerine, ''Bizim isimlerimizde Ş, I ve Ğ harfleri var. Kimlik kartlarımızda bunlar S, İ ve G olarak yazılıyor. Sizce, AB üyesi olan ülkelerimizi mahkemeye verip alfabe değişikliği istememiz doğru ve yasal olur mu '' sorusunu yönelttiler. 
     Sözcüler, bu konuda resmi bir açıklama ve değerlendirme yapamayacaklarını, bu sorunun yanıtının uzmanlar tarafından araştırılabileceğini söyleyerek, büyük bir rahatsızlık belirtisi gösterdiler. 
     
</TEXT>
</DOC>
