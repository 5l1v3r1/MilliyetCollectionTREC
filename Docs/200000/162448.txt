<DOC>
<DOCNO> 162448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko11.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatının kalbi AB'de atıyor... 
</HEADLINE>
<TEXT>

     Türk ekonomisinin lokomotifi olarak nitelendirilen otomotiv sektörü, yılın ilk 5 ayında 155 ülkeye ulaşırken, ihracatın yüzde 61'ini Avrupa Birliği AB üyesi 15 ülkeye yaptı. 
     Uludağ İhracatçı Birlikleri UİB verilerinden derlenen bilgiye göre, Türk otomotiv sektörü, gelişmiş batı ülkeleri başta olmak üzere, 5 kıtada toplam 155 ülke ve özerk bölge ile 13 serbest bölgeye ihracat yapıyor. 
     Yılın ilk 5 ayında gerçekleştirilen toplam 2 milyar 684 milyon dolarlık otomotiv ihracatının 1 milyar 637 milyon dolarlık kısmı, Türkiye'nin geleneksel olarak en büyük ticari partneri konumundaki AB ülkelerinden elde edildi. 
     Bu rakam, otomotiv ihracatının yüzde 61'ni oluştururken, yalnızca 15 AB ülkesinin 140 ülke karşısındaki potansiyelini de gösteriyor. 
     Almanya, İtalya, Fransa, İspanya ve İngiltere'ye gerçekleştirilen ihracat, 1 milyar 276 milyon dolar ile neredeyse toplam otomotiv ihracatının yarısını oluştururken, AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da, yine üst sıralarda yer alıyor. 
     
     ADAY ÜLKELERDEKİ DURUM 
     İhracatın yapılmadığı Kıbrıs Rum Kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payı, yüzde 70.4'ü buluyor. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya, bu yılın Ocak-Mayıs döneminde 251 milyon 787 bin dolar ihracat yapıldı. 
     Toplam otomotiv ihracatının yüzde 9.4'ünün gerçekleştirildiği ve yakın gelecekte AB adayı olması beklenen bu ülkelerde, ihracatın artış hızı dikkati çekiyor. 
     İhracat, geçen yılın aynı dönemine göre, Litvanya'da yüzde 219, Malta'da yüzde 138, Slovenya'da yüzde 100 ve Çek Cumhuriyeti'nde yüzde 94 oranında artış kaydetti. Bu trendin devamı halinde, AB adayı ülkelerde pazar potansiyelinin daha da artması bekleniyor. 
     
</TEXT>
</DOC>
