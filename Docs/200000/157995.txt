<DOC>
<DOCNO> 157995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun18.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'nın konuştuğu Türk kadını Fatma Pehlivan.. 
</HEADLINE>
<TEXT>

     Belçika'da 2'nci dönemde aday olarak, oy patlaması yaparak yeniden senatör seçilen Fatma Pehlivan, Flaman Sosyalistler içindeki konumunu güçlendirirken Türk seçmenin bilinçlenmesi gerektiğini söyledi. 
     Belçika'da seçimde en büyük oy patlaması yapan ilk 5 politikacı arasında yer alan Pehlivan, yeni dönemde öncelikle yabancı gençler arasındaki işsiz sayısını azaltmayı ve ayrımcılığı önlemek için çalışacağını söyledi. 
     Pehlivan, Flaman bölgesindeki Gent kentinde elde ettiği seçim zaferi ardından Amerika'nın Sesi Radyosu'nun sorularını yanatlarken, partisine en yüksek oyu getiren ilk 5 politikacı arasında yer aldı. 30 yıldan bu yana Türk, yabancı, Belçikalı ayrımı yapmadan eğitim, işsizlik, uyum ve sağlık konularına değinen Senatör Pehlivan, seçime 1999 yılında ilk kez girdiğinde aldığı 16 bin oyun küçümsenmemesi gerektiğini belirterek şöyle dedi 
     "Buradaki en büyük sorunlarımız eğitim, işsizlik ve ayrımcılık. Yeşiller'in Oylarımızı çaldılar' iddiaları gerçeği yansıtmıyor. Yeşiller'in kaybetmesi üzücü. Genelde iktidarda olan partiler kaybeder. Bir parti veya aday seçmene programı ile gidiyor. Hiçbir parti, başka bir seçmenin sahibi değildir.'' Fatma Pehlivan, Belçika'daki Türkler arasında bölünmüşlük olduğunu, bu seçmenlerin duygusal davrandığını, anlatırken, "Türk seçmenler çok duygusal. Adayların parti içinde yaptıklarına bakmak gerek. Türk adaylardan Emin Kır, biraz daha destek alsa, Brüksel'den milletvekili olabilirdi'' diye konuştu. 
     Radyo, Fatma Pehlivan'a geleceğin ilk Türk asıllı bakan olacağına inanıldığı hatırlatılınca kendisini daha da yetiştirmesi ve parti içinde güçlü duruma geldiğinde bunu düşünebileceğini söyledi. 

     
</TEXT>
</DOC>
