<DOC>
<DOCNO> 192451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun37.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Keşke herşey kılavuz meselesinden ibaret olsaydı" 
</HEADLINE>
<TEXT>

     Adalet Bakanı Cemil Çiçek, Yükseköğretim Kurulu'nun YÖK mutlaka yeniden yapılandırılması gerektiğini belirterek, ''Bugünkü YÖK sistemiyle kaliteyi yükseltmek mümkün değil'' dedi. 
     ''Avrupa Birliği'nde Çocukları Korumaya Yönelik Politikalar Konferansı'' için Napoli'de bulunan Çiçek, soruları yanıtladı. 
     Çiçek, ''YÖK'ün, Milli Eğitim Bakanlığı'nın ricasına karşılık ÖSS kılavuzlarını basma eğiliminde olduğu'' yönündeki haberlere karşılık, Türkiye'deki üniversitelerin köklü bir reforma tabi tutulmasının kaçınılmaz olduğunu vurguladı. 
     ''YÖK meselesinin, sınav kılavuzlarının ne zaman basılacağı ya da meslek liselerinin durumunun ne olacağından çok daha derin bir sorun'' olduğunu kaydeden Çiçek, ''Keşke her şey kılavuz meselesinden ibaret olsaydı. Zira bu, anlaşmaya varılarak kolayca çözümlenebilecek bir sorundur. Ama Türkiye'de halledilmesi gereken asıl mesele, kamuoyunun beklentilerine, çağdaş anlayışa ve bilime uygun bir YÖK yasası hazırlamaktır'' diye konuştu. 
     
     YÖK'ÜN YENİDEN YAPILANDIRILMASI 
     YÖK'ün yeniden yapılandırılması için toplumsal bir talep bulunduğunu, hükümetin de söz konusu talebe yanıt verme uğraşında olduğunu ifade eden Adalet Bakanı Çiçek, şunları söyledi 
     ''Eğer hükümetin ortaya koyduğu çalışma yeterince tatminkar değilse, bunun eksiğinin doldurulması, varsa yanlışının düzeltilmesi gerekiyor. Nitekim bu mülahazayla, geçtiğimiz hafta Milli Eğitim Bakanı, Üniversitelerarası Kurul Başkanı ve bazı üniversite rektörleri biraraya geldiler. Hep birlikte bir çalışma içerisindeler. Mühim olan, uzlaşmayla, bilimsel veriler ışığında, Avrupa'daki ve dünyadaki uygulamalar da dikkate alınarak, Türkiye'deki üniversite meselesine köklü bir çözüm getirmektir.'' 
     
     ÖZEL SEKTÖR, ÜNİVERSİTELERİN ÇOĞUNA İTİBAR ETMİYOR 
     Türkiye'de üniversitelerin büyük bölümünde kaliteli bir eğitimden söz edilemeyeceğine dikkati çeken Cemil Çiçek, ''Bugünkü YÖK modeli ve anlayışıyla, kaliteyi yükseltmek de mümkün gözükmüyor. Onun için yeni baştan, soğukkanlılıkla, ideolojik tartışmalara meydan vermeden, böylesine önemli bir konuyu ideolojik tartışmaya feda etmeden bir çözüm üretmemiz gerekiyor. Hükümet olarak bizim yaklaşımımız budur'' diye konuştu. 
     Adalet Bakanı Cemil Çiçek, halihazırdaki YÖK sistemiyle üniversitelerde kaliteli bir eğitim verilemediğini anlayabilmek için, özel sektörün verdiği iş ilanlarına bakmanın yeterli olacağını söyledi. Cemil Çiçek, ''Özel sektör para veriyor ama kaliteli eleman istiyor. Aynı diplomayı alanlar arasında apaçık bir tefrik yapıldığı ortada. Özel sektör, 5 üniversiteyi kaliteyi tutturmuş, geri kalan 70 küsur üniversiteyi ise kaliteyi yakalayamamış addediyor'' dedi. 
     
</TEXT>
</DOC>
