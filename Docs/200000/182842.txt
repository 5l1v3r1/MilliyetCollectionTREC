<DOC>
<DOCNO> 182842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/yazar/guclu.html </URL>
<DATE> 2003/09/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hayali bile güzel de... 
</HEADLINE>
<TEXT>

   
   Başbakan Erdoğan, kendisini çok büyük bir sorumluluğun altına soktu. Okullar açılırken neler vaat etti neler. Başkalarını bilmem ama ben söylediklerinin arkasında durması için kendisini hep takip edeceğim ve unuttuğunda da uyaracağım. Yaptıklarını alkışlayıp, yapmadıklarını hatırlatacağım... 
   Kusura bakmasınlar ama başbakanların artık söylediklerine değil yaptıklarına inanıyorum. Daha önceki başbakanlar da benzeri çok nutuk attı. Ama eğitimin perişanlığı ortada. Bu yüzden, bazıları gibi daha ortada hiçbir şey yokken şakşakçılık yapmak yerine bekleyip görmek istiyoruz. 
   Başbakan Erdoğan bakın ne sözler verdi 
   Ezber tarih olacak. Okullara internet erişimli bilgisayarlar bağlanacak. İkili eğitimden tam gün eğitime geçilecek. Öğrenciler sırada üç kişi değil tek başına oturacak. Okul bahçeleri ağaçlarla donatılacak. Öğretmenler baş tacı edilecek. Ders kitapları bedava verilecek. Öğretmen açığı kapatılacak. Tek katlı okul uygulamasına geçilecek. Fakir öğrenciler kolejlerde bedava okutulacak. 
   Başbakan Erdoğan, yukarıdaki vaatlerinin bırakın hepsini birkaçını bile gerçekleştirse tarihe geçer. 
   Şimdi bazıları diyebilir ki işte ders kitaplarını bedava verdi. O konuyu biraz açmakta yarar var. Fakir fukara öğrencilere bedava ders kitabı uygulaması yıllardır zaten devam ediyordu. Bu yıl ise zengin çocuklarına da, yani hiç ihtiyacı olmayanlara da bedava kitap verildi. Getirilen bu. Üstelik 150 trilyon lira harcanarak bedava dağıtılan bu kitapların gelecek yıl müfredat programları değiştirileceği için çöpe atılacağını Milli Eğitim Bakanı'nın kendisi söylüyor... 
   Başbakan Erdoğan'ın iyi niyetinden şüphemiz yok. Ama kendinden önceki başbakanlar gibi hüsrana uğramaması için lafın çok ötesine geçmesi ve eğitimin sorunlarını sadece okullar açıldığında değil, hep düşünüyor olması gerekir. 
   
   Yüzde 100 eğitim    Milli Eğitim Bakanlığı'nın başlattığı Yüzde 100 Eğitime Destek Kampanyası, bugün akşam Genç Bakış'ın yeni yayın dönemindeki ilk programında ele alınacak. Başbakan Erdoğan'ın start verdiği kampanyaya sanatçılar da destek vermiş ve ülke geneline yayılması için işbirliği kararı alınmıştı. Umarız devamı gelir. Çünkü, Türk eğitiminin sorunlarını sadece devlet olanakları ile çözmek mümkün değil. Mutlaka hayırseverlerin katkısı da gerekiyor. 
   Genç Bakış'ın bu akşamki konukları, okul yaptırıp Başbakan'dan ödül alan sanatçılardan Orhan Gencebay ve en çok bağış toplayan il olan İstanbul'un Milli Eğitim Müdürü Ömer Balıbey. Program özel sektör tarafından yaptırılıp devlete bağışlanan Borusan Asım Kocabıyık Anadolu Meslek Lisesi'nde gerçekleşecek. 
   
      
   
</TEXT>
</DOC>
