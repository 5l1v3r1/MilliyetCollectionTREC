<DOC>
<DOCNO> 173613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/aspo.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En avantajlı Fener 
</HEADLINE>
<TEXT>

   Sarı-Lacivertliler'in Avrupa kulvarında olmamasının büyük artı olduğunu vurgulayan Rumen çalıştırıcı, "Ne var ki uluslararası maçlar takımları her yönüyle daha yukarıya çeker, bu da bizim avantajımız" dedi 
      BİLAL MEŞE 

   
   Ligin başlangıcına sayılı günler kaldı. Beşiktaş, önce İsviçre, ardından Güney Kore ve Avusturya'da yaptığı kamp ve maçlarla çok kulvarda mücadele edeceği yeni sezonun hazırlıklarını bitirmek üzere... Bu takımın komutanı Mircea Lucescu, ekibinin genel görüntüsünü ve geleceğe yönelik planlarını MİLLİYET'e aktardı. İşte Rumen çalıştırıcının ağzından dökülenler 
   Gerçekten zor bir hazırlık dönemi geçirdik. Konfederasyon Kupası'na giden ve ülkelerinin milli takımlarında yer alan oyuncularım uzun süre bizimle birlikte çalışamadı. İşte bu nedenlerle devamlılığı yakalayamıyorsunuz. İstanbul'da iki idman yaptık, sonra maçlara çıktık. Yani sürekli karşılaşmalar yaparak lige hazırlandık. Bu anlayışın temeli şu hem hazırlık yapıyoruz, hem para kazanıyoruz, hem de Beşiktaş'ın prestiji için mücadele ediyoruz.Kore'deki en önemli maçımız Olympique Lyon ile yaptığımızdı. Çünkü onlar da Şampiyonlar Ligi'ne katılacak. Lyon maçı bu nedenle bizim için artı bir motivasyon oldu.Defans ile orta saha arasında müthiş bir uyum var. Bu da bizim en büyük avantajımız. Bütün ekip iyi oynuyor, topun dağılımı mükemmel. En önemlisi de bütün oyuncularım kendilerine güveniyor. İşte bu güven duygusu bizi başarıya götürecektir. Takımdaki herkesi aynı seviyeye çekmek istiyorum. Yarışmalarda ilk onbir değil, hep sonradan oyuna girenler belirleyici olmuştur. Anlayacağınız finişe adını yazdıranlar, hep sonradan girenlerdir çoğunlukla.Başından beri söylüyorum, neredeyse gırtlağım patlayacak anlatmaktan. Şu anda İlhan zor durumda. O, bize ait ve ona sahip çıkmak da bizim işimiz. Türkiye'ye gelen yabancıların bir çoğu ya kariyerlerinin sonunda ya da uzun süre oynamayanlar oluyor. Veya sakat çıkıyorlar. İyi bir hücum oyuncusunu kim verir 
   
   'Galatasaraylı duygusal' 
   Sinan'ı istedim. Bu konudaki güvenceyi de ben verdim. Ona da alan ve zaman bulmak zorundayım. Sinan'ı oynatabilmek önemli. Ahmet Dursun'u unutmamak gerek. Onun sadece biraz olgunlaşmasını bekliyorum. Daha profesyonel olmalı. Eğer futboldan bir şeyler almak istiyorsanız, öncelikle bir şeyler vermeniz şart. Vermeden, alamazsınız.Okan Koç bize adapte olabilmek için çalışıyor. Ancak şunu da söylemeliyim ki daha çok çalışması gerek. Kaan Dobra'nın seviyesine çıkabilmesi için bu şart. Şu anki duruma bakarsak en avantajlı takım Fenerbahçe gözüküyor. Çünkü haftada sadece bir maç yapacaklar. Biz ise iki kulvarda mücadele edeceğiz. Ne var ki bu tip uluslararası maçlar takımları her yönüyle daha da yukarıya çeker, kalitesini yükseltir. Bu da avantajımız. Galatasaray'da ise ekibin ve tribünlerin duygusallığı var. Onlar şampiyonluklara alışmış bir ekip, bu sezon da bunun için büyük uğraş verecekler. Sürekli kazanmaya alışmışlar, onunla yaşıyorlar. 
   
   'Serdar, Emre'yi geçer' 
   Herkes şu gerçeğin farkında mı, bilemiyorum. Biz, ekibimizi gençleştirmeye başladık. Bu, elbette kolay bir iş değil. Belki de büyük risk alıyorum. Ancak ben arkamda kalıcı bir ekip bırakmak istiyorum. Geleceğin Beşiktaş'ının temellerini atıyorum. Adımın, gittikten sonra da iyi anılmasını arzuluyorum.Oluşturacağım genç kadro uzun yıllar başarıdan başarıya koşacaktır. Temele ilk harcı koydum. Yavaş yavaş müthiş ve sağlam bir bina oluşturacağım. Kolay kolay yıkılmayacak. Bu ekip uzun zamanları sırtlayacak ve Beşiktaş'a büyük başarılar kazandıracaktır. Bir miras bırakmak istiyorum. Küçük Serdar örneğin... Daha yaşı 16... Emre Belözoğlu bile onun yaşında bu kadar iyi değildi. Serdar'ı korumalıyım. Onu, Türk Futbolu ve Beşiktaş'a kazandırmalıyım. 
   
   
</TEXT>
</DOC>
