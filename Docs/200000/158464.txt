<DOC>
<DOCNO> 158464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko11.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'nda Linn'in yerine, Katsu'nun getirilmesi bekleniyor 
</HEADLINE>
<TEXT>

     Emekliye ayrılacak Dünya Bankası'nın, aralarında Türkiye'nin de bulunduğu Avrupa, Orta Asya ve Doğu Asya'dan sorumlu başkan yardımcısı Johannes Linn'in yerine, Japon Shigeo Katsu'nun getirilmesi bekleniyor. 
     Dünya Bankası'nın, halen bölgesel operasyonlardan sorumlu yetkilisi olan Katsu, 1979 yılından buyana Dünya Bankası'nda çalışıyor. 
     Katsu'nun, Türkiye'nin de aralarında bulunduğu bölgedene sorumlu olması beklenirken, bu yıl içinde Türkiye direktörlüğü'nden ayrılması beklenen Ajay Chhibber'in yerine ise ikimi getirileceğinin henüz belli olmadığı belirtiliyor. 
     
     LINN, ANKARA'YA GELİYOR 
     Bu arada Linn, gerek veda ziyaretinde bulunmak gerekse Banka'nın Türkiye'ye vereceği proje ve program kredilerini görüşmek üzere 29 Mayıs'ta Ankara'ya gelecek. 
     Linn'in, Başbakan Recep Tayyip Erdogan başta olmak üzere, Devlet Bakanı Ali Babacan ve diğer hükümet yetkilileriyle görüşmesi bekleniyor. 
     Linn'in ziyareti sırasında, Ülke Yardım Strateji CAS çerçevesinde Türkiye'ye yapılacak yardım ve halen bazı dilimleri ödenmeyen bazı Dünya Bankası program kredilerinin ele alınması bekleniyor. 
     Öte yandan, Dünya Bankası'nın Türkiye'ye açacağı bazı kredilerin maliyetlerinin düşürülmesi konusunun da gündeme gelmesi öngörülüyor. 
     Edinilen bilgiye göre, Dünya Bankası'nın Türkiye'ye, üç yıl için yapacağı toplam yardımı ifade eden CAS tutarının, Temmuz ayında kesinleşeceği ve Eylül ayında da, Banka'nın İcra Direktörleri Kurulu'nda onaylanmasının ardından yürürlüğe gireceği belirtiliyor. 
     
</TEXT>
</DOC>
