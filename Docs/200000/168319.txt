<DOC>
<DOCNO> 168319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo17.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe'de 3 transfer birden... 
</HEADLINE>
<TEXT>

     Fenerbahçe Kulübü Basketbol Şube Sorumlusu Murat Aşık, yeni sezonda güçlü bir kadro oluşturmak için transfer çalışmalarını sürdürdüklerini söyledi. 
     Oyak Renault'tan Rasim Başak, Beşiktaş'tan da İsmail Çevik ve Umut Tınay'ı transfer ettiklerini belirten Aşık, ''İki Türk, iki de yabancı oyuncu alarak transferi tamamlayacağız'' dedi. 
     Murat Aşık, 4 yabancı haklarını kullanmayacaklarını ifade ederek, şöyle konuştu 
     ''4 yabancı oyuncuya vereceğimiz parayla, 2 iyi yabancı almayı planlıyoruz. Genç ve yetenekli oyunculardan oluşan bir kadro kuruyoruz. Tesislerimizde yaklaşık 1 aydır yeni sezon hazırlıklarını sürdürüyoruz. Önümüzdeki sezon taraftarlarımız daha iyi bir Fenerbahçe izleyecek. Geçen sezondan daha iyi bir yerde ligi bitirmeyi amaçlıyoruz.'' Aşık, geçen sezon kadrolarında yer alan Türk oyunculardan sadece Zaza'nın takımdan ayrıldığını, yabancılardan Davenport'a ise yeni bir teklif yaptıklarını ve bu oyuncunun yanıtını beklediklerini kaydetti. 
     Murat Aşık, transferi tamamladıktan sonra kulüp binasında topluca imza töreni düzenleyeceklerini, 11 Ağustos'ta da sezonu açacaklarını bildirdi. 
     Ezeli rakipleri Beşiktaş ve Galatasaray ile birlikte sponsor arayışlarını sürdürdüklerini anlatan Aşık, ''Sponsorlarla görüşmelerimiz olumlu şekilde sürüyor. 3 büyük kulübün bu konudaki dayanışması, taraftarlarımıza da örnek olsun. Ancak tabii ki lig başlayınca aramızda tatlı bir rekabet olacak'' dedi. 
     
</TEXT>
</DOC>
