<DOC>
<DOCNO> 184781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko08.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Kalkınma Planı "görücüye çıkıyor"... 
</HEADLINE>
<TEXT>

     Devlet Planlama Teşkilatı DPT tarafından hazırlanan Ulusal Kalkınma Planı ''görücüye çıkıyor''. 
     DPT uzmanlarından oluşan bir heyet, hazırlanan taslak plan üzerinde görüşmeler yapmak üzere, 29 Eylül'de Brüksel'e gidiyor. 
     Edinilen bilgiye göre, DPT Ekonomik Modeller ve Stratejik Araştırmalar Genel Müdürü Hayri Maraşlıoğlu başkanlığındaki heyet, Brüksel'de, Ulusal Kalkınma Programı, bölgesel gelişme alanında yapılan çalışmalar ve devlet yardımlarının izlenmesi ve denetlenmesi konularında AB Komisyonu bürokratları ile görüşmeler yapacak. 
     Görüşmelerin ardından DPT'nin son şeklini vereceği Plan, en geç 10 Aralık 2003 tarihine kadar AB Komisyonu'na gönderilecek. 
     
     PLAN'DA NELER VAR 
     Bu arada taslağı hazır olan Ulusal Kalkınma Planı'nda, öncelikle temel strateji ortaya konuyor. 
     Bunun altında ise Türkiye'nin gelişme aksları, gelişme akslarının altında ise bölgesel ve sektörel operasyonel programlar yer alıyor. 
     Her bir sektörel ve bölgesel operasyonel program gelişme akslarına ve temel stratejiye hizmet edecek şekilde belirlendi. 
     Bunların hepsinin finansal boyutu da Plan'da ortaya konulurken, bu aşamada operasyonel programlar için 700-800 milyon euroluk AB katkısı ile birlikte, toplam 1 milyar euro civarında finansmana ihtiyaç duyulacağı belirtiliyor. 
     
</TEXT>
</DOC>
