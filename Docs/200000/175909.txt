<DOC>
<DOCNO> 175909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko02.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola, Telsim'in malvarlığı dondurulması davasını kaybetti 
</HEADLINE>
<TEXT>

     Motorola, Telsim'e karşı İsviçre'de görülen, Uzan ailesinin malvarlıklarının dondurulması ile ilgili bir davayı kaybetti. 
     AP'nin haberine göre, Zürih Bölge Mahkemesi, bugün verdiği kararla, Uzanlar'ın malvarlıklarının dondurulmasına yönelik girişimleri iptal etti. 
     Telsim, yaptığı açıklamada, bu kararla, Uzanlar'ın İsviçre'deki malvarlıklarının dondurulmasına ilişkin önceki tüm girişimlerin iptal edildiğini belirtti. 
     Motorola ise ''alt mahkemenin'' bu kararının, İsviçre ve ABD yasalarının yanlış uygulanması sonucu verildiğini, Zürih Yüksek Mahkemesi'nde temyize başvuracağını açıkladı. 
     Bugünkü kararın, İsviçre Yüksek Mahkeme'nin daha önce aldığı, ''Uzanlar'a ait 800 milyon dolarlık malvarlığının bu ülke dışına çıkarılmasının yasaklanması'' yolundaki kararla da çeliştiği savunulan açıklamada, kararın, bir ABD mahkemesi tarafından 31 Temmuz'da Telsim'e karşı alınan kararla da çeliştiği kaydedildi. 
     Uzanlar ve Motorola'nın açıklaması dışında, mahkeme kararının metni gibi ayrıntılar henüz basına verilmedi. 
     
</TEXT>
</DOC>
