<DOC>
<DOCNO> 185506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun08.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanoğlu Mars'a gidebilecek mi 
</HEADLINE>
<TEXT>

     Astronotların Uluslararası Uzay İstasyonu'nda uzun süreli kalışları, insanoğlunun Mars'a gidebileceğini ortaya koydu. 
     UUİ'deki astronotlar, Columbia mekiği kazaya uğradığı için fazladan 2 ay süreyle istasyonda kalmışlardı. 
     Konuyu yorumlayan istasyondaki astronotlardan Donald Petit, ''İnsanoğlunun, uzun Mars yolculuğuna dayanacak güçte olduğunun bu yoldan kanıtlandığını'' söyledi. Petit ve 2 astronot arkadaşı, kaza yüzünden uzayda 161 gün geçirmek zorunda kalmışlardı. 
     NASA'da düzenlenen bir toplantıda konuşan Petit, ''Yaşadıkları deneyin, Mars yolculuğu ve kızıl gezegene inişi garip şekilde andırdığını'' öne sürdü. 
     Petit ve arkadaşları, uzay mekiğinin devre dışı kalması yüzünden Dünya'ya Rus yapısı bir Soyuz aracıyla dönmüşlerdi. 
     ''Düşük çekim ortamında 5.5 ay geçirdik. Bu Mars'a gidiş süresine eşit'' diyen Petit, şöyle devam etti 
     ''Daha sonra aracımıza bindik ve dünyaya bir hava freni manevrasıyla indik. Yer istasyonundan yardım almadan uzay aracını kontrol ettik, kapağı açtık ve sürünerek dışarı çıkmayı başardık. Tüm bunlar insanoğlunun bu tür misyonlar için gerekli fiziksel güç ve bütünlüğe sahip olduğunu kanıtlıyor.'' Petit ile birlikte 23 Kasım 2002'de UUİ'ye giden Kenneth Bowersox ve Rus kozmonot Nikolay Budarin'in Mart başında Dünya'ya dönmeleri öngörülüyordu. Ancak Columbia faciası yüzünden uzay adamları dünyaya ancak Mayıs başında dönebilmişlerdi. 
     
</TEXT>
</DOC>
