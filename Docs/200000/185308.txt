<DOC>
<DOCNO> 185308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko06.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki düşüş, evlenecek çiftlere yaradı... 
</HEADLINE>
<TEXT>

     Dolarda yıl boyunca yaşanan düşüşün, başta beyaz eşya olmak üzere fiyatlara yansıması evlilik hazırlığı yapan gençleri sevindirdi. 
     Bolu Belediyesi Evlendirme Müdürü Selim Süren, dövizde yaşanan düşüşün evlilik hazırlığı yapan gençleri olumlu etkilediğini belirterek, ''Özellikle dolara endeksli olan beyaz eşya fiyatlarının düşmesi, evlenmek için bekleyen gençlerin evlilik kararlarını hızlandırdı'' dedi. 
     Türkiye'yi olumsuz etkileyen ekonomik kriz nedeniyle geçtiğimiz yıl Bolu'da 501 çiftin evlilik işlemleri için kendilerine başvurduğunu anlatan Süren, ''Bu yılın 8 aylık bölümünde 670 kişi evlilik başvurusunda bulundu. Bunlardan 592 çifti evlendirdik. Evlenen çiftler ekonomide yaşanan olumlu gelişmenin, kararlarına yansıdığını söylüyorlar'' diye konuştu. 
     
     ''ÇEYİZ FİYATLARI DÜŞTÜ'' 
     Yeni evlenen bir çiftin evlilik hazırlıkları için 10 ile 15 milyar lira para harcadığına dikkati çeken beyaz eşya firmalarının yetkilileri, ''Çeyizde en önemli pay beyaz eşyanın. Dolarla yaşanan düşüşle birlikte dolara endeksli olan beyaz eşya fiyatları düştü. Bu da yeni evlenen çiftlerin çeyiz fiyatlarını en az 1-2 milyar lira düşürdü. Birçok esnaf, fiyatlar düşünce kampanyalar düzenleyerek, taksitle çeyiz satmaya başladı. Bu da evlenmek isteyen gençlerin daha çabuk evlilik kararı vermelerine neden oldu'' dediler. 
     
</TEXT>
</DOC>
