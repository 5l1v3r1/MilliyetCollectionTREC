<DOC>
<DOCNO> 178353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA Sofya ile son randevu 
</HEADLINE>
<TEXT>

   Aslan, ilk maçta 3 - 0 yendiği CSKA ile bugün kozlarını paylaşacak, Şampiyonlar Ligi vizesini kapmaya çalışacak 
      
   Kritik virajda 
   ŞAMPİYONLAR Ligi 3. ön elemesi ilk maçında İstanbul'da CSKA'yı 3 - 0'lık skorla geçen Cim - Bom bugün deplasmanda tur için ter dökecek. TSİ 20.30'da başlayacak olan karşılaşmada Sarı - Kırmızılı takım skor avantajını koruyup, Devler Ligi biletinin kapmanın savaşını verecek. Dün kritik maç için Bulgaristan'a giden Sarı - Kırmızılılar, akşam maçın oynanacağı Army Stadı'nda son hazırlıklarını yaptı. 
   
   Terim'in planı 
   BASINA kapalı yapılan antrenmanda Fatih Terim'in, tek forvetli sistemi denediği öğrenildi. CSKA'ya karşı kalabalık bir orta saha düzeni hazırlayan Terim'in, tek pas ve hızlı akınlara dikkat edilmesini istediği bildirildi. Sarı - Kırmızılı kafile ile birlikte Sofya'ya giden Başkan Özhan Canaydın "Kolay bir maç olmayacak" dedi. Bu arada Bulgaristan'daki Türk konsolosluğu yönetime akşam kokteyl düzenledi. 
   
   Avrupa'da 178. sınavı    GALATASARAY, CSKA Sofya rövanşıyla birlikte Avrupa'daki 178. maçına çıkacak. Oynadığı 177 karşılaşmada 65 galibiyet, 67 yenilgi ve 45 beraberlik alan Sarı-Kırmızılılar, rakip fileleri toplam 228 kez havalandırdı. Aslan, Avrupa maçlarında kalesinde 259 gol gördü. 
   
   Hiç kaybetmedi    ŞAMPİYONLAR Ligi vizesi alabilmek için bugüne kadar 19 ön eleme maçına çıkan Galatasaray, 15 galibiyet alarak önemli bir seri yakaladı. Sarı - Kırmızılar kalan 4 maçı da beraberlikle tamamladı. En farklı galibiyet ise 1994 - 95 sezonunda 5 - 1 ile A.Beggen önünde elde edildi. 
   
   Bulgarlar önde    ASLAN, Bulgaristan takımlarıyla eşleşen beşinci Türk takımı olurken, geride kalan maçlarda rakiplerin üstünlüğü bulunuyor. Her iki ülke takımları arasında oynanan 13 müsabakanın 5'ini Bulgarlar, 4'ünü Türk takımları kazandı, 4 karşılaşmada eşitlikle tamamlandı. Atılan 15 gole, rakip 17 golle yanıt verdi. 
   
   
</TEXT>
</DOC>
