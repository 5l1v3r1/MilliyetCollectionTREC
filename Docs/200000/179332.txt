<DOC>
<DOCNO> 179332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko02.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan gelen ziyaretçi sayısı geçen yıla göre azaldı... 
</HEADLINE>
<TEXT>

     Turizm sektöründe yeniden eski günlerine dönmeye başlayan Türkiye'ye, bu yılın ilk 7 ayında, Avrupa'dan gelen yabancı ziyaretçi sayısı, geçen yılın aynı dönemine göre yüzde 7 azalma gösterdi. 
     Bu dönemde Türkiye'yi ziyaret eden toplam yabancı ziyaretçi sayısı 6 milyon 773 bin olurken, en fazla ziyaretçi yine Avrupa'dan geldi. 
     Devlet İstatistik Enstitüsü DİE verilerine dayanarak yapılan hesaplamalara göre, Türkiye'ye gelen ziyaretçiler ülke grupları bazında incelendiğinde, ilk sırayı 3 milyon 861 bin 205 kişi ile OECD içindeki Avrupa ülkeleri alıyor. 
     OECD içindeki diğer ülkelerin ziyaretçi sayısı 203 bin 486 kişi, diğer Avrupa ülkelerinin 921 bin 602 kişi, Bağımsız Devletler Topluluğu'nun 1 milyon 29 bin 66 kişi, Asya ülkelerinin 640 bin 914 kişi ve Afrika ülkelerinin de 89 bin 425 kişi olarak tespit edildi. 
     Söz konusu dönemde, Amerika kıtasındaki ülkelerden gelen ziyaretçi sayısı 20 bin 781, Okyanusya ülkelerinden gelenlerin sayısı 162 ve milliyetsizlerden de 6 bin 359 kişi oldu. 
     
     AVRUPALILAR'DA YÜZDE 7 AZALMA 
     Bu rakamlara göre, Türkiye'ye OECD içindeki Avrupa ülkelerinden gelen ziyaretçi sayısında, geçen yılın Ocak-Temmuz dönemine göre, yüzde 7 oranında azalma kaydedildi. 
     Söz konusu dönemler karşılaştırıldığında, diğer OECD ülkelerinin ziyaretçi sayısı yüzde 12.5, Okyanusya ülkelerinden yüzde 46.7, Amerika kıtası ülkelerinden yüzde 5 ve Afrika ülkelerinden yüzde 14.1 oranında azaldı. 
     Bu dönemde, diğer Avrupa ülkelerinden gelen ziyaretçi sayısı yüzde 1.3, Bağımsız Devlet Topluluğu ülkelerinden yüzde 16.6, Asya ülkelerinden yüzde 2.1 ve milliyetsizlerden yüzde 17.1 oranında arttı. 
     
     TEMMUZ'DA EN FAZLA ZİYARETÇİ ALMANYA'DAN 
     Öte yandan, Türkiye'yi Temmuz ayında toplam 2 milyon 123 bin 678 yabancı ziyaret ederken, söz konusu ayda en çok ziyaretçiyi 456 bin 3 kişi ile Almanya, 198 bin 822 kişi ile Rusya Federasyonu ve 195 bin 587 kişi ile Hollanda gönderdi. 
     Söz konusu dönemde bu ülkeleri, 187 bin 982 ziyaretçi gönderen İngiltere, 84 bin 671 kişi ile Avusturya, 82 bin 899 kişi ile Bulgaristan, 82 bin 626 kişi ile Fransa, 70 bin 65 kişi ile İsrail, 66 bin 982 kişi ile Belçika ve 57 bin 216 kişi ile de İran izledi. 
     Bu ülkelerin Türkiye'ye gelen toplam yabancı ziyaretçi sayısı içindeki payları ise Almanya'nın yüzde 21.5, Rusya Federasyonu'nun yüzde 9.4, Hollanda'nın yüzde 9.2, İngiltere'nin yüzde 8.8, Avusturya'nın yüzde 4, Bulgaristan ve Fransa'nın yüzde 3.9'ar, İsrail'in yüzde 3.3, Belçika'nın yüzde 3.1 ve İran'ın da yüzde 2.7 oldu. 
     
</TEXT>
</DOC>
