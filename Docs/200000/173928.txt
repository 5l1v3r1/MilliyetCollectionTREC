<DOC>
<DOCNO> 173928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun18.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar KKTC'de 14 trilyon harcadı... 
</HEADLINE>
<TEXT>

     Kıbrıs Rum kesiminde yaşayanlar, adada karşılıklı geçişlerin başladığı 23 Nisan 2003 tarihinden bu yana, KKTC'de yaklaşık 14 trilyon TL harcadılar. 
     Fileleftheros gazetesi, Rum İstatistik Dairesi'nin veri ve araştırmalarına dayandırdığı haberinde, 23 Nisan'dan bu yana KKTC'ye geçenlerin toplam 5 milyon 500 bin Kıbrıs Lirası yaklaşık 14 trilyon TL harcadıklarını duyurdu. 
     Araştırmaya göre, 23 Nisan'dan 13 Temmuz'a kadar 545 bin 880 Rum Kuzey'e, 403 bin 577 Kıbrıslı Türk de Güney'e geçti. Aynı tarihler arasında Kıbrıslı Rumlar KKTC'de 5 milyon 523 bin Kıbrıs Lirası yaklaşık 14 trilyon , Kıbrıslı Türkler ise Güney'de 3 milyon 133 bin Kıbrıs Lirası yaklaşık 8 trilyon 215 milyar TL harcadılar. 
     Habere göre, KKTC'ye ilk kez geçen bir Rum ortalama 11 milyon TL, ikinci kez geçen 14 milyon TL, üç-dört kez geçen ise yaklaşık 40 milyon TL harcıyor. Üç-dört kez kuzeye geçen Rumlar, özellikle eğlence yerlerinde ve lokantalarda harcama yapıyorlar. 
     KKTC'yi tekrar ziyaret etmeyi arzulayan Rumların sayısında artış olduğunu da yazan gazete, bir kez Kuzey'e geçenlerin yüzde 61'inin, tekrar KKTC'yi ziyaret etmeyi planladığını kaydetti. 
     
</TEXT>
</DOC>
