<DOC>
<DOCNO> 159150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/siyaset/siy01.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte AB'nin Kıbrıs paketi 
</HEADLINE>
<TEXT>

AB Komisyonu, KKTC'ye yönelik yürürlüğe sokacağı 'Kıbrıs Paketi'ni açıkladı. Pakete göre, KKTC'den AB pazarına girecek malların etiketine KKTC damgası vurulamayacak 
     GÜVEN ÖZALP Brüksel 

     Avrupa Birliği AB Komisyonu'nun KKTC'ye yönelik olarak yürürlüğe sokmaya hazırlandığı ekonomik açılım planının detayları belli oldu. Milliyet'in ulaştığı paket, KKTC mallarının AB pazarına girmesine yönelik kolaylıklar içerse de ticarete ilişkin teknik düzenlemelerde son kararı AB - Kıbrıs Ortaklık Konseyi'ne bıraktığı için gerçek anlamda bir açılım sağlamıyor. Kuzey'den yapılacak ticarette Kıbrıs Türk Ticaret Odası yetkili kılınırken, mali yardım 12 milyon euro olarak belirleniyor. 
     
     TİCARİ VE MALİ 
     AB Komisyonu tarafından 4 Haziran'da açıklanması öngörülen 10 sayfalık paket, "Mali destek" ve "Ticaret kolaylığı" başlıklı iki bölümden oluşuyor. "Mali Destek" bölümünde öncelik ekonomik gelişime yönelik projelere veriliyor. Bu çerçevede AB, altyapı projeleri, küçük ve orta ölçekli işletmelere yardım ve ekonomik entegrasyona yönelik fizibilite projeleri bağlamında 9 milyon euroluk bir yardım öngörüyor. Kıbrıslı Türklerin AB'ye yakınlaştırılmasına ilişkin seminer, sivil toplum örgütleri ve ticaret odalarına yardım bağlamında ise 3 milyon euroluk bir kaynak ayrılıyor. Tüm bu kalemlerin toplamı ise 12 milyon euroyu buluyor. AB, ticaret kolaylıkları çerçevesinde ise KKTC malarının Birlik pazarına girebilmesi için gerekli olan menşe - i şahadetnamesinin Kıbrıs Türk Ticaret Odası tarafından verilmesini kararlaştırdı. Bu belgenin yanı sıra gerekli olabilecek sağlık belgesi gibi ek belgelerin ise yetkili kurumlar tarafından verilmesi benimsendi. 
     
     Güney'den çIkacak 
     AB, KKTC mallarının üzerindeki damgada ne yazacağı, malların hangi noktadan çıkacağı gibi konularda kararı ise AB - Kıbrıs Ortaklık Konseyi'ne bırakıyor. Edinilen bilgilere göre, Kuzey'den yapılacak ihracatın geçerli olabilmesi için "tanınan makamların yönetimindeki liman ve havaalanlarının kullanılması" şartı getirilecek. Bu ise KKTC mallarının AB pazarına ancak Güney üzerinden girebileceği anlamını taşıyor. Kuzey'den gelecek mallara KKTC damgası vurulamayacağı da kesinleşmiş durumda. Ortaklık Konseyi bu konuda, "Kıbrıs Cumhuriyeti", "Kuzey Kıbrıs" ve "Kıbrıs'ın kuzey bölümü" seçeneklerinden birini benimseyecek. 
     

</TEXT>
</DOC>
