<DOC>
<DOCNO> 168275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de ihale gerekleri yapılmazsa 3 ay içinde yeni ihale yapılır 
</HEADLINE>
<TEXT>

     Özelleştirme İdaresi ÖİB Başkanı Metin Kilci, idare olarak Petkim'de sözleşmenin gereklerini yerine getirdiklerini söyledi. ÖİB Başkanı, ihalenin gereklerinin yerine getirelememesi durumunda, Petkim'in 3 ay içinde yeniden ihale edilebileceğini söyledi. 
     Telekom'un özelleştirilmesine ilişkin stratejinin, ay sonunda taslak olarak ortaya konulacağını, 2004'ün ilk aylarında ise ihaleye çıkılacağına işaret eden Kilci, ayrıca 2004'ün, Türk Telekom, enerji, İMKB ve Milli Piyango özelleştirmelerinin konuşulacağı yıl olacağını vurguladı. 
     Maliye Bakanı Kemal Unakıtan ile birlikte çıktığı ABD gezisi öncesi soruları yanıtlayan Kilci, Petkim ihalesinde en yüksek teklifi veren Standart Kimya A.Ş'nin, yüzde 40'lık peşinatı 242 milyon dolar yatırıp, geri kalan yaklaşık 363 milyon dolarlık kısım için de kesin teminatı vermesini beklediklerini söyledi. 
     Kilci ihale şartnamesinde göre 30 günlük bir süre öngörüldüğünü hatırlatırken, Uzan Grubu'na ait Standart Kimya A.Ş'nin, geriye kalan 3 hafta içinde bu gerekleri yerine getirmesi halinde, Petkim'i alabileceğini vurguladı. 
     Metin Kilci, ihalenin gereklerinin yerine getirelememesi durumunda ise Şirket tarafından yatırılan 10 milyon dolarlık geçici teminatın İdare'ye kalacağını anımsattı. 
     ÖİB Başkanı, böyle bir durumda, Petkim'in 3 ay içinde yeniden ihale edilebileceğini söyledi. 
     
     TÜRK TELEKOM ÖZELLEŞTİRİLMESİ 2004'TE 

     Türk Telekom'un özelleştirilmesine ilişkin stratejinin ise bu ay sonunda draft taslak olarak ortaya çıkacağını anlatan ÖİB Başkanı Kilci, ancak bunun olgunlaştırılması gerektiğini, en geç bu yıl sonuna kadar stratejinin tamamlanacağını söyledi. 
     2004 yılının ilk aylarında Telekom özelleştirilmesi için ihaleye çıkılacağını açıklayan Kilci, ''2004, Türk Telekom, enerji, İMKB ve Milli Piyango özelleştirmelerinin konuşulacağı yıl olacak'' dedi. 
     Öte yandan Kilci, Bakanlar Kurulu'na sunulan bazı düzenlemeleri içeren ''Özelleştirme Yasası''nın Ağustos ayından önce çıkması durumunda, Milli Piyango'nun özelleştirilmesinin bu yıl içine yetiştirilebileceğini kaydetti. 
     
     TÜPRAŞ VE TEKEL'DE ŞARTNAME ALANLAR 

     Bu arada ihale ilanına çıkılan TÜPRAŞ ve TEKEL'de ilginin yoğun olduğunu vurgulayan Kilci, TÜPRAŞ'ta 10'un üzerinde şartname satıldığını bildirdi. 
     Kilci, TEKEL'de ise alkollü içkiler ve sigara olmak üzere iki ayrı bölümde 9'ar tane şartnamenin yatırımcılar tarafından alındığını belirtti. 
     
     ÖZELLEŞTİRMEDE İLK 6 AY 

     Diğer taraftan bu yılın ilk yarısında, Petkim hariç 63 milyon dolarlık ihalenin sözleşmesinin imzalandığını belirten Kilci, 52 milyon dolarlık da tahsilat yapıldığını kaydetti. 
     Petkim ile birlikte ihalesi tamamlanan özelleştirme tutarının 769 milyon doları bulduğunu hatırlatan Kilci, Petkim hariç 52 milyon dolarlık özelleştirmenin, Özelleştirme Yüksek Kurulu'nun onayını beklediğini sözlerine ekledi. 
     
</TEXT>
</DOC>
