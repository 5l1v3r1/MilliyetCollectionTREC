<DOC>
<DOCNO> 151075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/dunya/adun.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam son anda 'ATEŞKES' demiş 
</HEADLINE>
<TEXT>

El Cezire ve Abu Dabi televizyonlarının yayımladıkları belgede, Saddam Hüseyin'in gizli polisinden "ABD askerleriyle çatışmayı durdurmalarını" istediği ortaya çıktı... 
     DIŞ HABERLER SERVİSİ 

     Tüm dünya Saddam Hüseyin'in akıbetini tartışadursun, El Cezire ve Abu Dabi televizyonları Irak'ın devrik devlet başkanından gizli polisine "ABD askerleriyle çatışmayı durdurmaları" istediği, el yazısıyla yazılmış bir belgeyi yayınladı. Abu Dabi televizyonu önceki gün de Bağdat'ın düştüğü 9 Nisan'da çekildiği öne sürülen ve Saddam Hüseyin'i coşkulu bir kalabalığın içinde gösteren görüntüleri yayınlamıştı. Bu belge ve görüntüler, Saddam'ın bombardımanda ölmediği görüşlerini güçlendirirken, Irak eski liderinin akıbeti konusunda yanıtlardan ziyade daha çok soru işaretinin ortaya çıkmasına neden oldu. 
     El Cezire ve Abu Dabi televizyonlarında dün yayınlanan Arapça belgede, "ateşkes" sözcüğü yer alırken, "Irak'ın istilacılara karşı zafer kazanacağı" belirtildi. Belgenin gerçek olup olmadığı ya da ne zaman yazıldığı konusunda bilgi verilmedi. Abu Dabi televizyonu ayrıca, Saddam Hüseyin'in son radyo konuşmasını içeren bir bant yayınladı. Ancak, konuşmanın ne zaman kaydedildiği açıklanmadı. 
     
     EL SAHAF BELGESİ 
     Enformasyon Bakanı Muhammed Said El Sahaf imzalı bir belgenin de ele geçirildiği belirtilen televizyonun haberine göre, 9 Nisan tarihli bu belgede, El Sahaf Iraklı yetkililere Saddam'ın bu konuşmasını her yarım saatte bir yayınlamaları direktifini veriyor. 
     Abu Dabi televizyonu, önceki gün Saddam Hüseyin'in Bağdat'ın düştüğü 9 Nisan'da halkın arasındaki görüntülerini yayınlamıştı. Bu görüntülerdeki kişinin gerçekten Saddam olup olmadığı ya da ne zaman çekildiği konusundaki araştırmalar sürüyor. 
     
     


DÜNYA 














</TEXT>
</DOC>
