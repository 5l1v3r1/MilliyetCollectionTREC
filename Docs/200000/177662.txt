<DOC>
<DOCNO> 177662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
20 km yürüyüşte dünya rekoru kırıldı 
</HEADLINE>
<TEXT>

     9. Dünya Atletizm Şampiyonası, Fransa'nın başkenti Paris'te başladı. 
     Erkekler 20 kilometre yürüyüşte Ekvadorlu Jefferson Perez, 1 saat 17 dakika 21 saniyeyle dünyanın en iyi derecesini elde ederek, şampiyonanın ilk altın madalyasını kazandı. 
     29 yaşındaki Perez, 29 yarışmacının finişe vardığı, 9'unun ise diskalifiye edildiği yarış sonunda, İspanyol Francisco Javier Fernandez'e ait 1.17.22'lik dünyanın en iyi derecesini 1 saniye geliştirdi. Fernandez, bu derecesini, geçen yıl 28 Nisan'da Finlandiya'nın Turku kentinde elde etmişti. 
     1999 Dünya Şampiyonası'nda gümüş madalya alan Perez, 1996'da Atlanta'da olimpiyatlarda yürüyüş dalında altın madalya kazanan en genç ve Ekvador'a tarihinde ilk olimpiyat şampiyonluğunu tattıran sporcu olmuştu. 
     Yarışmada, bir önceki rekortmen İspanyol Fernandez 1.18.00 ile ikinci, bir önceki şampiyonanın birincisi Rus Roman Rasskazov da 1.18.07 ile üçüncü oldu. 
     Uluslararası Amatör Atletizm Federasyonu'nun IAAF aldığı karar gereğince Perez, birinci olduğu için 60, rekor kırdığı için de 100 olmak üzere toplam 160 bin dolar para ödülü alacak. IAAF, hafta içinde yaptığı toplantıda maraton, yürüyüş ve kros yarışmalarında elde edilen en iyi derecelerin dünya rekoru olarak değerlendirilip ödüllendirilmesine karar vermişti. 
     Bu arada Perez, 4 yıl önce İspanya'nın Sevilla kentinde ABD'li atlet Michael Johnson'ın 400 metrede elde ettiği rekordan sonra Dünya Atletizm Şampiyonası'nda ilk dünya rekorunu kırmış oldu. 
     
</TEXT>
</DOC>
