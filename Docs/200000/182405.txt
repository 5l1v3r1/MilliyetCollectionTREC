<DOC>
<DOCNO> 182405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun11.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Institute'un Türkiye raporu PKK'yı bitirme zamanı geldi 
</HEADLINE>
<TEXT>

     Washington Institute adlı düşünce kuruluşunun Türkiye Araştırma Programı Direktörü Soner Çağaptay, terör örgütü PKK-KADEK'in, Türkiye'nin istikrarı, Türk-Amerikan ilişkilerinin geleceği ve Irak'a Özgürlük Operasyonunun başarısını tehdit ettiğini belirterek, PKK-KADEK'i bitirmenin zamanının geldiğini, Türkiye ve ABD'nin, bu yönde birlikte çalışması gerektiğini bildirdi. 
     Çağaptay, ''PKK'yı bitirmenin zamanı Neden ABD ve Türkiye birlikte çalışmalı '' başlığını taşıyan raporunda, terör örgütü PKK-KADEK'in, Şubat 2000'de ilan ettiği ateşkese kısa süre önce son verdiğini açıklamasını, ''tehlikeli bir gelişme'' olarak değerlendirdi. 
     Türkiye'de demokratik istikrarı korumanın, Washington'un çıkarına olduğunu belirten Çağaptay, terör örgütü PKK'nın, ABD kontrolündeki Kuzey Irak'tan Türkiye'ye saldırması halinde, bu durumun Washington ile Ankara'yı karşı karşıya getireceğini kaydetti. Çağaptay, PKK terörünün yeniden başlamasının, Türkiye'nin son dönemde gerçekleştirdiği reformların uygulanmasını ve Avrupa Birliği sürecini olumsuz etkileyebileceğine de dikkati çekti. 
     Terör örgütü PKK'ya karşı şu aşamada, şiddete başvurmaması için anlaşmaya varmanın bir seçenek olamayacağını belirten Çağaptay, PKK-KADEK'i bitirmek için de bazı önerilerde bulundu. 
     Çağaptay, PKK'yı bitirmek için ilk adımın, örgütün liderlerini ele geçirmek olduğunu, böylece örgütün operasyonel kapasitesini kaybedeceğini kaydetti. Dağdaki teröristlere af çıkarılmasını ve böylece bu teröristlerin Türkiye'ye dönmeye teşvik edileceğini belirten Çağaptay, Şubat 2004 tarihinde af süresi dolunca da PKK'ya karşı Kuzey Irak'ta ABD ile Türkiye'nin birlikte savaşmasını tavsiye etti. 
     Bu yönde Irak Kürdistan Demokratik Partisi IKDP ve Irak Kürdistan Yurtseverler Birliği'nden IKYB destek alınması gerektiğini de belirten Çağaptay, terör örgütü PKK'nın finans kaynaklarının kesilmesi için AB'nin desteğinin önemli olduğuna dikkati çekti. 
     
</TEXT>
</DOC>
