<DOC>
<DOCNO> 155506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/spor/spo02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat af bekliyor 
</HEADLINE>
<TEXT>

Genç yıldız, kendisini gözden çıkaran Fenerbahçe yönetimini ikna edebilmek için büyük çaba harcıyor 
     YUSUF DURSUN 

     Aracılar devrede 
     PARASINI alamadığı için sürpriz bir şekilde Fenerbahçe'den ayrılan Serhat Akın geri dönmenin planlarını yapıyor. Yönetimin büyük tepkisini çeken ve sözleşmesi devam etmesine rağmen gözden çıkarılan genç yıldız, affedilmenin yollarını arıyor. Serhat'ın özellikle Başkan Aziz Yıldırım'ın sert tavrını yumuşatmak için aracılar kullandığı öğrenildi. 
     
Steviç kadro dışı      KOCAELİSPOR maçı hazırlıklarını dün tamamlayan Fenerbahçe'de Steviç kadro dışı bırakıldı. İdman sonrası arkadaşları ile birlikte yemeğe gitmeye hazırlanan Steviç'i yanına çağıran Teknik Koordinatör Tamer Güney, "Seni kadrodan çıkardım. Yerine gençleri tercih ediyorum" dedi. Bunun üzerine sinirlenen Steviç, Samandıra'yı terketti. Sakatlıkları da süren Ali Güneş, Ceyhun ve Mustafa Doğan da kadroya dahil edilmedi. Hafta başında sol ayak bileğinden sakatlanan Johnson ise 19 kişilik maç kadrosuna alındı. 
     
     Geri adım yok 
     YÖNETİMİN üç milyon dolar bonservis ücreti koyduğu Serhat'ın bu nedenle hiçbir kulüple anlaşamadığı ve futbol oynayamama korkusu yaşadığı belirtildi. Fenerbahçeli yöneticilerin ise tedavi olmak yerine gece kulüplerinde dolaşan, en zor günlerde takımı ortada bırakan genç golcüye sıcak bakmadığı, kesinlikle geri adım atmayacağı bildirildi. 
     
'Ruhları kaybolmuş'      BAHÇEŞEHİR Üniversitesi'nde "Futbolda Altyapı" konulu panale katılan Teknik Koordinatör Tamer Güney, ilginç açıklamalar yaptı. Takımdaki gençlerin ikilem içinde olduğunu belirten Güney, "A takımda oynayamayacaklarsa, başka takıma gitmek istiyorlar. Kulüp yatırım yaptığı gençleri bırakmıyor. Sahaya sürülen gençlerin ufak bir hatası basında büyütülürse, onlar kaybolur" dedi. 
     GÜNEY, bir öğrencinin "A takıma çıkan gençlerde ruh kaybı mı oluyor " şeklindeki sorusuna, "Altyapıdan gelen oyuncuda ruh kaybı olmuyor ama yukarıda ruh kaybı kesin. Gereğinden fazla para almışlar, doygunluk var" yanıtını verdi. Tamer Güney, artık kulüplerin daha ucuz ve uzun yıllar sözleşme imzalayacak oyuncular bulması gerektiğini de sözlerine ekledi. 
     
Yusuf'tan spor turizmi      YÖNETİM tarafından kadro dışı bırakılan Yusuf Şimşek, memleketi Antalya'da spor turizmi yapacak. Halen yapımı süren SporLand adlı spor tesislerini çalıştıracak olan Şimşek, amacının Türk sporuna yeni sporcular kazandırmak olduğunu belirtti. Tesislerde iki futbol sahası, voleybol ve basketbol okulları bulunacak. 
     
Moral yemeği      Fenerbahçeli futbolcular, Kocaelispor ile yapacakları lig maçı öncesi, moral yemeği yediler ve sinemaya gittiler. Küçükyalı'daki Uludağ Et Lokantası'nda yemek yiyen Sarı - Lacivertli ekip, daha sonra XMan filmini izlemek üzere sinemaya gitti. Bu arada, 27 yaşına basan Cem Karaca ile 19 yaşına giren kaleci Recep'e yemek öncesi sürpriz bir doğum günü partisi yapıldı. Yusuf Dursun 
     

</TEXT>
</DOC>
