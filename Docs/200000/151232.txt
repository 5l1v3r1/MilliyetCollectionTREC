<DOC>
<DOCNO> 151232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/ekonomi/eko02.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü - Ceyhan'ın gecikmesi de sorun 
</HEADLINE>
<TEXT>

Boru hattının Türkiye'deki inşaatını yapan BOTAŞ, elindeki projeyi zamanında tamamlayamazsa hattın sahibi BTC Konsorsiyumu'na günlük 500 bin dolar ödeyecek 
     SEÇKİN ÜREY Ankara 

     Bakü - Ceyhan Petrol Boru Hattı'nın Türkiye ayağında yaşanan gecikmeler müteahhit BOTAŞ'ı gecikme tazminatına doğru götürüyor. İnşaat, hattın sahibi BTC Konsorsiyumu'na taahhüt edildiği gibi 32 ayda bitirilmezse BOTAŞ, günlük 500 bin dolar gecikme tazminatı ödeyecek. 
     İmzalanan ev sahibi ülke anlaşmasıyla inşaatı garanti altına alınan hattın Türkiye ayağının bürokratik engellere takıldığı belirtildi. 10 Eylül 2002'de başladığı kabul edilen inşaatın Mart 2005'e kadar bitirilmesi gerektiği, ancak şu ana kadar yaşanan gecikmelerin bitiş tarihini yaklaşık iki ay ileriye ittiği kaydedildi. BOTAŞ, oluşan zaman kaybını telafi edemezse BTC'ye 30 milyon dolar tazminat ödemek zorunda kalacak. 
     
     Gecikme bir yıla çıkabilir 
     Öte yandan inşaatın yaza sarkması halinde gecikmenin bir yıla kadar çıkabileceği belirtildi. Buna neden olarak Allahüekber Dağları ve Posof gibi kışın çok sert geçtiği sahalarda inşaatın yazın yapılmasının planlanması gösterildi. Bölgedeki çalışmanın iki yaz şeklinde planlandığı ve ilk yazın 2003 yazı olduğuna dikkat çekildi. BTC ile imzalanan müteahhitlik sözleşmesi gereği BOTAŞ'ın müteahhitlik şartlarını yerine getirememesi halinde iş Gürcistan ve Azerbaycan'da inşaat işini yürüten Brectel Konsorsiyumu'na verebilecek. Bu gerçekleşirse masraflar BOTAŞ'tan tahsil edilecek. Brechtel'in ortaya çıkardığı maliyetlerin Türkiye'ye göre Gürcistan'da yüzde 60 ve Azerbaycan'da yüzde 30 daha pahalı olduğu dile getirildi. 
     


SİYASET 














</TEXT>
</DOC>
