<DOC>
<DOCNO> 170613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur21.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD asker istedi... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ABD'nin Irak için Türkiye'den asker talep ettiğini belirterek, ''Türkiye, ABD ile stratejik ortaklığını gayet ileriye götürmektedir'' dedi. 
     Erdoğan, partisinin Atatürk Spor Salonu'nda düzenlenen Batman İl Olağan Kongresi'nde partililere seslendi. 
     Türkiye'de artık yere sağlam basan bir hükümetin işbaşında olduğunu vurgulayarak sözlerine başlayan Başbakan Erdoğan, hükümeti döneminde meclisin sadece 1 ay tatil yapacağını bildirdi. Erdoğan, yasama organının gece yarılarına kadar çalıştığını ifade etti. Son yaşanan süreçte 6. Uyum Paketi'nin çıkarıldığını, 7. Uyum Paketi ile ilgili atölye çalışmalarının sürdüğünü anlatan Başbakan Erdoğan, paketi bu ay içinde çıkarmayı planladıklarını söyledi. Erdoğan, ''Devlet ferdin efendisi olmayacak. Hizmetkar devlet olacak'' dedi. 
     
     BİLEŞİK FAİZLER YÜZDE 25 GERİLEDİ 
     Yola, ''İnsanı yücelt ki devlet yücelsin'' felsefesiyle çıktıklarını belirten Erdoğan, bir gecede yüzde 7 bin 500 faizlerin ödendiği günlerin artık geride kaldığını kaydetti. Bunun bedelini vatandaşın ödediğini anlatan Erdoğan, devlet kaynaklarının da artık israf edilmediğini, 3 Kasım seçimlerine kadar yüzde 73 olan bileşik faizin bugün yüzde 25 gerilediğini belirtti. 
     Bunun, vatandaşın alım gücünün artması anlamına geldiğini ifade eden Erdoğan, geliri bin 500 doların altında olan ve aralarında Batman'ın da bulunduğu illere dönük yatırımların vergiden muaf tutulduğunu ve başka teşvikler verildiğini anlattı. Erdoğan, bu sayede sanayinin, ticaretin ve yatırımın gelişmesiyle işsizliğin önüne geçileceğini vurguladı. 
     
     HASANKEYF'İ KURTARACAĞIZ 
     Batman bölgesinde Ilısu Barajı'nın yapımının sürdüğünü anımsatan Başbakan Erdoğan, dört büyük medeniyetin buluşma noktası olan Hasankeyf'i kurtaracaklarını ve su altında bırakmayacaklarını bildirdi. Erdoğan, bölgenin turizme açılmasını istediklerini söyledi. 
     Duble yol çalışmalarının da devam ettiğini kaydeden Erdoğan, yolun ''özgürlük'' anlamına geldiğini belirterek, çalışmaların daha da hızlanacağını kaydetti. 
     Bu arada, bir vatandaşın mevsimlik işçilerin sorunlarını dile getirmesi üzerine Erdoğan, bazı yerlerde mevsimlik işçiye gerek duyulduğunu, bazı yerlerde ise gerek duyulmadığını söyledi. 
     Erdoğan, ''Ölene kadar mevsimlik işçi olarak kalayım diyenler var. Ben popülist konuşmayı sevmem. Reel konuşacağım. Buradan çıkar sağlamayı düşünsek, 'Ne olur Batarsa batsın. Bir o kadar daha işçi alalım' deriz...'' diye konuştu. 
     
     ASKER TALEBİ 
     Habur Sınır Kapısı'ndan günde 3 bin araç geçtiğini, artık Irak'ta Türkiye'den giden gıda maddelerinin, ilaçların kullanıldığını anlatan Erdoğan, ABD'nin, bölge için Türkiye'den asker talep ettiğini açıkladı. 
     Bunun, ''Türkiye'de yönetimin şu anda gayet iyi durumda olduğunu'' gösterdiğini ifade eden Erdoğan, ''Türkiye, ABD ile stratejik ortaklığını gayet ileriye götürmektedir. Öfkeyle kalkıp zararla oturulmamıştır'' dedi. 
     
     HORTUMLAR KESİLDİ 
     Bu yıl ilköğretim kitaplarının bedava dağıtılacağını hatırlatan Erdoğan, bunun kaynağının nereden geldiğinin sorulabileceğini, yanıtının ise hortumların kesilmesi olduğunu kaydetti. 
     İşçi ve memurlara da seslenmek istediğini ifade eden Erdoğan, Hazine güçlendiği sürece işçi ve memurun cebine girecek paranın da asla azalmayacağını, yükseleceğini söyledi. 
     Belediye başkanlığı yaptığı dönemde belediye imkanları yeterli olduğu için çalışana yüzde 100-150 oranında zamlar yaptığını anlatan Erdoğan, ancak nasıl bir ekonomiyi devraldıklarının herkesçe bilindiğini, ona göre davrandıklarını kaydetti. 
     ''Biraz sabredin'' diyen Erdoğan, ilk yıl kendilerinden fazla bir şey beklenilmemesi gerektiği yönündeki sözlerini yineledi. Erdoğan, üçüncü yılın sonunda bir şeylerin ceplere gireceğini ifade etti. 
     
     MEMURUN SIRTINDAN SİYASET 
     Bazı memur sendikalarının yapılan artışa karşılık demokratik haklarını kullanacaklarını bildirdiklerini kaydeden Başbakan Erdoğan, ''Demokratik haklarını kullanırlar. Bu hakkı kullanırken ideolojik gömleği giyerek bunu yapmak, onlara bir şey katmaz. Bu sadece memur kardeşlerimizin sırtından siyaset yapmaktır'' diye konuştu. 
     Başbakan Erdoğan, daha sonra partililerin sevgi gösterileri eşliğinde salondan ayrılarak, Valilik binasına geçti. 
     Erdoğan, buradaki temaslarının ardından, Batman Askeri Havaalanı'ndan Siirt'e hareket etti. 
     
</TEXT>
</DOC>
