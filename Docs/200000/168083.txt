<DOC>
<DOCNO> 168083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo26.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan milli basketbolcuları kabul etti.. 
</HEADLINE>
<TEXT>

     Başbakan Recep Tayyip Erdoğan, ''Türkiye son dönemde basketbolda dünyada farklı bir yere geldi'' dedi. 
     Erdoğan başbakanlıkta, Türkiye'yi yurt dışında temsil eden milli basketbolcular Mehmet Okur, Mirsad Türkcan, Hidayet Türkoğlu ve Hüseyin Beşok ile Gençlik ve Spor Genel Müdürü Mehmet Atalay, Basketbol Federasyonu Başkanı Turgay Demirel ve Milli Takım Menajeri Doğan Hakyemez'i kabul etti. 
     Devlet Bakanı ve Başbakan Yardımcısı Mehmet Ali Şahin ile Adalet Bakanı Cemil Çiçek'in de katıldığı kabulde, Türkiye'nin basketbolda bir cazibe merkezi oluşturmaya başladığını belirten Erdoğan, ''Ancak bu yeterli mi Bu sporu üç büyük ilimiz dışına da sıçratmamız şart. Tesisleşme açısından da gelişmeliyiz. Basketbolun cazip hale gelmesi gücümüze güç katacak'' diye konuştu. 
     Basketbolun okullarla bütünleşen bir spor dalı olduğuna dikkati çeken Başbakan Erdoğan, şunları söyledi 
     ''Özellikle tesisleşme konusunda bizim de desteğimizle ilgi giderek artacak. Ülke olarak sıkıntılı bir dönemden geçiyoruz, ancak bu geçici. Ekonomik göstergeler bunu ortaya koyuyor. Milli takımımızın katılacağı Avrupa Şampiyonası ve buradaki başarıya göre belli olacak 2004 Yaz Olimpiyat Oyunları bizim için çok önemli. Belediye başkanlığım döneminde İstanbul olimpiyatları alamamıştı ve Atina kazanmıştı. Bu nedenle orada yapılacak oyunlara katılmamız ve başarılı olmamız lazım. Hükümet olarak sürekli olarak yanınızdayız. Aranızdaki dayanışma bizi fazlasıyla memnun etti. Bu başarıyı da getirecek. Ayrıca yurt dışında gösterdiğiniz başarınızdan dolayı hepinize müteşekkiriz. Şahsınızda diğer milli takım oyuncularımıza da başarı temennilerimizi iletiyoruz.'' Başbakan Erdoğan, bir soru üzerine futbol oynadığı dönemde basketbolun revaçta olmadığını belirterek, bu sporu yapma şansı elde edemediğini söyledi. Gazetecilerin ''Hangi mevkide oynamak isterdiniz '' sorusuna ise Erdoğan milli sporculara danışarak, ''gard oyun kurucu '' diye cevapladı. 
     Kabulde konuşan Devlet Bakanı ve Başbakan Yardımcı Mehmet Ali Şahin ise Türk sporunun son yıllarda her alanda ciddi atağa kalktığını belirterek, ''En ciddi atak basketbolda oldu. Gelinen mesafeyi sizler de yeterli görmüyorsunuz. Size de yakışan budur. Sizlere yardımcı olmak bizim vazifemiz'' dedi. 
     Sporda yeniden yapılanma çalışmalarının sürdüğünü hatırlatan Şahin, ''Bu konuda bizi en çok zorlayan Basketbol Federasyonu oldu. Bizden ısrarla özerk bir yapıya kavuşmayı istiyorlar. Başarılar yeni ihtiyaçları doğruyor. Bu tazyik ve istek için teşekkür ediyoruz'' diye konuştu. 
     Basketbol Federasyonu Başkanı Turgay Demirel, milli takımın hedefinin İsveç'te yapılacak Avrupa Şampiyonası'nda final ve birincilikle 2004 Atina Olimpiyatları'na katılmak olduğunu belirterek, hükümetin kendilerine verdiği desteği bildiklerini ve buna Avrupa Şampiyonu olarak karşılık vermek istediklerini söyledi. 
     Milli Takım Menajeri Doğan Hakyemez, yaklaşık 50 yıldır gidemedikleri olimpiyatlara Avrupa Şampiyonası'nda başarılı olarak mutlaka gitmeleri gerektiğini belirterek, ''Yakaladığımız bu iyi jenerasyon bizi bu hedefe götürecektir'' dedi. 
     Kabule katılan sporculardan Mirsad Türkcan, hedeflerinin 2001 yılında kaçırdıkları Avrupa Şampiyonluğu'nu bu kez almak olduğunu belirtirken, Hidayet Türkoğlu ise takım olarak ne yapmaları gerektiğini çok iyi bildiklerini ve kendilerine desteğin esirgenmemesini istediklerini söyledi. 
     Hüseyin Beşok, Türkiye'nin adını dünyaya duyurmak için ellerinden geleni yaptıklarını, Türk sporunun hedefini büyüttüğünü ve İsveç'ten altın madalya ile döneceklerini ifade ederken, Mehmet Okur ise hükümetin verdiği destekle altın madalyayı alarak Türk insanını onurlandırmak istediklerini kaydetti. 
     Kabul sonunda Basketbol Federasyonu Başkanı Demirel, Başbakan Erdoğan'a 2001 Avrupa Şampiyonası final maçında çekilen Erdoğan'ın büyütülerek tablo haline getirilen bir fotoğrafı ve milli takım sporcularının imzalarının bulunduğu forma hediye edilirken, Erdoğan da sporculara birer şilt verdi. 
     Daha sonra Recep Tayyip Erdoğan ve 4 milli takım sporcusu birlikte fotoğraf çektirmeleri sırasında, ''Milli takımın ilk 5'i oluşturuldu'' şeklinde espiriler yapıldı. Bu olay kabulde hoş bir ortamın doğmasına neden oldu. 
     
</TEXT>
</DOC>
