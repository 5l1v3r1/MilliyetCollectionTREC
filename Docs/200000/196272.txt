<DOC>
<DOCNO> 196272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/spo15.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Rusya'nın itirazı var    AVRUPA Futbol Şampiyonası baraj ilk maçında Galler ile karşılaşan Rusya, rakibinin yıldızı Ryan Giggs'in Yevseyev'e dirsek attığını belirterek, ceza alması için UEFA'ya başvurdu. Video görüntülerini UEFA'ya teslim eden Rusya, başvurusunda yarın yapılacak rövanşta Giggs'in oynamaması gerektiğini savundu. Rusya'daki ilk maç golsüz berabere bitmişti. 
   
   Zorunlu dönüş    NEDİM Yücel, Pınar Karşıyaka'dan izin aldı, Beşiktaş'a döndü. Sezon başında Siyah - Beyazlılar'dan giden başarılı basketbolcu, bir ay kadar önce dedesini kaybettiği ve iki kez fıtık ameliyatı geçiren annesinin yürüyememe tehlikesi olması yüzünden İstanbul'a dönmek istediğini söyledi. 
   
   Süper start    ÇİN'DE yapılan Dünya Liselerarası Futbol Şampiyonası'na katılan Trabzon Lisesi, Lüksemburg temsilcisini 7-0 yendi. Sars tehlikesi nedeniyle Mayıs'tan Kasım'a alınan şampiyonada, Türkiye'yi temsil eden Trabzon ekibi, rakibi karşısında sonuca rahat gitti. 
   
   Zafer Kaptan'ın    MARMARİS'TE yapılan Amiral Orhan Aydın Kupası Optimist Yarışları erkeklerde Bodrum ERA Yat Kulübü'nden Güneycan Kaptan, kızlarda ise Çeşme Yelken Kulübü'nden Melis Baykal şampiyon oldu. 
   
   TED Open'a ödül    AKBANK Private Banking TED Open Uluslararası Tenis Turnuvası, Profesyonel Tenisçiler Birliği ATP ve Uluslararası Tenis Federasyonu ITF Challenger Komisyonu üyeleri tarafından layık görüldüğü "2003 Challenger Ödülü"nü aldı. Ödül, turnuvanın direktörü Bekir Emre'ye, Paris'te düzenlenen törenle verildi. 
   
   Hentbolda değişiklik    HENTBOL Müsabaka Yönetmeliği ile Hakem ve Gözlemci Yönetmeliği'nin birer maddesi değiştirildi. Buna göre hentbol hakem ve gözlemcileri, görevleri süresince herhangi bir kulübün hentbol branşında faal yönetici, antrenör ya da sporcu olarak faaliyet gösteremeyecek. Ayrıca takımlar aralarında anlaşarak müsabakanın ertelenmesine karar veremeyecek. 
   
   Hakemler belirlendi    UEFA Kupası 2. tur rövanşlarında Türk takımlarının maçlarını yönetecek hakemler belli oldu. 27 Kasım'da Gençlerbirliği'nin deplasmanda Sporting Lizbon ile oynayacağı maçı Belçikalı Johan Verbist, aynı tarihte Fransa'da yapılacak Lens - Gaziantepspor karşılaşmasını ise Avusturyalı Stefan Messner yönetecek. 
   
   Elazığspor'da görev dağılımı    BAKİ Aydın başkanlığında seçilen Elazığspor yönetim kurulu dün görev bölümü yaptı. Buna göre asbaşkanlığa M. Kamil Kara, ikinci başkanlıklara Cezayir Aydın, Mehmet Çelik, İrfan Yurten, genel sekreterliğe Mukadder Karaaslan, mali işlerden sorumlu yöneticiliğe Suphi Temiz, Mehmet Çelik, Abdullah Kızılelma ve Veysel Demir'in getirildiğini ifade edildi. 
   
   
</TEXT>
</DOC>
