<DOC>
<DOCNO> 152917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yasam/ayas.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört kıtayı aştık dördüncü olduk 
</HEADLINE>
<TEXT>

Dünyanın en büyük macera yarışması Land Rover G4 Challenge'da, Cüneyt Gazioğlu'nun performansı ile Türkiye, ilk dörtte yer aldı.. 
     MOAB-AMERİKA ALİ EYÜBOĞLU 

     Bu yıl ilki düzenlenen Land Rover G4 Challenge, 30 Mart'ta New York'da başlayıp Güney Afrika ve Avustralya'nın ardından, Amerika'da gerçekleştirildi. 32 yaşındaki Cüneyt Gazioğlu dört etapta gösterdiği performansla 12 ülkeyi geride bırakıp dördüncülüğü elde etti. 
     
     Havada, karada, suda... 
     16 ülkenin katıldığı yarışmada adaylar 2'şer kişilik takımlar halinde Land Rover'ın Freelander Defender Range Rover ve Discovery modelleri ile 4 kıtada 20 bin kilometre yol yaptılar. Yarışmacılar bu etaplar sırasında dağ bisikleti, koşu, yön bulma, kano, tırmanma, snow board, kayak, bungee jumping gibi güç ve bilgi isteyen spor dallarında yarıştılar. 
     
     Takımın gücü 
     Cüneyt Gazioğlu, New York'daki ilk etabı Hollandalı Erik D. Oudendammer ile 8'inci olarak tamamladı. Güney Afrika etabındaki takım arkadaşı ise İtalyan Alberta Chiappa oldu. Gazioğlu, İtalyan kadın yarışmacının düşük performansı nedeniyle 2. etabı 11'inci tamamladı. Türk yarışmacı Avustralya'daki takım arkadaşı Fransız Frank Salgues ile üstün performans sergileyip 3'üncü etapta birinci oldu. 
     
     Favorileri geride bıraktı 
     Cüneyt Gazioğlu yarışmanın son ayağı olan Las Vegas-Moab etabında partner olarak Rus Sergey Polyansky'i seçti. İkili, son etabı birinci bitirdi. Gazioğlu 4 etap sonunda elde ettiği toplam puanla ilk 4 arasında girip finalde yarışma hakkını kazandı. Gazioğlu tek başına yarıştığı finalde de yine 4'üncü oldu. Land Rover G4 Challenge'da birinciliği Belçika Hava Kuvvetleri'nde pilotluk yapan Rudi Thoelen elde etti. Bu sonuç ile Thoelen 2003 model Range Rover sahibi oldu. Yarışmada Birleşik Arap Emirlikleri'nden Chris Perry ikinci, Fransa'dan Frank Salgucs ise 3'üncü oldu. 
     


YAŞAM 















</TEXT>
</DOC>
