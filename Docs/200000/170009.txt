<DOC>
<DOCNO> 170009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko35.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Annan Planı, Kıbrıs'ta uzlaşmaya varmanın en mükemmel yolu'' 
</HEADLINE>
<TEXT>

     ABD Dışişleri Bakanlığı Kıbrıs Özel Temsilcisi Thomas Weston, Annan Planı'nın Kıbrıs'ta uzlaşmaya varmanın en mükemmel yolu olduğunu savunarak, ''Daha iyi bir plan varsa zaten bunun şimdiye kadar ortaya çıkması gerekirdi'' dedi. 
     Weston, ''Annan Planı Hayaller ve Gerçekler'' Konferansı'nda verilen öğle yemeğinin ardından yaptığı konuşmada, ABD'nin Kıbrıs'ta uzlaşmaya varma politikasından bahsederek, BM Genel Sekreteri Annan'ın sunduğu ve son derece adil ve dengeli olarak nitelediği planı desteklediklerini anlattı. 
     Weston, konuşmasını şöyle sürdürdü 
     ''Annan Planı aniden ortaya çıkmadı ve gökyüzünden yere inmedi. Kısmen Gali'nin bir fikrinden ortaya çıkmaktadır. Aynı zamanda yoğun danışmanlıkların sonucudur. Plan Genel Sekreter'in önemli bir çabası. Bu çabada amaç da iki tarafın ayrılıkları arasında bir köprü kurmak, onları birleştirebilmektir. Müzakereleri takiben barışa giden en kısa yolun her iki tarafı masaya getirmek olduğu düşünüldü. 
     Kıbrıs sorunu karmaşık bir husustur. Annan Planı bu konuları ele alırken dengelidir, adildir. Çok iyi düşünülmüş bazı uzlaşmalar içeriyor. Bu, her iki tarafın yanı sıra Türkiye ve Yunanistan'ın da menfaatlerini öngörmektedir.'' Annan Planı'nın mükemmel bir çalışmanın sonucu olduğunu anlatan Weston, ''Aynı zamanda Kıbrıs'ta bir uzlaşmaya varmanın en mükemmel yoludur. Bu herhangi bir varsayılan, daha iyi bir planın parçası değildir. Daha iyi bir plan varsa zaten bunun şimdiye kadar ortaya çıkması gerekirdi'' dedi. 
     
     ''TARİHİ BİR FIRSAT MEVCUT'' 

     Annan Planı'nın mutlaka başarılı olması gerektiğini vurgulayan Weston, Lahey'de sonuca varılamamasının kendilerini hayal kırıklığına uğrattığını kaydetti. 
     Weston, ''Fakat buna rağmen biz hala anlaşmaya inanıyoruz ve kendimizi adamış bulunuyoruz. Tarihi bir fırsat mevcuttur. Bu gerçekleştirilmelidir'' diye konuştu. 
     Aralık ayından sonra oluşan çabaların adada barış arzusu olduğunu gösterdiğini ifade eden Weston, Nisan ayında Yeşil Hat'tın açılmasından sonra 700 binden fazla geçişle birlikte hiçbir etnik şiddet olayı olmamasına dikkat çekti. 
     Annan Planı'nın bazı yönlerine itiraz edenlerin ve bunların değiştirilmesini isteyenlerin olabileceğini kaydeden Weston, ''O zaman biz de diyoruz ki müzakereleri yapın ve sizin için önemli olan değişiklikleri belirtin. Karşılıklı olarak kabul edilebilir değişiklikler gerçekleştirilebilir'' diye konuştu. 
     Kıbrıs'ın 1 Mayıs 2004'de resmen AB'ye girmesinin, günümüz ile o tarih arasında önemli bir pencere açtığını anlatan Weston, pek çok şeyin Mayıs'a kadar halledilmesi gerektiğini kaydetti. 
     Weston, ''Kıbrıs AB'ye girince Türkiye ile ilgili AB ile ilgili konularda Türkiye'nin sesini duyurabilecektir. Birleşmiş bir Kıbrıs politika açısından Türkiye'nin AB'ye katılımını da kolaylaştıracaktır'' diye konuştu. 
     ABD'nin Kıbrıs'ın AB'ye katılmasını desteklediğini ve Kıbrıs'ın AB anlaşmasını imzalamasının kendilerini mutlu ettiğini belirten Weston, Türkiye'nin AB ile ilgili isteklerini desteklediklerini kaydetti. 
     Kıbrıs'ta bir çözümün bulunması, AB'nin genişlemesi ve daha Doğu Akdeniz havzasına ulaşmasının çok önemli olduğunu kaydeden Weston, şöyle konuştu 
     ''2004 Mayıs'ına kadar bir Kıbrıs çözümüne ulaşılması bütün Kıbrıslılar'ın AB'ye üyeliğin faydalarından yararlanmasını getirecektir. Annan Planı'nı o zamana kadar desteklemeye devam edeceğiz. Ancak bu şekilde bütün Kıbrıslılar Avrupa içine gireceklerini ifade edebileceklerdir. 
     Eğer Kıbrıslı Türkler son aylarda AB'ye katılım isteğini bu kadar belirtmişken, bu fırsatı bu şekilde değerlendirmek yolunda bir karar vermezlerse çok yazık olacaktır. Türkiye de böylece AB'ye olan yolda daha çok zorlanacaktır. ABD en çok şunu istiyor Bütün tarafların Kıbrıslı Türkler ve Rumlar, Yunanistan ve Türkiye Doğu Akdeniz'de barış ve istikrar ortamına katılmalıdır. Bunu AB üyeliği çerçevesinde gerçekleştirmelidir''. 

     
</TEXT>
</DOC>
