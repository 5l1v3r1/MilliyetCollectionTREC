<DOC>
<DOCNO> 172329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko10.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasadada promosyon ve indirim rüzgarı esiyor... 
</HEADLINE>
<TEXT>

     İç piyasanın canlanmaya başlaması üzerine, firmaların, indirim ve promosyon kampanyaları ile pazardan pay kapma yarışına girmesi, tüketicilere yaradı. 
     Alışveriş merkezlerinde, her marka beyaz eşyadan otomobile, deterjandan gıdaya, giyime kadar tüm ürünlerde indirim veya promosyon furyası yaşanıyor. 
     İndirimli ve promosyonlu ürünlerini müşterilerine afiş ya da panolarla duyuran alışveriş merkezlerinin görüntüsü de ''promosyon karnavalı''nı andırıyor. Marketlerde ürünlerini pazarlayan firmalar, promosyonlarını kurdukları özel standlarda görev yapan elemanları aracılığıyla duyururken, müşterileriyle yakın diyalog halinde olmayı tercih ediyorlar. 
     Ürünlerin bir çoğunda normal fiyat üzerinden yüzde 10-30 arasında indirim yapıldığı gözlenirken, indirimle yetinmeyen bazı firmaların ürününün yanında bir başka ürünü verme, ''bir alana bir bedava'', ''3 al 2 öde'' gibi promosyonlara da başvurdukları gözleniyor. 
     Firmaların aynı market içinde birbirleriyle yaptıkları indirim ve promosyon yarışından müşteriler kazançlı çıkıyor. Normalde fiyatı 3 milyon 990 bin lira olan 1 kiloluk bisküvi 2 milyon 900 bin liraya kadar düşerken, tanesi 300 bin lira olan çikolotalı gofretin 10'luk paketi bir milyon 760 bin liradan satışa sunuluyor. Bu furyadan nasibini alan 55 ekran televizyonlar 400 milyondan 350 milyona, 37 ekran televizyonlar 200 milyondan 190 milyona, vantilatörler 37 milyondan 29 milyona, 150 gramlık cipsler bir milyon 990 binden bir milyon 590 bin, 6'lı kutu bira 6 milyon 200 binden 5 milyon 690 bin, 10 kiloluk deterjan 21 milyon 900 binden 18 milyon 450 bin, 3 kiloluk bulaşık deterjanı 6 milyon 290 binden 5 milyon 400 bin, 10 kiloluk ayçiçekyağı da 30 milyondan 26 milyon liraya kadar düştü. 
     Hazır giyim ve konfeksiyon sektöründe de her yıl Ağustos ayının ikinci yarısında başlayan indirim dönemi, bu yıl Temmuz ayı ortalarında başladı. Birçok tanınmış markanın yüzde 50-60'lara varan indirimin yanı sıra, taksit sayısını artırma, ''2 al 1 öde'' gibi kampanyalarla satışlarını artırma yolunu seçtikleri görülüyor. 
     
     OTOMOBİLDE 36 AY VADE DÖNEMİ YENİDEN BAŞLADI 

     Piyasadaki indirim ve promosyon kampanyaları, sadece alışveriş merkezleri ile de sınırlı kalmıyor. Otomobil firmaları, yıllar sonra yeniden düşük faizli ''36 aya kadar vade'' kampanyalarına başladılar. Firmaların birçoğu, 3 ile 6 aya kadan ''0'' faizli vade imkanı sağlarken, otomobilini peşin alanlara da milyarlarcı liralık indirim fırsatı sunuyorlar. 
     Bursa Ticaret ve Sanayi Odası BTSO Yönetim Kurulu Başkanı Celal Sönmez, promosyonlu satışları ''firmaların pazardan pay kapma yarışı'' olarak değerlendirdi. 
     Sönmez, bazı ürünlerde mevsimsel indirimlerin olduğunu, ancak temel gıda ürünleri ile ilgili promosyon ve indirimlerin dikkat çekici olduğunu kaydetti. 
     Ekonomide göreceli olarak geçen yıllara ve aylara göre bir takım kıpırdanmalar yaşandığını, bu nedenle talebin ''ufak ufak'' arttığını anlatan Sönmez, kıpırdanmadan nasibini almak isteyen firmaların bu yola başvurduklarını söyledi. Sönmez, ''Bu tür kampanyalar canlanmaya başlayan pazardan pay kapma yarışıdır. Pazardaki talep artışından yararlanmak isteyen firmalar satışlarını cazip hale getirerek müşteri potansiyelini artırmayı amaçlıyorlar'' dedi. 
     
</TEXT>
</DOC>
