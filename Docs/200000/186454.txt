<DOC>
<DOCNO> 186454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko13.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan ''Krediyi alsak almasak da Irak'ta olmamız lazım'' 
</HEADLINE>
<TEXT>

     Maliye Bakanı Kemal Unakıtan 8.5 milyar dolarlık ABD kredisi ile Irak'a asker gönderilmesi arasında kurulan bağlantıya istinaden, ''Biz o parayı alsak da almasak da bizim orada bulunmamız lazım'' dedi. 
     Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği TÜRMOB Genel Kurulu'nda konuşan Unakıtan, Irak ve 8.5 milyar dolarlık yardımla ilgili konunun lüzumsuz yerlere çekildiğini söyledi. 
     Türkiye'nin ABD'den herhangi bir yardım istemediğini, bunun ABD tarafından çıkarıldığını kaydeden Unakıtan, kredinin gündeme geldiği dönemde tezkerenin kabul edilmediğini, hatta Türkiye-ABD ilişkilerinin biraz ''limonice'' gibi gösterilmeye çalışıldığını hatırlattı. 
     Ancak Türkiye'nin büyük bir millet olduğunu belirten Unakıtan, şöyle konuştu 
     ''Türkiye'nin komşusunda yangın var, öyle hiç ilgilenmeyecek. Bu mümkün değil. Yanı başınızda yangın harıl harıl gidiyor. Yorganı çekeceğiz aman komşumuz iyi olsun diyeceğiz. Böyle şey olmaz. Eğer bir yerde etkili olmak istiyorsak onun icaplarını yerine getirmemiz lazım.'' ABD çağrısı ile Irak'a gidecek Türk askerlerinin işgalci olacağı yönündeki eleştirilere karşılık da Unakıtan, ''Biz bir yerde işgalci falan değiliz olmayız da. Türk askeri katiyen işgalci olmaz. Türk milleti işgalci olmaz'' diye konuştu. 
     Şimdi Irak'ın sıkıntı içinde olduğunu, başka ülkelerden askerlerin buraya gittiğini, ancak güvenliğin tam olarak da sağlanamadığını kaydeden Unakıtan, şöyle devam etti 
     ''Bize ihtiyaç oluyor ve biz çağrılıyoruz. Polonya'dan İspanya'dan bilmem nereden asker gidecek komşu Türkiye hiç bir şey yapmayacak. Biz gitmeyeceğiz. Orada bulunmamız lazım ama bunun kararını Hükümet ve Meclis verecek.'' Yardım karşılığı asker gidiyormuş gibi göstermenin çok çirkin ve yanlış olduğunu söyleyen Unakıtan, ''Biz o parayı alsak da almasak da bizim orada bulunmamız lazım'' dedi. 
     Irak'a müteahhitler gitsin, kamyonlarımız gitsin ve orada söz sahibi olalım ancak asker gitmesin gibi bir durum olamayacağını da vurgulayan Maliye Bakanı, ''Irak'ın her türlü nimetinden istifadeye evet fakat oraya yardıma gelince yok arkadaş... Yok böyle bir şey'' dedi. 
     
     İMAR BANKASI 

     Kendisinden önce konuşan CHP İstanbul Milletvekili Kemal Kılıçdaroğlu'nun İmar Bankası konusundaki eleştirilerine de cevap veren Unakıtan, Bankacılık Düzenleme ve Denetleme Kurulu'na BDDK 13 Haziran yerine 1 Temmuz'da üye atamasının yapıldığını hatırlattı. 
     Unakıtan, şunları kaydetti 
     ''Şimdi İmar Bankası olayı herkesin gözü önünde cereyan ediyor. Yıllardan beri yapılıyor bu. 18 günde mi oldu hepsi bunun. Yıllarca soydular soğana çevirdiler, katrilyonlarca parayı cukkaya attılar... Gele gele 18 günde bütün mesuliyet bize bindi. Böyle şey olur mu canım.'' Şu anda uzmanların inceleme yaptıklarını söyleyen Unakıtan, ''Göreceksiniz bak nasıl çıkıyor. Katrilyonlarca vergileri de vermemişler'' diye konuştu. 
     ''Şimdiye kadar bu herkesin gözü önünde cereyan ediyordu da niye kimse gelip de buna el koymuyordu'' diye soran Unakıtan, ''Biz problem çözme yeriyiz. Hamama giren terler ama bunun üstüne de biz gittik'' dedi. 
     
     VERGİ BARIŞI 

     Unakıtan, vergi barışında tahsilatın Ağustos sonu itibariyle 1.8 katrilyon liraya ulaştığını açıkladı. 
     Türkiye Serbest Muhasebeci, Mali Müşavirler ve Yeminli Mali Müşavirler Odası TÜRMOB Genel Kurulu'nda konuşan Unakıtan, vergi barışını inanarak yaptıklarını, yaraları sarabilmek, müteşebbislerin geleceğe ümitle bakabilmeleri için böyle bir projeye ihtiyaç olduğunu hissettiklerini söyledi. 
     ''Vergi barışı yapılmasaydı'' sözlerine de katılmadığını ifade eden Bakan Unakıtan, bundan dolayı çok memnun olduklarını belirtti. 
     Kendisinden önce konuşan CHP İstanbul Milletvekili Kemal Kılıçdaroğlu'nun eleştirilerine de yanıt veren Bakan Unakıtan, Kılıçdaroğlu'nun Ulaştırma Bakanı konusunda hassas olduğunu gördüğünü belirtti ve Meclis Yolsuzlukları Araştırma Komisyonu'nun İzmit Belediyesi ile toplantısına neden katılmadığını sordu. 
     Unakıtan, ''Bundan sonra inşallah parti farkı gözetilmeksizin yolsuzlukların hepsinin üzerine gidilir'' dedi. 
     
     KAYIT DIŞI EKONOMİ 

     Kayıt dışı ekonominin oranının mutlaka düşürülmesi gerektiğini vurgulayan Maliye Bakanı, şunları söyledi 
     ''Bu en büyük ayıbımız. Birileri veriyor, birileri vermiyor. Ondan dolayı da benzinden, bilmem nerden vergi almak zorunda kalıyoruz. Bu bütçeyi tuturmak mecburiyetindeyim. Bir yerden alacağım ama adaletli şekilde alalım şunu. Vermesi gereken vermiyor, vermesi gerekmeyen veriyor. Bu da bizim ayıbımız oluyor. En büyük suçluluğu da bulunduğum makadan dolayı ben duyuyorum.'' 
     
     ''MALİ MÜŞAVİRLER MALİYE'NİN ÖZEL SEKTÖR TEMSİLCİSİ'' 

     TÜRMOB üyelerini Maliye Bakanlığı'nın özel sektördeki temsilcileri olarak gördüğünü söyleyen Unakıtan, yetki isteklerini yerinde bulduğunu, ancak, bu yetkilerin sorumlulukları da olacağını kaydetti. 
     Beyana dayalı gelir vergisindeki verginin stopaj vergisine göre düşük gerçekleştiğine işaret eden Bakan Unakıtan'ın, ''bu verginin alınmasındaki düşüklüğün bir sebebi de sizsiniz. Alınmayın'' sözleri üzerine salondan ''hayır'' sesleri yükseldi. 
     İş sahiplerinin mali müşavir ve muhasebecilerine sormadan bir şey yapmayacaklarını hatırlatan Unakıtan, ''Yol gösterici sizsiniz. Ben size güveniyorum'' diye konuştu. 
     TÜRMOB üyelerine yetki verirken eğer hala bir kuyumcunun bakkaldan daha az verirse ve bunun onayı mali müşavirlerden geçmişse, bunun olmayacağını kaydeden Unakıtan, ''Ben buna karşı gelirim. Şapkaları değişiriz o zaman'' dedi. 
     Herkesin kendi kendinin muhasebesini yaplması gerektiğini de söyleyen Unakıtan, mali müşavirlerin sorumluluk aldıklarını, mükelleflerine böylesine düşük vergi miktarları geldiğinde ''bu olmaz'' demeleri gerektiğini söyledi. ''Sizleri benim teşkilatım olarak görüyorum'' diyen Maliye Bakanı Unakıtan, konuşmasını ''bendensin var ya, siz bendensiniz'' esprisiyle tamamladı. 
     
</TEXT>
</DOC>
