<DOC>
<DOCNO> 187319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo25.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları'na sağlık sponsoru... 
</HEADLINE>
<TEXT>

     Avrupa Bayanlar Voleybol Şampiyonası'nda ikinci olarak tarihi bir başarıya imza atan A Milli Takım'a destek artıyor. 
     A Milli Bayan Voleybol Takımı, İstanbul Cerrahi Hastanesi ile bir yıl süreli sağlık sponsorluğu anlaşması yaptı. 
     Mim Otel'de gerçekleştirilen törende milliler ile hastane yetkilileri arasında sponsorluk anlaşması imzalandı. 
     Törende konuşan A Milli Bayan Voleybol Takımı Antrenörü Reşat Yazıcıoğulları, teknik ekip adına İstanbul Cerrahi Hastanesi'ne teşekkür ederek, ''Yıpranmış bedenlerin onarılmasına yardımcı olacaklar. Ağır bir turnuvanın ardından, daha zor geçecek Dünya Şampiyonası'na hazırlanacağız'' dedi. 
     Milli Takım Kaptanı Özlem Özçelik ise, yoğun bir program öncesinde sağlıklarının çok önemli olduğunu belirterek, ''Umarım mecbur kalmadıkça hastaneye gelmeyiz. Dünya Şampiyonası sonrası İnşallah sadece kontrol için hastaneye geliriz'' diye konuştu. 
     İstanbul Cerrahi Hastanesi Genel Müdürü Dr. Ruşen Yıldırım da, Bayan Milli Takımı'nın Avrupa ikincisi olarak Türk sporuna büyük katkı sağladığını vurguladı. Yıldırım, bir yıl boyunca Milli Takım'ın sağlık ihtiyaçlarını karşılayacaklarını ifade ederek, ''Milli Takım'ın verimliliğine katkıda bulunmak bizim için büyük mutluluk'' dedi. 
     Dr. Yıldırım, A Milli Bayan Voleybol Takımı teknik heyeti ve oyuncularının bir yıl boyunca ücretsiz sağlık hizmetlerinden faydalanabilmeleri için de sertifikalarını verdi. 
     Milli voleybolcular daha sonra hastanede sağlık kontrolünden geçti. 
     
</TEXT>
</DOC>
