<DOC>
<DOCNO> 195198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/yazar/cetiner.html </URL>
<DATE> 2003/11/13/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Mustafa Kemal'in ilk aşkı Emine 
</HEADLINE>
<TEXT>

   
   Atatürk'ün öldüğü yıl 10 yaşlarında, Bebek İlkokulu öğrencisiydim. Evde, okulda, tüm ülkede yas tutuluyordu, ağlamayan, üzülmeyen yoktu. Bir de şimdi n'apacağız, onsuz başımıza neler gelir korkusu Devrin Başbakanı Celal Bayar duruma hakim oldu ve İsmet Paşa'nın cumhurbaşkanı seçilmesini gerçekleştirdi. 
   10 Kasım'da Milliyet'in manşetinde Can Dündar'ın ortaya çıkardığı anıları okurken, hem 1938'i hem de 1953'ü anımsadım. 
   O ne muhteşem törendi. 15 yıl sonra sanki yer yerinden oynadı. 
   
   Atatürk'ün ilk aşkı    Yıllar önce, 1968'di galiba, Falih Rıfkı Atay'ın kitabında Mustafa Kemal'in Manastır'da ilk aşkı diye nitelendirdiği küçük Emine'yi bulmuştum. O günler 80 yaşlarında olan Emine'nin yıllarca hiç sesi çıkmamıştı. Asker kızı olduğunu, Mustafa Kemal'i askeri okulda okurken tanıdığını, şık olduğunu, aşkına karşılık bulduğunu anlatmıştı. 
   Evlenmeyi düşünmüştü her küçük kız gibi. Önce okul, sonra savaşlar, göçler ve hayatın akışı. Genç Mustafa Kemal Halep'te, Yemen'de, Çanakkale'de, Trablus'ta ve nihayet Ankara'da. Emine ise hep bekleyiş içinde. 
   - Hiç evlenmedim, demişti. 
   - Ölümünü nasıl haber aldınız 
   Beyaz tenli güzel yüzlü Rumeli kadını şöyle söylemişti 
   - Her gün Taşlık'tan Dolmabahçe'ye Savarona'ya bakıyordum. Nihayet o sabah bayrağın yarıya indirildiğini görünce Mustafa Kemal Paşa'yı kaybettiğimi anladım. 
   Küçük Emine röportajı bana yılın en iyi röportaj ödülünü kazandırmıştı. 
   
   Araştırmanın zevki    Gazetecilik araştırma, inceleme mesleğidir. Soruşturdukça, üzerine gidip kazıdıkça yeni sahneler, yeni objeler çıkar ortaya. Ve bunlar hem okuyucuyu ilgilendirir, bilgilendirir okuma öğrenme zevkini verir, mutlu eder. Hem de tarihe ışık tutar, gelecek kuşaklara malzeme bırakır, yeni araştırmalar, analizler yapılması için. 
   Can Dündar bakıyorum hep böyle yapıyor, hatta bazen kendi kendisiyle yarış halinde. 
   1953 yılında Başbakan Adnan Menderes Ankara Valisi Kemal Aygün ve bir heyet önünde tabutun açılması, ilaçlanmış yüzünün neredeyse canlıymış gibi görünmesi, saçları, kaşları. Menderes'in geçirdiği sarsıntı, yüzündeki ifade, bunların anlatılması bence önemli bir gazetecilik olayı idi. Milliyet de haberi en iyi şekilde değerlendirerek büyük bir gazetecilik yaptı. 
   
   
   Haberi duyuran ilk gazeteci    Dolmabahçe Sarayı'nda yarıya inik bayrağı gözleyen gazeteciler de var. 
   İskender Özsoy Cumhuriyet Hergün'ün yazı müdürü Abbas Parmaksızoğlu'ndan duyduklarını anlatıyor 
   - Yeni Sabah gazetesinin Dolmabahçe muhabiriydim. Ağustostan itibaren her sabah oraya gidiyordum. 10 Kasım sabahı ise hava gayet güzeldi. Bayrağın yarıya indirildiğini fark ettim. Kafamda bir şimşek çaktı, hemen Kabataş iskelesine koşmaya başladım, çünkü tek telefon orada var. Yazı işleri müdürü Murat Sertoğlu'na telefon ettim, forsun yarıya indirildiğini Atatürk'ün öldüğünü söyledim. 
   Yeni Sabah o gün saat 11'de 2. baskı yaparak Atatürk'ün öldüğünü haber verdi. Anadolu Ajansı, Ankara Radyosu saatler sonra Ata'nın vefatını açıklayabildi. Yeni Sabah satılıyordu kapış kapış. İşte bu çok büyük bir atlatma haberdi. 
   
   
   
</TEXT>
</DOC>
