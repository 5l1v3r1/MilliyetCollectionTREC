<DOC>
<DOCNO> 165074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/spo01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KUNDAKÇI YAKALANDI 
</HEADLINE>
<TEXT>

Beşiktaş, İnönü Stadı'ndaki çimlerin sararma nedenini buldu. Ritz Carlton Oteli'ndeki camların mercek vazifesi yaparak güneş ışınlarını zemine yansıtıp yaktığı ortaya çıktı 
     BİLAL MEŞE 

     Çözüme kavuştu 
     UZUN bir süredir İnönü Stadı'nın zeminini incelemeye alan Beşiktaş Yönetimi, bazı bölgelerin yanma nedenini sonunda çözüme kavuşturdu. Yapılan araştırmalar sonucu stadın hemen arkasında bulunan Ritz Carlton Oteli'ndeki camların güneş ışığını bir mercek gibi çoğaltarak çimlere yansıttığı ve bu bölümlerin yanarak sarardığı belirlendi. 
     
     Halı bile serilmedi 
     ŞAMPİYONLAR Ligi nedeniyle zeminin üzerinde titizlikle duran Siyah - Beyazlı yönetim bu problemi düzeltmek için özel bir toprak getirtecek. Hassas bölgelere dökülecek bu toprak çimlerin sararmasını önleyecek. Yönetim, 100. yıl balosu nedeniyle zeminin üzerine halı konulmasına bile karşı çıktı. Halı yerine sahaya zarar vermeyecek plastik zemin koyuldu. 
     
Luce sağlam basıyorYabancı santrfor konusunda yönetimle bir araya gelen Rumen çalıştırıcı, "Aceleye gerek yok. Biraz sabırlı olalım" dedi. Lucescu'nun bu politikasına destek verildi 
     ORHAN YILDIRIM 

     'Hata yapmayalım' 
     BEŞİKTAŞ Yönetimi önceki gün yaptığı toplantıda yabancı oyuncu transferini masaya yatırdı. Zirvede Teknik Direktör Lucescu'nun "Aceleye hiç gerek yok, sabırlı olalım, hata yapmayalım" dediği öğrenildi. Bunun üzerine Başkan Bilgili ve yöneticiler, Rumen hocanın bu politikasını sonuna kadar destekleme kararı aldılar. 
     
     'Rakamlar yüksek' 
     YÖNETİCİLER, "Şu aşamada saldırmanın bir anlamı yok. Rakamlar yükseklerde uçuyor. Fiyatların düşmesini bekleyeceğiz. Acele edersek hem hata yaparız, hem de kulübün parasını çar - çur ederiz" görüşünde birleştiler. Toplantıda ayrıca Barcelona'nın ünlü yıldız oyuncularından Kluivert da gündemin ana maddesini oluşturdu. 
     
     Kluivert tartışması 
     RUMEN hoca, "Rakam bir hayli astronomik. Takımdaki dengeleri alt - üst eder. Yıllığı 1.5 milyon dolar olabilir. Bunun dışındaki rakam oyuncularımız arasında huzursuzluk yaratır" dedi. Yöneticiler ise "Hocamız duyarlı ve hassas düşünüyor. Bonservisi dahil 3 milyon dolardan fazla bir kuruş vermeyiz" diye konuştular. 
     
Zarar etmediler      İNÖNÜ Stadı'nda organize edilen 100. yıl balosunun 400 bin dolara malolduğu açıklandı. İkinci Başkan Hüsnü Güreli, "Gece dolayısıyla Beşiktaş Kulübü bir kuruş bile zarar etmedi. Kasadan 400 bin dolar çıktı, ancak aynı miktarda da bilet satıldı" ifadesini kullandı. 
     
İbrahim yarışı      GAZİANTEPSPORLU İbrahim Toraman'ın peşini bir türlü bırakmayan Beşiktaş, 100. yıl balosunda Celal Doğan'ı yine sıkı markaja aldı. 2. Başkan Hüsnü Güreli, "Biz senin eski müşteriniz. İbrahim için hoşgörü bekliyoruz" dedi ancak Doğan'ı ikna edemedi. Bu arada Aziz Yıldırım'ın ise yakın çevresine genç yıldızı aldığını söylediği öğrenildi. 
     
5 oyuncuya bilet      TEKNİK Direktör Mircea Lucescu, Transfer Komitesi ile yaptığı toplantıda Tolga, Niyazi, Tamer, Bayram ve Zafer'in gönderilmesini istedi. Malatyaspor ile anlaşan Bayram'ın dışında kalan dört oyuncu ile görüşen menajer Sinan Engin, Rumen hocanın kararını bildirdi ve "Kendinize bir an önce yeni bir kulüp bulun" dedi. 
     
Engin krizi      MARMARİS'TE Remar Emlak tarafından düzenlenen "Nasıl Şampiyon Olduk" konulu söyleşiye katılan Menajer Sinan Engin, toplantıyı konuşma yapmadan terkedince ortalık karıştı. Engin'in söyleşiye sadece 27 kişinin katılması nedeniyle böyle davrandığı iddia edildi. Şirket sahibi Nevzat Eldaş ise Beşiktaşlılar Derneği'nin olayı sabote ettiğini savundu. 
     

</TEXT>
</DOC>
