<DOC>
<DOCNO> 167383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur40.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldığı cep telefonunu sahibine satmaya çalışınca... 
</HEADLINE>
<TEXT>

     Aydın'ın Kuşadası İlçesi'nde girdiği evden cep telefonu çalan hırsız, aynı telefonu sahibine satmak isteyince yakalandı. 
     Alınan bilgiye göre, Cevraki Sitesi'nde oturan Alparslan Kralsan'ın evine dün gece giren bir kişi, cep telefonunu çalarak kaçtı. 
     Bir işyerinde tezgahtarlık yapan Kralsan'ın bugün işyerine gelen bir kişi, kendisini 2. el cep telefon satıcısı olarak tanıtarak, elindeki telefona müşteri aradığını söyledi. 
     Telefonun kendisine ait olduğunu fark eden Kralsan, alıcı gibi davranıp hırsızı oyalarken, polise haber verdi. 
     Olay yerine gelen ekipler, telefonu satmaya çalışan Murat Açıkbaş'ı yakaladılar. 
     Açıkbaş'ın 15 hırsızlık suçundan sabıkalı olduğu, sevk edildiği mahkemece tutuklandığı bildirildi. 
     
</TEXT>
</DOC>
