<DOC>
<DOCNO> 199181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yasam/yas02.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Barda haraç katliamı 
</HEADLINE>
<TEXT>

   Beşiktaş'taki bir bara haraç istemeye gelen ancak gündüz içeri sokulmayan üç kişi, silahlarını alıp gece geri gelince bilanço ağır oldu 3 ölü, 4 yaralı... 
      MUSTAFA KURTARAN İstanbul 
   
   İstanbul Beşiktaş'ta, işletmeciyle görüşmek için geldikleri bara gündüz sokulmayan üç kişi, gece yarısı tabanca ve pompalı tüfekle baskın yaptı. Haraç istedikleri öne sürülen saldırganların açtığı ateş sonucu üç kişi öldü dört kişi de yaralandı. 
   İddiaya göre öğle saatlerinde Yıldızposta Caddesi'ndeki Club Zeus'a gelen ve isimleri öğrenilemeyen üç kişi, işyeri sahibiyle görüşmek istedi. Ancak, içeri alınmayan kişiler, kapıdaki güvenlik görevlileriyle tartıştıktan sonra "Buraya gelip patronla görüşmesini biliriz" diye tehditler savurarak bar önünden ayrıldı. 
   
   Pompalı tüfeklerle 
   Aynı kişiler gece yarısı saat 02.30'da 34 VG 4570 plakalı minübüsle tekrar bara geldi. Biri araçta kalırken diğer ikisi pompalı tüfek ve tabancayla bara girdi. Önce kapıdaki güvenlik görevlisi Tayfun Karamanoğlu'nu kafasından yaralayan iki kişi, sonra barın içinde rastgele ateş açtı. 
   Olayda göğsünden yaralanan Bülent Arslan 20 , iki ay önce barda güvenlik olarak işe başlayan Karamanoğlu 23 ile Fuat Başaran, kaldırıldıkları hastanelerde can verdi. Saldırıda Ahmet Devrim 45 , Muharrem Günel 24 , Nazlı Aygar 24 ve Hasan Fil 24 yaralandı. 
   
   Haraç iddiası 
   Polis, minibüsle kaçan saldırganların yakalanması için geniş çaplı araştırma başlattı. Ölenlerin yakınları olaya tepki gösterirken, bara girme çabaları, polis tarafından güçlükle engellendi. 
   Saldırganların daha önce de aynı barı bastıkları ve işyeri sahibinden haraç istedikleri öne sürüldü. 
   
   
</TEXT>
</DOC>
