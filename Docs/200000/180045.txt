<DOC>
<DOCNO> 180045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo03.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs'ün karnesi pekiyi... 
</HEADLINE>
<TEXT>

     İsveç'te 5-14 Eylül tarihleri arasında 33. Avrupa Erkekler Basketbol Şampiyonası finallerinde mücadele edecek A Milli Takım, başantrenör Aydın Örs döneminde başarılı bir grafik çiziyor. 
     ''12 Dev Adam'', Aydın Örs yönetiminde son 3 yılda çıktığı 79 maçta, 43 galibiyet ve 36 yenilgi aldı. 
     Milliler, Örs döneminde rakip potalara toplam 6 bin 49 sayı ortalama 76.56 atarken, kendi potasında ise 5 bin 937 sayı ortalama 75.15 gördü. 
     
     RESMİ MAÇLAR 
     A Milli Takım, Aydın Örs yönetiminde yaptığı resmi maçlarda genelde başarılı sonuçlar elde etti. 
     Örs yönetiminde bugüne dek 24 resmi maç yapan milliler, 15 galibiyet ve 9 yenilgi aldı. 
     Aydın Örs döneminde, tarihinde ilk kez Avrupa ikincisi olan Türkiye, ilk kez mücadele etme hakkını kazandığı Dünya Şampiyonası finallerinde de 9. oldu. 
     Milliler, Örs yönetiminde resmi maçlardaki Yugoslavya Yeni adı Sırbistan-Karadağ , Litvanya, Slovenya, Porto Riko, Brezilya'yı hiç yenemedi. İspanya ve Almanya gibi güçlü takımları yenen Türkiye, 33. Avrupa Şampiyonası'nda aynı grupta yer aldığı Hırvatistan ve Ukrayna'yı da yenmeyi başardı. 
     
     ŞAMPİYONALARDAKİ MAÇLAR 
     Milliler, Örs döneminde 32. Avrupa Şampiyonası ve 14. Dünya Şampiyonası'nda mücadele etti. 
     İstanbul'daki Avrupa Şampiyonası'nda 6 maçta 4 galibiyet alan ve finalde Yugoslavya'ya yenilen Türkiye, Dünya Şampiyonası'nda ise 8 maçta 4 galibiyet ve 4 yenilgi aldı. 
     
</TEXT>
</DOC>
