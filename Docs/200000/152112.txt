<DOC>
<DOCNO> 152112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko37.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Satıcı Artık zengin bir komşumuz var 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Irak'taki gelişmeleri değerlendirirken ''Artık zengin bir komşumuz var, ABD belli bir süre komşumuz'' dedi. 
     TİM yöneticileri ile birlikte Dışişleri Bakanı ve Başbakan Yardımcısı Abdullah Gül'ü ziyaret eden Satıcı, çıkışta yaptığı açıklamada, Türkiye'nin gerek doğrudan gerekse ABD ve İngiltere'nin aldığı işlerin taşeronu olarak Irak piyasasından en çok pay alacak ülke olacağını söyledi. 
     Irak'taki gelişmeler konusunda Türkiye'nin gecikmeli olarak tavır aldığı yolundaki bir soru üzerine Satıcı, şöyle devam etti 
     ''Irak ile ilgili gecikildiği bir gerçek. Ama bu Türkiye'nin geliştirdiği refleksle ilgili. Bu sadece Dışişleri Bakanlığı'ndan ya da hükümetten kaynaklanmıyor. Türkiye bu bölgedeki konuya biraz daha farklı yaklaşarak bir tavır izledi. Bu tavırdan dolayı hem bürokraside hem iş dünyasında bir tedirginlik söz konusu oldu.'' 
     
     IRAK'TA, İŞADAMLARI, BÜROKRATLAR, GÜMRÜKÇÜLER, POLİSLER AYNI'' 

     Irak'la ilgili çok sıcak gelişmelerin olduğu dönemlerde, Dış Ticaret Müsteşarlığı ve Bakan Kürşad Tüzmen'in, oradaki kazanımları kaybetmemek adına, siyaseten de can güvenliği açısından da tehlikeli olduğu zamanlarda orada varolmaya çalıştığını hatırlatan Satıcı, bunların ''Irak'ta ne işimiz var'' diye farklı değerlendirildiğine dikkati çekti. 
     Kendilerinin işin ticari tarafında olduğunu vurgulayan Satıcı, Irak'ta bugün komple rejim değişmiş olsa bile, bürokratların, tacirlerin, işadamlarını, gümrüklerin ve polislerin yine aynı görevlerde olduğunu vurguladı. Halen Dış ticaret Müsteşarlığı mensuplarının Irak'ta ilişki geliştirdiği kişilerin görev yapmaya devam ettiğini anlatan Satıcı, ''Arkadaşlarımızı arayıp, niye gelmiyorsunuz, diyorlar. Biz burada, orada sanki herşey değişmiş, şimdiye kadar geliştirilmiş ilişkiler bitmiş gibi davranıyoruz. Ülke olarak, birikimlerimizi geleceğe yönelik kullanmakta becerikli değiliz'' dedi. 
     ''Türkiye'nin, gerek doğrudan aldığı işler, gerekse ABD ve İngiltere'nin aldıı işlerin taşeronu olarak, Irka'ta en çok ticaret yapan ülke konumunda olacağı'' görüşünü ifade eden TİM Başkanı Oğuz Satıcı, şöyle devam etti 
     ''Artık şöyle düşünmek lazım. Artık zengin bir komşumuz var. ABD, belli bir süre komşumuz. Orada büyük bir hacim var. Almanya, Dış ticaretinin yüzde 30'unu komşu ülkelerle yapıyor biz niye gerçekleştiremiyoruz, etrafımız fakir fukara dolu.'' Satıcı, Irak ile geçmişteki ilişkin, bugünkü işlerin gelişmesine büyük katkı sağlayacağını vurguladı. 
     





</TEXT>
</DOC>
