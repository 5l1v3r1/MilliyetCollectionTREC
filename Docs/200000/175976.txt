<DOC>
<DOCNO> 175976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise kızıp karakola saldırdılar 
</HEADLINE>
<TEXT>

     MURAT EĞİLMEZ TAYLAN YILDIRIM ÖZCAN TİKİT İzmir DHA 

İzmir Çiğli'de bir markette çıkan kavgaya müdahale eden polis, vatandaşların tepkisiyle karşılaştı. Halkı uzaklaştırmak isteyen karakol amirinin açtığı ateş sırasında iki kişinin yaralanması üzerine yaklaşık 500 kişi karakola saldırdı. Karokol ile önündeki araçların camları kıran öfkeli kalabalık, takviye ekipler ve çevik kuvvetin gelmesiyle dağıldı. 
     Olay, dün saat 20.30 sıralarında meydana geldi. Güzeltepe Mahallesi'ndeki bir markette kavga çıktığının bildirilmesi üzerine Şehit Erdal Kılıç Karakolu'ndan bir ekip, olay yerine gitti. Polisin kavgaya müdahale etmesine mahalleli tepki gösterdi. Bunun üzerine karakol amiri grubu dağıtmak için havaya ateş açtı. Seken kurşunlar Selami Atalay 23 bacağına ve Turgay Çiltepe'nin 22 karnına isabet ederken Murtaza Atalay'da 25 başına gelen sert bir cisimle yaralandı. 
     Yaralılar Karşıyaka Devlet Hastanesi'ne kaldırılırken, öfkelenen yaklaşık 500 kişi, olaya müdahale eden karakolun önüne geldi. Polisi kavgaya müdahale ederken yanlı davranmakla suçlayan topluluk, üç polis aracıyla karakolun camlarını kırdı. Yaşanan arbede sırasında 2 polis hafif yaralandı. Görevlilerin telsizle yardım istemesiyle, Çiğli ve Karşıyaka bölgesindeki çok sayıda ekip ile Çevik Kuvvet Şube Müdürlüğü'nde görevli 50 kişilik kuvvet olay yerine sevkedildi. Takviye kuvvetin gelmesinin ardından yeni bir saldırı girişiminde daha bulunuldu. Ancak görevliler buna engel oldu. Polis, dağılmaları için topluluğu megafonla uyardı. Yapılan görüşmelerin ardından mahalleli karakolun önünden ayrıldı. 
     İzmir Emniyet Müdürü Halil Tataş da olay yerine gelerek mahalle sakinleriyle görüştü. Çevik kuvvet dışındaki diğer ekipleri normal görevlerine döndüren Tataş, "Top oynayan gençlerle yan taraftaki market sahipleri arasında gürültü yüzünden tartışma yaşanmış. Haber verilmesiyle olay yerine giden görevliler kavgaya müdahale ettiği sırada istenmeyen olaylar meydana gelmiş. Bir kaç kişi hafif yaralandı. Büyütülecek bir şey yok" dedi. 
     
</TEXT>
</DOC>
