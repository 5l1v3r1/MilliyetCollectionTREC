<DOC>
<DOCNO> 185269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emirleri Cheney vermiş, fatura Rice ve Rumsfeld'e çıktı 
</HEADLINE>
<TEXT>

     Savaştan sonra Irak'ta doğan kaosun faturasının, Beyaz Saray Ulusal Güvenlik Danışmanı Condoleeza Rice ile Savunma Bakanı Donald Rumsfeld'e kesildiği bildirildi. 
     Newsweek dergisi, konuyu geniş biçimde irdelediği son sayısında, durumu ''hata ve talihsizliğin yanı sıra yanlış ve inatçı varsayımlar, ideolojik at gözlükleri, istihbarat zayıflığı ve kötü koordinasyondan kaynaklanan bir felaket'' olarak değerlendirdi. 
     Haberde, ''en büyük zararın, savaşı izleyen ilk birkaç gün içinde meydana geldiği ve bu kritik dönemde, ABD yönetimi içindeki siyasi kavgaların ABD'nin durumu kontrol altına almasını engellediği ve durumun giderek kötüye gittiği'' kaydedildi. 
     
     RUMSFELD'İN HATASI 
     Newsweek, ''geçen şubat ayında Rumsfeld'in, Irak'ın imarıyla görevlendirilen emekli general Jay Garner'dan, uzmanlar listesinde yer alan 20 dışişleri bakanlığı mensubundan 16'sını devre dışı bırakmasını istediğini'' de yazdı. 
     Dışişleri mensuplarının, ''Arap ya da BM yanlısı oldukları'' gerekçesiyle, kısaca ''neocon'' olarak adlandırılan yeni muhafazakar kanat tarafından saf dışı edilmek istendikleri belirtildi. 
     Newsweek'e verdiği demeçte bu hususu doğrulayan Garner, ''İş o kadar ileri gitti ki, Irak'a gönderilecek doktorların kürtaj aleyhtarı olmalarına bile bakılmaya başlandı'' diye konuştu. 
     
     POWELL DURUMA MÜDAHALE EDİYOR 
     Dergi, sonunda Dışişleri Bakanı Colin Powell'in duruma müdahale ederek ''Rumsfeld'i durdurmak zorunda kaldığını'' yazdı. 
     Powell'in o dönemde Rumsfeld'e ''Gerekirse ben de bazı kişileri rehin alabilirim. Oyunun ne kadar sertleşmesini istiyorsunuz '' diye sorduğu derginin haberinde yer aldı. 
     Dergi, ABD Dışişleri Bakanlığı yetkililerinin, halk desteğine sahip olmadığını savundukları Irak Ulusal Kongresi IUK Başkanı Ahmet Çelebi'ye geniş yetkiler verilmemesi için, Savunma Bakanlığı'nın ''neocon''ları olan Savunma Bakan Yardımcısı Paul Wolfowitz ve Douglas Feith ile kıyasıya mücadeleye giriştiklerini kaydetti. 
     Bu arada Savunma Bakanlığı'nın, Dışişleri Bakanlığı bünyesinde ''casus'' bulundurduğu ve bakanlıkta bunlara ''yarasalar'' dendiği su yüzüne çıktı. 
     
     İŞİN BAŞINDA DICK CHENEY VAR 
     Derginin haberine göre, ayrıca, Rumsfeld'in de emirleri ABD Başkan Yardımcısı Dick Cheney'den aldığı ortaya çıktı. 
     Bu noktaya değinen dergi, Rumsfeld'in bir seferinde, istediklerini yapmak istemeyen Jay Garner'a, ''Özür dilerim, ama talimatı, tartışamayacağım kadar üst düzeyli birinden alıyorum'' dediğini yazdı. 
     
</TEXT>
</DOC>
