<DOC>
<DOCNO> 194843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo17.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Koç 3 maç oynamayınca kondisyonum düşüyor 
</HEADLINE>
<TEXT>

     Beşiktaş'ın ümit milli futbolcusu Okan Koç, maçlarda sürekli oynamamasının kondisyonunu olumsuz etkilediğini belirtti. 
     Beşiktaş Kulübü'nün resmi internet sitesi ''www.besiktasjk.com''da taraftarlarla ''soru-cevap'' köşesinde söyleşen Okan, kendisini 90 dakika oynamaya hazır hissetmediğini belirterek, ''Üst üste 3 maç oynadıktan sonra hazır olacağım. Aralıklı oynayınca kondisyonum düşüyor'' dedi. 
     Ligde şampiyonluğu, Avrupa Şampiyonlar Ligi'nde de gruptan çıkmayı hedeflediklerini kaydeden Okan, Beşiktaş'a gelmeden önce Ajax, Inter ve New Castle kulüplerinden transfer teklifi aldığını, ancak yeterli tecrübeye sahip olmadığı için gitmeyi düşünmediğini ifade etti. Okan, tecrübe kazandıktan sonra Avrupa'da oynamayı istediğini, İtalya, İngiltere ve İspanya liglerini beğendiğini anlattı. 
     Bir soru üzerine, Türkiye'de birlikte oynamak istediği futbolcunun Sergen olduğunu ve bu amacına ulaştığını belirten Okan, yurtdışında birlikte oynamayı en çok istediği futbolcunun da Figo olduğunu açıkladı. 
     Okan, Türkiye'de en beğendiği golcüyü de Konyasporlu Zafer Biryol olarak gösterdi. 
     
</TEXT>
</DOC>
