<DOC>
<DOCNO> 188635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur21.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan Uzanlar'a Milleti tahrik ediyorlar 
</HEADLINE>
<TEXT>

     Maliye Bakanı Kemal Unakıtan, Genç Parti Genel Başkanı Cem Uzan'ın milleti tahrik ettiğini savunarak, "Maç sırasında reklam diye çıkıyor. Böyle reklam mı olur 
     Yaptıkları soygunlar yetmiyor, bir de milleti tahrik ediyorlar" dedi. Unakıtan, İmar Bankası mudilerinden biraz sabırlı olmalarını istedi. 
     Unakıtan, CNN Türk'te katıldığı "İş Yemeği" programında, gündemdeki konulara ilişkin soruları yanıtladı. 
     İmar Bankası mudilerinin durumlarının anımsatılması üzerine Unakıtan, "Orada öyle yolsuzluklar yapılmış ki bakkal dükkanında tutulmayan çifte hesaplar tutulmuş, olmayan Hazine bonoları satılmış" dedi. 
     Banka'da BDDK müfettişlerinin ve murakıplarının çalıştığını, vergi yönünden de Maliye Bakanlığı'nın incelemelerinin sürdüğünü ifade eden Unakıtan, "Hiçbir şey tespit edilmeden, resim çizilmeden hüküm vermek için çok erken. Çalışmaların tamamlanmasının ardından BDDK önümüze birşey koyacak" dedi. 
     
     "MİLLETİ TAHRİK EDİYORLAR" 

     Unakıtan, Türkiye Cumhuriyeti'nin hiçbir vatandaşını mağdur etmediğini, bundan sonra da etmeyeceğini belirterek, şöyle devam etti 
     "Bizim vatandaşlarımız biraz sabırsız tabii. Acaba biz ne olacağız' diye çıkıp eylem yapıyorlar. Tabii bankanın sahibi durumunda gözüküp de kendisi siyasi rant peşinde olan kişi de tahrik ediyor. Maç sırasında reklam diye çıkıyor. 
     Böyle reklam mı olur Yaptığı yalnızca tahrik. Yaptıkları soygunlar yetmiyor gibi, bir de milleti tahrik ediyorlar. 
     Biz devletiz, ağırbaşlıyız, herhangi bir tahrike uymayız. 
     Vatandaşlarımız rahat olsunlar, biraz sabırlı olsunlar." 

     
</TEXT>
</DOC>
