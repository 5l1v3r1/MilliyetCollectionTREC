<DOC>
<DOCNO> 160789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko21.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 toplantısından ekonomiyle ilgili somut açıklama gelmedi... 
</HEADLINE>
<TEXT>

     Fransa'nın Evian kentinde toplanan G-8 zirvesinde dünya ekonomisinin toparlanacağına duyulan güven vurgulanırken, somut ekonomik açıklamalar çıkmadı. 
     ABD Başkanı George Bush'un Ortadoğu barış süreci için çalışmalarda bulunmak için erken ayrıldığı zirvede ekonomi konusunda yapılan açıklamada, dünya ekonomisinde ''önemli durgunluk risklerinin azaldığı ve toparlanmanın koşullarının ortaya çıktığı'' ifade edildi. 
     Açıklamada, gelişmiş ekonomilerde yapısal reformların ve daha büyük bir esneklik sağlamanın gerekliliği de vurgulandı. 
     Bununla birlikte yapılan ortak açıklama ve yayımlanan bildirilerde para piyasalarında istikrar konusuna değinilmediği gözlemlendi. 
     ABD Doları'nın son haftalardaki değer kaybı gelişmiş ülkeler arasında önemli bir görüş ayrılığı oluşturuyor. Bazı çevrelerde ABD dışındaki sanayileşmiş ülkelerin ihracatını zora sokan doların değer kaybına, ABD yönetiminin isteyerek göz yumduğuna inanılıyor. 
     
</TEXT>
</DOC>
