<DOC>
<DOCNO> 156014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur05.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Annelik, dünyadaki en yüce duygudur... 
</HEADLINE>
<TEXT>

     Cumhurbaşkanı Ahmet Necdet Sezer, anneliğin, yeri doldurulamayan, sözcüklerle anlatılamayan ve değeri hiçbir zenginlikle ölçülemeyen, dünyadaki en yüce duygu olduğunu belirterek, annelerin, sağlıklı ve sağduyulu çocuklar yetiştirmedeki başarısının, gelişmiş bir toplum oluşturmanın anahtarı olduğunu bildirdi. 
     Cumhurbaşkanı Sezer, Anneler Günü dolayısıyla bir mesaj yayınladı. 
     Mesajında, anneliğin, yeri doldurulamayan, sözcüklerle anlatılamayan ve değeri hiçbir zenginlikle ölçülemeyen, dünyadaki en yüce duygu olduğunu vurgulayan Cumhurbaşkanı Sezer, ''Varlıklarıyla yaşamımızı zenginleştiren ve güzelleştiren, bizlere güven ve güç veren annelerimiz, mutluluğumuzda olduğu gibi, en güç anlarımızda da sevgilerini, şefkatlerini ve engin hoşgörülerini bizlerden esirgememektedir'' dedi. 
     Karşılıksız sevginin ve sonsuz özverinin simgesi olan annelerin, çocuklarını yetiştirmek ve sorumlu bireyler olarak büyümelerini sağlamak için, olumsuzluklardan yılmadan çaba gösterdiğini ve her türlü güçlüğe katlandığını belirten Sezer, bir insanı yetiştirmek ve onu yaşama hazır duruma getirmenin annelerin yakınmadan, sorumluluk duygusuyla yerine getirdikleri kutsal bir uğraş olduğunu kaydetti. 
     Sezer, çocuğun öncelikle kendini, diğer insanları, yaşamı tanımasına olanak sunan annelerin bilgi, birikim ve edindikleri yaşam deneyimlerini çocuklarına aktararak, onların insanları, dünyayı, yaşamı seven mutlu bireyler olmaları için gece-gündüz demeden uğraş verdiklerini belirtti. 
     
     ''HER GÜN DÜŞÜNMELİYİZ" 
     Cumhurbaşkanı Sezer, mesajında şunları kaydetti 
     ''Yaşamlarını çocuklarına adarken annelerimizin ortaya koyduğu sevgi, özveri ve hoşgörü, yaşamımız boyunca benimsememiz ve gelecek kuşaklara da öğretmemiz gereken ortak değerlerdir. 
     Çocuklarından görecekleri ilgi ve sevgiden başka hiçbir beklentisi bulunmayan annelerimizi, mutlu etmenin, yaşamlarını güzelleştirmenin ve yüzlerini güldürmenin en güzel yolu, onların düşlediği aydınlık ve güzel yarınları yaratmak için çalışmaktan geçmektedir. 
     Hep özel olan, değerini yıllar geçtikçe daha iyi kavradığımız annelerimize, duygularımızı, hak ettikleri sevgi, ilgi ve yakınlığı her koşul ve her ortamda göstermeliyiz. 
     Ağırlaşan yaşam koşullarının yükünü omuzlarında hepimizden daha çok duyumsayan annelerimizi ne kadar çok sevdiğimizi söylemek için yılın bir gününü beklemek yerine, onları her gün düşünmeli, yaşamlarını kolaylaştırmak için üstümüze düşeni yerine getirmeliyiz. 
     Annelerin, sağlıklı ve sağduyulu çocuklar yetiştirmedeki başarısının, gelişmiş bir toplum oluşturmanın anahtarı olduğu düşüncesiyle tüm annelerin Anneler Günü'nü kutluyor, esenlikler diliyorum.'' 
     
</TEXT>
</DOC>
