<DOC>
<DOCNO> 190603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/bnba.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo'nun ayak sesleri 
</HEADLINE>
<TEXT>

   Detroit Pistons'taki milli oyuncumuz, yeni coach Larry Brown'ı en çok zorlayacak oyuncuların başında geliyor. Mehmet Okur bu sezon kesinlikle takımının jokeri olacak 
      
   NBA'ye yakın plan 

   METE AKTAŞ 

   mete.aktas altinciadam.net 

   
   28 EKİM'de başlayacak NBA sezonu öncesinde takımlar yaptıkları hazırlık maçları ile son rötuşları yaparak 82 maçlık maratona hazır hale gelmeye çalışıyorlar. Kadrolarında yaz boyunca önemli değişiklikler yapan ve yenilerle eskilerin uyum sürecini bir an önce sağlayıp, en doğru rotasyonu bulmak için, bu maçlar büyük önem taşıyor. 
   Geçen yıla oranla kadro yapısında önemli değişiklik yapan takımlardan biri de Mehmet Okur'un formasını giydiği Detroit Pistons. Geçen sezonki ilk 5'inden şut özürlü kısa forvet Michael Curry ile kısa forvetten bozma pivot Cliff Robinson'ı takasla Raptors ve Warriors'a gönderen Pistons, Coach Rick "Jim Carrey" Carlisle'ın da görevine son vererek, yerine ligin en deneyimli coachlarından olan Larry Brown'ı getirdi. 
   Brown'ın ilk icraati geçen yıl Pay - Off'larda Carlisle'ın kuyruğu sıkışana kadar sürekli benche mahkum ettiği gençler Tayshaun Prince ve Mehmet Okur'a daha büyük sorumluluklar yükleyeceğinin sinyallerini vermek oldu. 
   
   Prince tamam 
   Mehmet de, Tayshaun Prince de, önce hazırlık kampında daha sonra da hazırlık maçlarında şu ana kadar ortaya koydukları performanslarla yeni görevlerine hazır olduklarını ispat ettiler. Prince'in kısa forvet mevkiinde alternatifi olmaması, ilk 5'teki yerinin hemen hemen garanti olduğu anlamına geliyor. 
   Larry Brown'ı bekleyen zor karar ise Mehmet'i ilk 5 başlatıp başlatmamak. Mehmet, yeni transfer Elden Campbell'ın önünde sezona ilk 5'de başlayacağa benziyor. Ancak henüz 1 hafta var ve bu tablo değişebilir. Coach Brown, geçen yıl uzun süre forma giyemeyen ve yavaş yavaş form tutmaya başlayan 35'lik Campbell'ın benchten gelip, maça adapte olmasının zor olduğunu düşünüyor. Bu yüzden Campbell ile başlayıp Memo ile maçı bitirme fikrine sıcak baktığı söyleniyor. Ayrıca hazırlık maçlarında Campbell'ın erken faul problemine girdiği görüldü. Aynı sorunu power forvet Ben Wallace için de söyleyebiliriz. Bu iki oyuncunun yerini doldurabilecek tek isim hem pivot hem power forvet mevkiilerinde oynayabilen Mehmet Okur. 
   
   Onsuz olmaz 
   Ancak kesin olan ve herkesin kabul ettiği bir şey var Mehmet Okur, Pistons'ın pota altındaki en büyük hücum silahı. Memo sadece sayıları değil, ribaundları ve asistleri ile de tehlikeli olabilen, NBA'de bile ender rastlanılan türde ekstra niteliklere sahip bir uzun oyuncu. Pistons'ın ilk 3 hazırlık maçında ayağındaki sakatlık yüzünden oynayamayan Memo, daha sonra oynadığı 3 maçta 10 sayı, 4.3 ribaund, 1.6 blok ortalaması tutturdu. Okur, Denver maçında da Pistons'a maçı kazandıran basketi atan isimdi. 
   Sonuçta, önemli olan maça kiminle başlayacağınız değil, kiminle bitireceğiniz. Ve herkes biliyor ki, Pistons iddialı olmayı sürdürmeyi ve geçen yıla göre daha fazla maç kazanmayı amaçlıyorsa Mehmet Okur maçı bitiren adam olmalıdır. 
   
   
   
</TEXT>
</DOC>
