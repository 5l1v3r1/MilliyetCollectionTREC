<DOC>
<DOCNO> 189634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/tv/ekran.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Günahların bedeli 
</HEADLINE>
<TEXT>

   Coppola'nın "Baba" dizisinin sonuncu filminde Corleone ailesi, Vatikan bağlantısı sayesinde kirli geçmişine sünger çekmek için boşuna çabalıyor 
      ALİN TAŞÇIYAN 

   Sinemaseverlere çok keyifli pazar geceleri geçirten "Baba" dizisi üçüncü filmiyle sona eriyor. İlk iki filmin aksine tek başına da bir başyapıt sayılmamakla birlikte diziyi tamamlayıcı nitelikte, ikinci filmden 16 yıl sonra gerçekleştirilen bir yapım "Baba 3". 
   Al Pacino'nun canlandırdığı Don Michael Corleone artık iyice yaşlanmış, bir mafya ailesini yönetecek enerjisi kalmamış, ancak sorumluluk vereceği bir veliahtı da henüz bulamamış halde çıkıyor karşımıza. Çocuklarının annesi Kay dışında kimsenin h l önünde dikilip gerçek fikirlerini söyleyecek cesarete sahip olmadığı hakiki bir 'baba" olarak. Artık muazzam bir servete sahip olan ailenin kirli işleri bırakıp tümüyle yasal yoldan para kazanabilmesi için çabalayan Michael, Vatikan içinden karanlık kişiliklerle ilişki de kurar. Diğer filmler gibi "Baba 3" de bir aile toplantısıyla başlar. Bu kez Michael, Katolik Kilisesi'nin sıradan birine verebileceği en büyük nişanı almaktadır. Oğlu Anthony kariyerini operada yapmak istediği için Michael, ağabeyi Sonny'nin gayrimeşru oğlu Vincent ile kızı Mary'yi işlerini devredebileceği kişiler olarak görür. Ancak Vincent'ın Mary'yi baştan çıkarması, bir kilise skandalı ve yeraltı dünyasının Corleone'lerin yüksek k rlı işlerine ortak olup kara para aklamak istemeleri yine kanlı bir mücadeleye yol açar... 
   
   Mükemmel değil, etkileyici 
   Coppola bu kez mükemmellikten uzak olmakla birlikte yine etkileyici bir atmosfer yaratmayı başarıyor. Al Pacino ve Diane Keaton'ın diyalogları başta olmak üzere oyuncular çok keyifli performanslar veriyor. Robert Duvall'in bu filmde rol almayıp yerine George Hamilton'ın seçilmesi, Winona Ryder'ın Mary rolünü son anda reddetmesi üzerine yönetmenin kendi kızı Sofia'ya rol vermesi gibi tadımızı kaçıran iki etmen hariç tutulursa tabii. 
   TRT 1 20.00 
   
   
</TEXT>
</DOC>
