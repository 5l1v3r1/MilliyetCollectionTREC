<DOC>
<DOCNO> 192747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/siyaset/asiy.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP anketinde Gürtuna sürprizi 
</HEADLINE>
<TEXT>

   CHP'nin İstanbul Büyükşehir Belediye Başkanlığı için yaptırdığı ankette en fazla oy Gürtuna'ya çıktı. CHP, aday sıkıntısı çekiyor 
      Şükran Pakkan 

   
   CHP İstanbul İl Yönetimi'nin, Genel Başkan Deniz Baykal'ın isteğiyle özel bir danışmanlık - araştırma şirketinde görev yapan uzman bir öğretim görevlisine yaptırdığı anketten Ali Müfit Gürtuna çıktı. Ankete katılan 2675 kişinin yüzde 75'i "Gürtuna'ya yeniden oy veririm" deyince CHP'yi telaş sardı. 
   CHP, Gürtuna'nın karşısına çıkaracak güçlü bir aday bulamazken, kulislerde adı sıkça geçen Kemal Derviş'le Şişli Belediye Başkanı Mustafa Sarıgül de Büyükşehir Belediye Başkanlığı'na sıcak bakmıyor. Arayışlarını sürdüren yönetimse hafta başında, İstanbul Üniversitesi Rektör Yardımcısı Prof. Dr. Nur Serter ve İTÜ Rektörü Prof. Dr. Gülsüm Sağlamer'le görüşecek. 
   CHP'yi sıkıntıya sokan ankette, Gürtuna'nın, AKP'den aday olması durumunda, seçimleri kazanmasına kesin gözüyle bakılıyor. Ankete katılan kişilere "Yerel seçimlerde kime oy vereceksiniz " diye sorulduğunda "AKP" diyenler yüzde 33.8, "Gürtuna" diyenler yüzde 16'ya ulaşıyor. CHP'nin yüzde 15.6 ile üçüncü sırada yer aldığı ankette adaya bağlı diyenlerin oranı da yüzde 8.1. 
   "İstanbul'un belediye başkanı olarak kimi görmek isterdiniz " bölümünde yüzde 39'luk ezici çoğunlukla yine Gürtuna var. Şişli Belediye Başkanı Mustafa Sarıgül de yüzde 4.2 ile ikinci sırada. 
   
   CHP'ye yüzde 25 oy taşıyor 
   Ankette "CHP - Gürtuna buluşması mümkün mü " başlığı altında, geleneksel sağ seçmenin sola geçmesi umudu görülüyor. Ankete göre, Gürtuna, CHP'ye yüzde 25'lik oy taşıyabilir. Kadın aday arayışında öne çıkan Serter'in adı ise "Siyasal İslamda Din Tekeli" kitabının RP'nin kapatılması davasında kaynak kullanılmasıyla öne çıkmıştı. Diğer olası aday Sağlamer de 1996'da rektör olduğu İTÜ'de devrim yaptı, eğitim sistemini değiştirdi. Sağlamer, her ay maaşının önemli bir bölümünü okula bağışlıyor. 
   
   'İlgiyle ve zevkle izliyoruz' 
   CHP lideri Deniz Baykal, Gürtuna'nın CHP'den adaylığıyla ilgili olarak "Şu ana kadar belediye başkanlıkları ile ilgili hiçbir somut, ciddi çalışma yapılmadı. Herkes kendine göre öneriler, değerlendirmeler, yakıştırmalar yapıyor. Biz de ilgiyle, zevkle izliyoruz" dedi. PM'nin henüz göreve başlamadığını, MYK'nın seçilmediğini anımsatan Baykal, yerel seçimlere yönelik bir hazırlık çalışmasının şu anda kesinlikle söz konusu olmadığını söyledi. 
   Kamuoyunun, yerel seçimler ve CHP adaylarına yönelik ilgisinin olduğunu belirten Baykal, "Her anlamda kamuoyunun nabzını tutma şansı veriyor" diye konuştu. 
   
   
</TEXT>
</DOC>
