<DOC>
<DOCNO> 171230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur17.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den Irak'a asker göndermeye örtülü eleştiri... 
</HEADLINE>
<TEXT>

     Türk askerinin Irak'a gönderilmesi tartışmaları yaşanırken, Cumhurbaşkanı Ahmet Necdet Sezer, Hatay'ın Türk topraklarına katılmasının 64. yıldönümünde yayımladığı mesajda barışa vurgu yaptı. "Türkiye, uluslararası sorunları barışla çözmüştür" diyen Sezer, Türkiye'nin dünyanın gözünde barış politikası ile saygınlık kazandığını belirtti. 
     Cumhurbaşkanlığı Basın Merkezi'nden yapılan açıklamaya göre, Sezer, bağımsızlığından ve yurt topraklarını koruma kararlılığından asla ödün vermeyen Türk Ulusu'nun, bu uğurda gerektiğinde canını vermekten çekinmediğini belirtti. Sezer, bu istenç ve kararlılıkla Kurtuluş Savaşı'nın kazanıldığını, Türkiye Cumhuriyeti'nin kurulduğunu, Türkiye'nin uluslararası sorunlarının, barışı temel alan yaklaşımlarla çözüldüğünü kaydetti. 
     Sezer, Yüce Önder Atatürk'ün, ''Yurtta Barış, Dünyada Barış'' ilkesini benimseyen Türkiye Cumhuriyeti'nin, bölge ve dünya barışının sürdürülmesine her zaman büyük özen gösterdiğini ve dünyanın saygınlığını kazandığını ifade etti. 
     
</TEXT>
</DOC>
