<DOC>
<DOCNO> 176060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/siyaset/siy02.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmam övgüsü' yargıda 
</HEADLINE>
<TEXT>

   Yargıtay, AKP'li Fatsa'nın "Artık imam hatipli olmanın mutluluğunu hep birlikte doyasıya yaşayacağız. İmam hatipli olmak bir ayrıcalıktır" sözlerini incelemeye aldı 
      İSMAİL AKDUMAN Samsun DHA 

   
   Yargıtay, AKP Grup Başkanvekili Eyüp Fatsa'nın, Ordu İmam Hatip Lisesi Mezunları ve Mensupları Anı Tazeleme Yemeği'ndeki konuşmasını incelemeye aldı. Fatsa'nın 27 Temmuz'daki konuşmasının basın organlarında yayınlanması üzerine, Yargıtay Cumhuriyet Başsavcılığı Siyasi Partiler Soruşturma Bürosu, soruşturma açmak için harekete geçti. Savcılık, Ordu Emniyet Müdürlüğü'nden konuşmanın ses ve görüntü kasetleriyle CD'lerini istedi. Görüntü kaydı elde edemeyen emniyet, haber ajanslarının bölge bürolarının Samsun'da olması nedeniyle Samsun Emniyet Müdürlüğü'nden yardım talep etti. 
   
   ARA 
   Konuşmasında kendisinin ve Başbakan Recep Tayyip Erdoğan'ın da imam hatip mezunu olduğunu söyleyen Fatsa, imam hatiplilerin çektiği sıkıntıları çok iyi bildiğini belirterek şöyle demişti 
   "Çok badireler atlattık. Önümüze engeller kondu. Üniversitede okumamız engellenmek istendi. Yüksek puanlar aldık, farklı puan sistemleriyle önümüz kesilmeye çalışıldı. Ancak bunları da aştık. Çıkaracağımız yeni YÖK yasasıyla bu durumlar yaşanmayacak. Bu haksızlıklar ortadan kalkacak. Okullar arası farklı puan uygulamaları kaldırılmak suretiyle, okunması istenmeyen, ilminden irfanından endişe edilen imam hatiplilerin yolu bu kez açılacak. Artık imam hatipli olmanın mutluluğunu hep birlikte doyasıya yaşacağız. İmam hatipli olmak bir ayrıcalıktır." 
   
   
</TEXT>
</DOC>
