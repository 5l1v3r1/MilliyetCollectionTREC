<DOC>
<DOCNO> 162473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko36.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan TÜSİAD'a Sesiniz daha fazla çıkmalıydı... 
</HEADLINE>
<TEXT>

     Başbakan Recep Tayyip Erdoğan, TÜSİAD üyelerine hitap ederken, ''Tepeden tırnağa bir kirlenme, bir yolsuzluk ekonomisi yaşanırken -kusura bakmayın- sizlerin sesi daha fazla çıkmalıydı. Karamsarlıkla mücadelede sizler daha çok ses vermelisiniz'' dedi. 
     Erdoğan, Türk Sanayicileri ve İşadamları Derneği TÜİSAD Yüksek İstişare Konseyi YİK toplantısının ardından verilen yemekte yaptığı konuşmada, hükümetin kararlarını sadece Ankara'dan almayacağını belirterek, ''Bizler toplumla yani sizlerle birlikte düşünmeye, kararları halka rağmen değil, sizlerle birlikte almaya azami dikkat ediyoruz'' görüşünü dile getirdi. 
     Önlerinde yılların birikmiş sorunlarının bulunduğuna, biriken sorunların en çok umutları, kendine güveni zayıflattığına işaret ederek, şunları kaydetti 
     ''Oysa sosyal dokunun yara almasından, adalet duygusunun zedelenmesinden ve insanların kendilerine duydukları güvenin zayıflamasından daha kötü bir şey yoktur. Devlet ve toplum ilişkileri, hükümetlerin Ankara'ya hapis olmasından, zayıf ve iradesiz koalisyonlardan dolayı zedelenmiştir. Mevzuat kirliliği, hantal bir bürokrasiyle, yorgun bir siyaset anlayışıyla birleşince Türkiye kötürüm hale gelmiştir. Müteşebbisin önünde çözüm değil sorun kalmıştır. Bizlerse mazeret üretmeyeceğimizi söyleyerek işe koyulduk ve böylece ülkemizi engelli bir ülke olmaktan çıkardık.'' Türkiye'nin artık dünya devletleriyle eşit düzeyde buluşma fırsatı yakaladığını belirten Erdoğan, ''Şu anda hem koşuyor, yeri geldiğinde de bütün düşüncelerini o platforma taşıyabiliyor. Bu olumlu gelişmeleri her alanda görüyorsunuz. Heyecanımıza ortak olmanızı ayrıca istiyoruz'' diye konuştu. 
     
     İNSANLARIN GÖZLERİNİN PARILDADIĞINI GÖRÜYORUM 
     Erdoğan, son günlerde Türkiye'nin her tarafından işadamlarıyla biraraya gelme fırsatı bulduklarına dikkat çekerek, ''Artık insanların gözlerinin parıldadığını görüyorum. Özel sektöre büyük bir dinamizm gelmiş olması, hükümet olarak bizim de moralimizi yükseltiyor'' dedi. 
     Türkiye'nin sorunlarının birbirine doğrudan bağlı olduğunu, dolayısıyla çözümlerin de birbirine bağlı bulunduğunu ifade eden Erdoğan, konuşmasını şöyle sürdürdü 
     ''Siyaset ekonomiden, ekonomi siyasetten bağımsız değildir. Dış politika iç politikadan bağımsız değildir. Eğitimdeki haksız rekabet ticaretteki haksız rekabetten bağımsız değildir. Haksızlık ve adaletsizlik bir alanda varsa tüm alanlara sirayet etmektedir. Ticarette serbest piyasacı, eğitimde totaliter, hukukta demokrat olamayız. Bunların altını çiziyorum. Onurunu yaraladığınız bir çıraktan, bir kalfadan, bir işçiden verimli olmasını, rekabet etmesini beklemeye hakkımız yok.'' 
     
     HERKES İÇİN DEMOKRASİ-ADALET VE REKABET İSTENMELİ 
     Ekonomi, demokrasi, hukuk, adalet ve kalkınmanın birlikte ele alınması gereken önemli hedefler olduğunu vurgulayan Erdoğan, herkes için demokrasi, herkes için adalet ve herkes için rekabet istenmesi gerektiğini kaydetti. 
     Erdoğan, ''Mükemmel bir demokrasi zayıf bir ekonomiyle mümkün değildir. Kalkınma ve büyüme de kesinlikle demokrasisiz olamaz. Sizlerden ricam, eksik muhasebe yapmamanızdır'' diye konuştu. 
     Sadece siyaset kurumunun eleştirilerek bir yere varılamayacağına işaret eden Erdoğan, şöyle dedi 
     ''Biliniz ki hepiniz hepimiz bu siyaset gemisinin içindeyiz. Eğer ülkenin omurgası olarak sizler risk almadan, üretim heyecanı duymadan, istihdam kapısı açmadan büyümeyi hedeflerseniz, vatandaşlık sorumluluğunuzu tam olarak yerine getirmiş olamazsınız. Bugün hala devletçi ekonomiden şikayetlerimiz varsa, bunda kendi payımızı hesap etmemiz gerekir. Tepeden tırnağa bir kirlenme, bir yolsuzluk ekonomisi yaşanırken -kusura bakmayın- sizlerin sesi daha fazla çıkmalıydı. Karamsarlıkla mücadelede sizler daha çok ses vermelisiniz. Sorunlarımız birdir ve birbiriyle doğrudan bağlantılıdır. Sizin sorunlar işçi kesiminin sorunlarından ayrı, işçi kesiminin sorunları sizinkilerden ayrı değildir.'' 
     
     ''EKONOMİDEKİ AĞIR KIŞ MEVSİMİNİ AŞTIĞIMIZA İNANIYORUM'' 
     Başbakan Erdoğan konuşmasında, İş Yasası ile ilgili süreci anımsatarak, yasanın muhalefetin başvurusu sonucunda 120 maddenin tek tek görüşülmek zorunda kalındığını, bunun üç hafta, onay süresinin ise 2 hafta sürmesiyle 5 haftanın yitirildiğini anlattı. 
     ''5 haftanın ekonomik değerlendirmesini siz benden daha iyi yaparsınız'' diyen Erdoğan, ülkenin temel sorununun bu olduğunu kaydetti. 
     Aynı konuyu, Meclis'de yaptığı grup toplantısında da dile getirdiğini belirten Erdoğan, şöyle devam etti 
     ''Dün de söyledim, Türkiye'de hükümet olursunuz ama bu sistem içinde iktidar olamazsınız. Öncelikle sistemin bu boyutlarının ele alınıp düzeltilmesi lazım. Biz şu anda bunlarla uğraşmıyor muyuz Uğraşıyoruz, ama asıl yapmamız gerekenlere zaman ayıramıyoruz. 
     Önümüzdeki en önemli sorun geçim sıkıntısını aşmaktır, üretimdir, istihdam sorununu çözmektir, kalkınmadır. Ekonomideki sorunları çözebilmek için güven ile istikrar lazımdır. Halkımız 3 Kasım'da üzerine düşeni yapmıştır. Bütün kötümserlik propagandalarına karşın ağır bir krizden çıkarak, güven zeminini sağlamlaştırdığımıza ve ekonomideki ağır kış mevsimini Irak'taki savaşa rağmen aştığımıza inanıyorum. Artık geriye dönmeyelim ve sadece ileriye bakalım diyoruz.'' 
     
     HIZLI TREN PROJESİ 
     Hükümet olarak güvenden sonraki en önemli vurgularının istikrar kavramı olduğunu ifade eden Erdoğan, istikrarın statüko, durgunluk değil, üreticinin önünü görebilmesi olduğunu söyledi. 
     İstikrardan sonraki anahtar kavramlarının ise dinamizm olduğunu vurgulayan Erdoğan, ''Bu da başlamıştır, ama kötümserlikle daha çok uğraşacağız. Anlaşılan o ki yolsuzlukla mücadele eder gibi kötümserlikle, karamsarlıkla da mücadele etmeliyiz'' dedi. 
     ''Kimsenin işini kimseye tarif edecek, kimseye akıl verecek değiliz'' diyen Başbakan Erdoğan, şunları kaydetti 
     ''Halkın sevincini kursağında bırakmak, olumlu gelişmeleri gözden kaçırmak da sorumluluk gerektirir. Örneğin, Türkiye aylarca Irak savaşından sonra 1 milyar doları konuştu. Sanki bütün kaderimizi değiştirecek gibi bu rakama kilitlendik. Oysa Pazar günü Ankara'da 1.2 milyar dolarlık hızlı tren projesini hayata geçirdik. Acaba bu gelişme Türkiye'nin gündemine niye girmedi Bu Türkiye için bir sıçrama, adım değil mi Hani dört bir yandan demir ağlarla örecektik Türkiye'yi, hani böyle konuşuyorduk Niye girmedi gündeme 
     İşte sıkıntı buradan geliyor. Bu para değil, öbürü para. Demek ki adresler prim yapıyor. Ama biz adreslerin prim yapmasına değil, ülkeme ne girdiği üzerinde duruyoruz. Ülkemde tüten bacaların sayısına bakıyoruz. İstihdamın sayısına bakıyoruz. Bu adımlara atanlara, elimizden gelen katkıyı yapmak zorunda olduğumuzu biliyoruz. Acaba bu gelişme 1 milyar dolar kredi ya da hibe kadar haber değeri taşımıyor mu Karamsarlığa adeta alışmışız sanki. Gerçekçi olmak zorundayız ve önümüzdeki zorlukları aşmak durumundayız.'' 
     
</TEXT>
</DOC>
