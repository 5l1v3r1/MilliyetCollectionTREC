<DOC>
<DOCNO> 157332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur11.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih'in katili Yener Yermez'in dayısı vuruldu 
</HEADLINE>
<TEXT>

     İşadamı Üzeyir Garih'i bıçaklayarak öldürmekten mahkum olan Yener Yermez'in dayısı, tabancayla vurularak yaralandı. 
     Osman Kavuncu Bulvarı'ndaki Şehirlerarası Otobüs Terminali yakınlarında Doğan Kavak, üzerinde taşıdığı tabancayla Yener Yermez'in dayısı Ahmet Bayram ile İbrahim Ethem Çakıcı ve Can Abay'a ateş etti. 
     Olayda başından yaralanan Ahmet Bayram ile göğsünden yaralanan İbrahim Ethem Çakıcı, Erciyes Üniversitesi Tıp Fakültesi Hastanesi'nde ameliyata alındı. Hafif yaralanan Can Abay'ın ise ayakta tedavi edildiği bildirildi. 
     Yetkililer, Doğan Kavak'ın yakalanarak gözaltına alındığını, olayın Doğan Kavak ile Ahmet Bayram arasındaki alacak-verecek anlaşmazlığından kaynaklandığını kaydetti. 
     Yener Yermez'in dayısı olan ve ''Kazan Ahmet'' lakabıyla tanınan Ahmet Bayram, bir süre önce işyeri kurşunlamak suçundan tutuklanmış, önceki gün de cezaevinden tahliye edilmişti. 
     
</TEXT>
</DOC>
